<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301775/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%DB%8C-%D8%AF%D8%B1-%D8%A7%D9%88%D9%84%DB%8C%D9%86-%D8%B1%D9%88%D8%B2-%D8%A7%D8%B2-%D8%A7%D8%B1%D8%AF%D9%88%DB%8C-%D8%AA%DB%8C%D9%85-%D9%85%D9%84%DB%8C-%DA%A9%D8%B4%D8%AA%DB%8C-%D8%A2%D9%84%DB%8C%D8%B4-%D8%A8%D8%A7%D9%86%D9%88%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T01:15:00+00:00"/>
    <meta property="og:title" content="برگزاری انتخابی در اولین روز از اردوی تیم ملی کشتی آلیش بانوان!"/>
    <meta property="og:description" content="پس از ماه‌ها تعطیلی کشتی بانوان اردوی تیم ملی کشتی آلیش برای اعزام به مسابقات جهانی آغاز شد اما این اردو با حواشی همراه بود."/>
  </head>
  <body>
    <article>
      <h1>برگزاری انتخابی در اولین روز از اردوی تیم ملی کشتی آلیش بانوان!</h1>
      <address><time datetime="2019-11-25T01:15:00+00:00">25 Nov 2019, 01:15</time> by <a rel="author">معصومه مومی‌وند</a></address>
      <p>پس از ماه‌ها تعطیلی کشتی بانوان اردوی تیم ملی کشتی آلیش برای اعزام به مسابقات جهانی آغاز شد اما این اردو با حواشی همراه بود.</p>
      <p>به گزارش ایسنا، در دوره جدید فدراسیون کشتی، چند ماهی کشتی بانوان هیچ فعالتی نداشت تا اینکه اولین اردوی تیم ملی برای اعزام بانوان کشتی گیر به مسابقات جهانی آلیش در قزاقستان(29 آذر تا 2 دی) آغاز شد اما نکته عجیب در این زمینه برگزاری مسابقه انتخابی در روز اول اردوی ملی‌پوشان است، در حالی که هیچ گاه سابقه نداشته در روز اول اردو چنین مسابقه ای برگزار شود.</p>
      <p>روال معمولا به این صورت است برای انتخاب نفرات اعزامی، کادر فنی با توجه به برنامه‌هایی که در نظر می‌گیرد مدتی اردو را برگزار می‌کند تا کشتی‌گیران به آمادگی نسبی برسند و سپس با برگزاری رقابتی انتخابی یا درون اردویی نفرات اعزامی را انتخاب می‌کند اما، اینکه پس از چند ماه تعطیلی کشتی بانوان، در همان ابتدای اردو مسابقه انتخابی برگزار شود، اتفاق عجیبی به حساب می آید.</p>
      <p>جدا از این زمزمه‌هایی شنیده می‌شود که این مسابقه بدون اطلاع قبلی برگزار شده  و همچنین در جریان مسابقات هم یک نفر با وجود شکست در انتخابی، در اردو باقی می‌ماند و به کار خود ادامه می‌دهد و مشخص نیست مسابقه انتخابی بالاخره ملاک هست یا نیست.</p>
      <p>آنا براتی یکی از مربیان تیم ملی در مورد حاشیه‌های بوجود آمده در تیم ملی کشتی آلیش بانوان، به ایسنا گفت: نفرات اول تا سوم قهرمانی کشور مثل همیشه به اردوی تیم ملی دعوت شدند و یک مسابقه انتخابی درون اردویی بین نفرات دوم و سوم گذاشتیم تا شانس مجددی به این افراد بدهیم.  نفرات اعزامی به مسابقات هم با نظر کادر فنی انتخاب می‌شوند.</p>
      <p>او در مورد برگزاری این مسابقه در روز اول اردو گفت: قرار نبود این اتفاق بیفتد، ما می‌توانستیم نفرات اول را کامل اعزام کنیم اما  به نفرات بعدی هم شانس دادیم،‌ کادر فنی هم ترجیح داد که روزهای اول این کار انجام شود.</p>
      <p>او در این مورد افزود: درست نیست که می‌گویند اطلاع رسانی نشده است. ما به همه اعلام کردیم که این انتخابی برگزار می‌شود و اینگونه نبود که روز اول بیایند و به یک باره انتخابی برگزار کنیم.  با همه آنها از قبل تماس گرفتیم و اطلاع دادیم.</p>
      <p>مربی تیم ملی آلیش بانوان در مورد اینکه یکی از کشتی گیران با وجود باخت در انتخابی در اردو باقی مانده است، بیان کرد: رقابت و امتیاز دو نفر از کشتی گیران به شدت نزدیک هم بود و از آنجایی که تعداد کشتی گیرانمان در وزن مثبت کم است و نفر اولمان هم به حریف تمرینی نیاز دارد ترجیح دادیم که هر دو نفرشان در اردو باقی بمانند. اعزام آنها هم بستگی به این دارد که در طول تمرین چگونه کار کنند.</p>
      <p>انتهای پیام</p>
    </article>
  </body>
</html>