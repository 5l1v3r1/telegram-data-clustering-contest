<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700780-l-havana-sons-que-van-i-venen.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="L’Havana: sons que van i venen"/>
    <meta property="og:description" content="Indira Ferrer-Morató i Antoni Mas han ofert cinc concerts dins dels actes del cinquè centenari de la capital cubana"/>
  </head>
  <body>
    <article>
      <h1>L’Havana: sons que van i venen</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Xavier Castillón</a></address>
      <ul>
        <li>
          <b>Indira Ferrer-Morató i Antoni Mas han ofert cinc concerts dins dels actes del cinquè centenari de la capital cubana</b>
        </li>
      </ul>
      <aside>
        <b>La soprano i el pianista catalans van interpretar un programa d’havaneres líriques cubanes</b>
      </aside>
      <p>La soprano palafrugellenca <a href="http://indiraferrermorato.com/">Indira Ferrer-Morató</a> i el pianista han ofert aquest mes cinc concerts en el marc del Festival d’Havaneres de l’Havana i també dels actes del 5è centenari de la fundació de la capital cubana. Aquest és el quart any consecutiu que la cantant actua a l’Havana, on fins ara tenia lloc un <i>encuentro</i> d’havaneres que aquest any ha passat a tenir consideració de festival. Per a Mas aquest ha estat el seu debut com a intèrpret en la trobada cubana, tot i que prèviament ja hi havia intervingut com a conferenciant. El duet va interpretar un programa d’havaneres líriques cubanes en cinc escenaris diferents: l’aula magna del Col·legi Universitari San Gerónimo, a La Habana Vieja; el Museu Nacional d’Arts Decoratives, el Museu de la Música, la Societat de Beneficència de Naturals de Catalunya –és a dir, el casal català– i el Teatre Amèrica.</p>
      <p>A més de les havaneres líriques cubanes –un estil que, curiosament, és poc conegut i estudiat al seu país d’origen–, el duet també va incloure en el repertori d’aquests concerts l’havanera <i>Negro Abelardo</i>, composta per Josep Bastons, i <i>Reglita</i>, també amb música de Bastons, però amb una lletra d’Indira Ferrer-Morató inspirada en un personatge real de l’Havana: la singular minyona de la casa dels organitzadors del festival, on la cantant s’hostatja quan visita l’Havana. “De fet, la cançó és una crònica de la vida a a Cuba, vista a través d’aquesta dona.”</p>
      <p>En el festival cubà també hi van actuar altres dos formacions catalanes: Habana Vieja, de Montblanc, i Mariners de Riera, de Matadepera. A més, el president de la <a href="http://www.fundacioem.com/">Fundació Ernest Morató</a> , Enric Frigola, hi va oferir una conferència sobre el desenvolupament de l’havanera a Catalunya, ara que la fundació palafrugellenca està en plena celebració del seu 25è aniversari com una peça clau en la preservació i divulgació del llegat de l’havanera a casa nostra.</p>
      <p>Durant el festival també es va fer entrega al director del Museu de la Música, Jesús Gómez Cairo, d’un llibre d’artista del pintor i escultor Josep Maria Alarcón, titulat <i>Essència havanera</i>, plantejat com un agermanament entre Palafrugell i l’Havana, a partir d’un <i>collage</i> amb elements significatius de les dues localitats.</p>
      <p>Al marge de la part estrictament musical i artística, Indira Ferrer-Morató també va participar en un acte en què el president de la Fundació <a href="http://www.100ciudadesporlapaz.org/">100 Ciutats per la Pau</a> , Pablo Marcet, va fer entrega del diploma acreditatiu del Premi Internacional Pax Urbis a Reinaldo García Zapata, màxim representant de l’Assemblea del Poder Popular Provincial de l’Havana.En qualitat de directora cultural del Comitè Consultiu de 100 Ciutats per la Pau, Ferrer-Morató va lliurar distincions a Marta Bonet de la Cruz, presidenta de l’Institut Cubà de la Música, i a Cecilio Tieles, director artístic del Festival d’Havaneres.</p>
      <p>D’altra banda, Antoni Mas i Indira Ferrer-Morató preparen una versió reduïda –i, tot i així, amb 32 músics– de la cantata <i>És quan canto que hi veig clar</i>, composició de Mas estrenada aquest any al Liceu. La nova versió clourà el març del 2021 la capitalitat sardanista de Sant Feliu de Guíxols. A més, tots dos i Alarcón preparen un espectacle titulat <i>Els colors de la música</i>, que sumarà música, poesia i art i s’estrenarà el març vinent a Sant Feliu de Llobregat.</p>
      <related>
        <h4>Notícies relacionades</h4>
        <a href="http://www.elpuntavui.cat/cultura/article/19-cultura/1691403-la-fundacio-ernest-morato-a-l-havana.html"/>
        <a href="http://www.elpuntavui.cat/cultura/article/19-cultura/1629122-indira-ambaixadora-de-la-pau.html"/>
        <a href="http://www.elpuntavui.cat/cultura/article/19-cultura/1551300-d-iberia-a-cuba.html"/>
        <a href="http://www.elpuntavui.cat/cultura/article/19-cultura/1602129-estrena-al-liceu.html"/>
        <a href="http://www.elpuntavui.cat/cultura/article/19-cultura/1488081-altres-castanyoles.html"/>
      </related>
    </article>
  </body>
</html>