<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/japan/detail/9620000112670"/>
    <meta property="og:site_name" content="MGR Online"/>
    <meta property="article:published_time" content="2019-11-25T01:20:00+00:00"/>
    <meta property="og:title" content="“เกียวโต” งดอนุมัติสร้างโรงแรมใหม่ หลังนักท่องเที่ยวล้นเมือง"/>
    <meta property="og:description" content="ทางการนครเกียวโต จะจำกัดการสร้างโรงแรมเพิ่มเติมในเมือง เนื่องจากจำนวนนักท่องเที่ยวที่ล้นเกิน สร้างปัญหาและผลกระทบต่อชุมชนท้องถิ่นอย่างมาก"/>
  </head>
  <body>
    <article>
      <h1>“เกียวโต” งดอนุมัติสร้างโรงแรมใหม่ หลังนักท่องเที่ยวล้นเมือง</h1>
      <address><time datetime="2019-11-25T01:20:00+00:00">25 Nov 2019, 01:20</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011655701.JPEG"/>
        <figcaption>ป้ายห้ามถ่ายภาพในย่านกิอง ฝ่าฝืนปรับ 1หมื่นเยน</figcaption>
      </figure>
      <p><b>ทางการนครเกียวโต จะจำกัดการสร้างโรงแรมเพิ่มเติมในเมือง เนื่องจากจำนวนนักท่องเที่ยวที่ล้นเกิน สร้างปัญหาและผลกระทบต่อชุมชนท้องถิ่นอย่างมาก<br/></b><br/>นายไดซากุ คาโดกาวะ นายกเทศมนตรีนครเกียวโต ระบุว่า ทางการเมืองจะจำกัดการก่อสร้างโรงแรมที่พักใหม่ภายในเมือง เพราะนักท่องเที่ยวจำนวนมากมีพฤติกรรมไม่เหมาะสม รบกวนและสร้างผลกระทบต่อประชาชนผู้อาศัยในท้องถิ่น นี่คือมาตรการล่าสุดที่ทางการเกียวโตใช้เพื่อจำกัดจำนวนนักท่องเที่ยวที่แออัดอย่างมาก</p>
      <figure>
        <img src="https://mpics.mgronline.com/pics/Images/562000011655702.JPEG"/>
      </figure>
      <p>ในช่วงปี 2559 นครเกียวโตส่งเสริมการสร้างโรงแรมที่พักใหม่เพื่อรองรับนักท่องเที่ยวที่เพิ่มขึ้นอย่างมาก โดยตั้งเป้าเพิ่มจำนวนที่พักที่มีอยู่ราว 30,000 แห่งในปี 2559 ให้เป็น 40,000 แห่งในปี 2563 แต่จนถึงเดือนมีนาคม ปีนี้ จำนวนที่พักในเกียวโตเพิ่มขึ้นเป็น 46,000 แห่ง ยังไม่รวมที่พักแบบ “บ้านเช่า” ที่นำออกให้นักท่องเที่ยวเข้าพักผ่านเครือข่าย airbnb ซึ่งหลายรายถือว่าผิดกฎหมายของญี่ปุ่น<br/><br/>ถึงแม้ว่าการท่องเที่ยวจะสร้างรายได้อย่างมากมายให้กับญี่ปุ่น แต่นครเกียวโต เมืองหลวงเก่าของญี่ปุ่นเผชิญกับ “หายนะจากการท่องเที่ยว” นักท่องเที่ยวมีพฤติกรรมไร้มารยาท ขยะเพิ่มขึ้นมหาศาล ถนนหนทางติดขัดทั้งเมือง รถโดยสารแออัดจนแทบขึ้นไม่ได้ นักท่องเที่ยวบุกรุกบ้านเรือนชาวบ้านเพื่อถ่ายรูป บางคนฉุดรั้งสาวเกอิชาเพื่อถ่ายรูป ชีวิตประจำวันของชาวบ้านได้รับผลกระทบอย่างหนัก</p>
      <figure>
        <img src="https://mpics.mgronline.com/pics/Images/562000011655703.JPEG"/>
        <figcaption>ป้ายเตือนให้นักท่องเที่ยวรักษามารยาท</figcaption>
      </figure>
      <p>ถึงแม้ว่า ชุมชนท้องถิ่นจะออกมาตรการ เช่น ห้ามถ่ายภาพในย่านกิอง ห้ามทิ้งขยะเรี่ยราด จนถึง งดจัดงานเทศกาลประจำปีไปหลายปี และจัดเก็บภาษีโรงแรมและที่พัก แต่นักท่องเที่ยวก็ยังหลั่งไหลมาไม่ขาดสาย<br/><br/>นายกเทศมนตรีนครเกียวโตประกาศในการแถลงข่าวเมื่อสัปดาห์ที่แล้วว่า จะปฏิเสธคำขออนุญาตสร้างโรงแรมและที่พักใหม่ นอกจากมีความจำเป็นเฉพาะ และมีมาตรการปกป้องวัฒนธรรมท้องถิ่นอย่างชัดเจน<br/><br/>ทางการนครเกียวโตจะหารือกับผู้เชี่ยวชาญ เพื่อกำหนดมาตรการที่ชัดเจนในการสร้างสมดุลระหว่างการเที่ยว และการปกป้องความเป็นอยู่ของชุมขน.</p>
      <related>
        <h4>แกลเลอรี</h4>
        <a href="https://mgronline.com/japan/photo-gallery/9620000112670"/>
      </related>
    </article>
  </body>
</html>