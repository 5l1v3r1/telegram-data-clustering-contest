<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743341"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="จับตา 6 เสี่ยงเศรษฐกิจโตต่ำกว่าศักยภาพ"/>
    <meta property="og:description" content="กนง.จับตา 6 เสี่ยงเศรษฐกิจโตต่ำกว่าศักยภาพ หลังจากการส่งออกสินค้าหดตัวมากกว่าที่ประเมินไว้ สั่งทบทวนมาตรการค่าเงินทุก 3 เดือน"/>
  </head>
  <body>
    <article>
      <h1>จับตา 6 เสี่ยงเศรษฐกิจโตต่ำกว่าศักยภาพ</h1>
      <address>
        <time datetime="2019-11-25T01:00:00+00:00">25 Nov 2019, 01:00</time>
      </address>
      <p>
        <b>กนง.จับตา 6 เสี่ยงเศรษฐกิจโตต่ำกว่าศักยภาพ หลังจากการส่งออกสินค้าหดตัวมากกว่าที่ประเมินไว้ สั่งทบทวนมาตรการค่าเงินทุก 3 เดือน</b>
      </p>
      <p>รายงานข่าวจากธนาคารแห่งประเทศไทย (ธปท.) เปิดเผยว่า คณะกรรมการนโยบายการเงิน หรือกนง.ได้ประเมินภาพรวมเศรษฐกิจไทยมีแนวโน้มขยายตัวต่ำกว่าคาดและต่ำกว่าระดับศักยภาพ หลังจากการส่งออกสินค้าหดตัวมากกว่าที่ประเมินไว้และมีแนวโน้มฟื้นตัวได้ช้ากว่าที่คาดไว้ ขณะที่การจ้างงานมีแนวโน้มปรับลดลงเร็วทั้งในภาคเกษตรและนอกภาคเกษตร โดยไทยต้องเจอความเสี่ยงสูง 6 ด้าน ได้แก่ 1.การกีดกันทางการค้าระหว่างประเทศที่ยังไม่แน่นอน 2.แนวโน้มเศรษฐกิจคู่ค้าเติบโตชะลอลงโดยเฉพาะจีนและเอเชีย 3.การดำเนินนโยบายการเงินของธนาคารกลางของประเทศอุตสาหกรรมหลักและภูมิภาคที่อาจผ่อนคลาย ทำให้ตลาดการเงินผันผวนและสะสมความเสี่ยงด้านเสถียรภาพระบบการเงิน <br/><br/>นอกจากนี้4.ยังมีความไม่แน่นอนของการใช้จ่ายภาครัฐ ความคืบหน้าของโครงการร่วมลงทุนในโครงสร้างพื้นฐาน ส่งผลต่อเนื่องไปยังการลงทุนภาคเอกชน 5.การบริโภคภาคเอกชนที่อาจชะลอตัวกว่าคาดจากการจ้างงานและรายได้ที่ลดลง และ6.ความเสี่ยงของภัยแล้งในปีหน้าที่อาจส่งผลกระทบต่อปริมาณผลผลิตและรายได้ภาคเกษตร<br/><br/>ขณะเดียวกัน กนง.ยังกังวลต่อการแข็งค่าของเงินบาทเทียบกับประเทศคู่ค้าคู่แข่งภายใต้แนวโน้มที่เศรษฐกิจขยายตัวชะลอลง โดยกนง.เห็นควรให้ติดตามสถานการณ์อัตราแลกเปลี่ยน เงินทุนเคลื่อนย้าย และผลกระทบต่อเศรษฐกิจผ่านช่องทางต่าง ๆ อย่างใกล้ชิด และให้ทบทวนผลของการผ่อนคลายกฎเกณฑ์เพื่อเอื้อให้เงินทุนไหลออกที่ได้ดำเนินการไปทุก 3 เดือน รวมทั้งพิจารณาดำเนินมาตรการเพิ่มเติมตามความจำเป็นในจังหวะที่เหมาะสม ทั้งมาตรการที่ ธปท. สามารถดำเนินการได้เองและมาตรการที่ต้องผลักดันและประสานงานร่วมกับหน่วยงานอื่นทั้งภาครัฐและเอกชน</p>
      <figure>
        <img src="https://www.dailynews.co.th/admin/upload/20191124/news_dTnPMXasWH140009_533.jpg?v=20191125085?v=1860"/>
      </figure>
      <p>อย่างไรก็ตามมาตรการโดยเฉพาะการขับเคลื่อนการลงทุนเพื่อลดการเกินดุลบัญชีเดินสะพัดที่มีแนวโน้มอยู่ในระดับสูง เช่น การลงทุนในโครงการที่มีการนำเข้าสินค้าทุนสูง ซึ่งจะช่วยเป็นแรงขับเคลื่อนในช่วงที่เศรษฐกิจโลกชะลอตัว รวมถึงช่วยเพิ่มศักยภาพของเศรษฐกิจไทยและปรับโครงสร้างเศรษฐกิจให้สอดคล้องกับความเปลี่ยนแปลงโดยเฉพาะด้านเทคโนโลยีดิจิทัล </p>
    </article>
  </body>
</html>