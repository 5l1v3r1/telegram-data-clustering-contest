<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/koothuparambhu-firing/836551"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="സഹനസൂര്യനായ്‌ പുഷ്‌പൻ"/>
    <meta property="og:description" content="വെടിയുണ്ടയെയും തോൽപ്പിക്കുന്ന കരുത്തുണ്ട്‌ കൂത്തുപറമ്പിന്റെ ..."/>
  </head>
  <body>
    <article>
      <h1>സഹനസൂര്യനായ്‌ പുഷ്‌പൻ</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">പി ദിനേശൻ</a></address>
      <p>കണ്ണൂർ <br/>വെടിയുണ്ടയെയും തോൽപ്പിക്കുന്ന കരുത്തുണ്ട്‌ കൂത്തുപറമ്പിന്റെ സഹനസൂര്യന്‌. കൂത്തുപറമ്പ്‌ വെടിവയ്പിന്‌ ഇരുപത്തഞ്ചാണ്ട്‌ തികയുമ്പോൾ എല്ലാ വേദനയും ചിരിയിലൊതുക്കുകയാണ്‌ മേനപ്രത്തെ പുതുക്കുടി പുഷ്‌പൻ. സുഷുമ്‌നാ നാഡി തകർത്ത വെടിയുണ്ടയാൽ തളർന്ന ശരീരവും ഉരുക്കുപോലുറച്ച മനസ്സുമായി നാടിന്റെ ആവേശസാന്നിധ്യമാണിന്ന്‌ ഈ പോരാളി. സഹനത്തിന്റെയും ത്യാഗത്തിന്റെയും പര്യായം.</p>
      <p>25 വർഷമായി ഒരേ കിടപ്പാണ‌്. പൂമുഖത്തോടുചേർന്ന ആ ഒറ്റമുറി നിറയെ നാടിന്റെ സ്‌നേഹോപഹാരങ്ങളാണ്‌. നിഷ്‌കളങ്കമായ ചിരിയോടെ അതിനിടയിൽ പുഷ്‌പനുണ്ട്‌. ‘‘എന്നും വേദനയുടെ നൂൽപ്പാലത്തിലൂടെയാണ‌് എന്റെ യാത്ര. ഒരു ഉറുമ്പ‌് ശരീരത്തിൽ ഇഴഞ്ഞാൽ തിളച്ച വെള്ളം ദേഹത്ത‌് വ‌ീഴുന്നതുപോലെയുള്ള പിടച്ചിലാണ്‌. നൂറ‌് സൂചി പച്ചയ്‌ക്ക‌് കുത്തിക്കയറ്റുന്ന അനുഭവം’’–- പുഷ്പന്റെ വാക്കുകൾ.</p>
      <p>‘‘തിരിഞ്ഞുനോക്കുമ്പോൾ എനിക്കൊട്ടും വേദനയില്ല. എന്റെ യൗവനം ബലി നൽകിയത‌് ഞാൻ വിശ്വസിച്ച, സ‌്നേഹിച്ച പ്രസ്ഥാനത്തിനുവേണ്ടിയാണ്‌. അതിൽ അഭിമാനിക്കുന്നു. ഒരുദിവസംപോലും ഞാൻ തനിച്ചായിട്ടില്ല. സമയം കിട്ടുമ്പോഴെല്ലാം അരികിലേക്ക‌് ഓടിയെത്തിയവർ, എഴുത്തിലൂടെ സാന്ത്വനിപ്പിച്ചവർ, ഫോൺ വിളിച്ചവർ... അങ്ങനെയെത്ര പേർ. ഓരോ ആശ്വാസവാക്കിലും സ‌്നേഹത്തിന്റെ മഹാപ്രവാഹം അനുഭവിച്ചു. പേരറിയാത്ത ഒരുപാടുപേർ. ഏതൊക്കയോ നാട്ടിലുള്ളവർ. കുട്ടികളും പ്രായമായവരും വീട്ടിലേക്കുള്ള വഴിതേടിയെത്തി. 25 വർഷവും അതായിരുന്നു അനുഭവം. നാടിന്റെ സ‌്നേഹത്തിന‌് ഞാൻ എന്ത്‌ പകരംനൽകും’’–പുഷ്‌പൻ ചോദിക്കുന്നു.</p>
      <p>വിപ്ലവേതിഹാസം ചെ ഗുവേരയുടെ മകൾ അലെയ്‌ഡ ഗുവേര ഉൾപ്പെടെ എത്രയോ ഉന്നതർ പുഷ്‌പനെത്തേടിയെത്തി. ഇപ്പോഴും ആ പ്രവാഹം തുടരുന്നു.</p>
      <p>അഞ്ചാംതരംവരെ നോർത്ത‌് മേനപ്രം സ‌്കൂളിലായിരുന്നു പഠനം. ചൊക്ലി രാമവിലാസം സ്‌കൂളിലെത്തിയപ്പോഴേക്കും എസ‌്എഫ‌്ഐ പ്രവർത്തനകനായി. കർഷകത്തൊഴിലാളികളായ കുഞ്ഞിക്കുട്ടിയുടെയും ലക്ഷ‌്മിയുടെയും ആറു മക്കളിൽ അഞ്ചാമൻ. ശശി, രാജൻ, അജിത, ജാനു, പ്രകാശൻ എന്നിവരാണ‌് സഹോദരങ്ങൾ. വീട്ടിലെ പ്രയാസം കാരണം ഹൈസ‌്കൂളിൽ പഠനം നിർത്തി ആണ്ടിപ്പീടികയിലെ പലചരക്കുകടയിൽ. പിന്നീട്‌ മൈസൂരുവിലെ കടയിലും ബംഗളൂരുവിലും ജോലിചെയ‌്തു. അങ്ങനെ ഒരവധി സമയത്താണ‌് 1994 നവംബർ 25ന്‌ കൂത്തുപറമ്പ‌് സമരം. വെടിയേറ്റ്‌ 24–-ാം വയസ്സിൽ പുഷ്‌പന്റെ ജീവിതത്തിന്റെ ഒഴുക്ക്‌ നിലച്ചു. വേദനയിൽ തണലായിനിന്ന അച്ഛൻ കുഞ്ഞിക്കുട്ടിയും അമ്മ ലക്ഷ‌്മിയും ഇതിനിടെ പുഷ്‌പനെ വിട്ടുപോയി.</p>
      <p>ആലക്കണ്ടി കോംപ്ലക‌്സിനുസമീപം ഞങ്ങൾ നിന്നിടത്ത‌് സംഘർഷമോ മറ്റു പ്രശ‌്നങ്ങളോ ഇല്ലായിരുന്നു. ചീറിവന്ന വെടിയുണ്ടയിൽ കഴുത്തിന്‌ ഒരു തരിപ്പ‌്. വലതുവശത്ത്‌ എന്തോ ഒന്ന‌് തുളച്ചുകയറുന്ന വേദന. കൈകാലുകൾ തളർന്നു. റോഡിൽ കുഴഞ്ഞുവീണു. ആ ദിവസത്തെ മുദ്രാവാക്യം, പൊലീസിന്റെ ആക്രോശം, വെടിയൊച്ച, നിലവിളി –-സമരഭൂമിയിലെ തീപിടിച്ച നിമിഷങ്ങൾ മായാതെയുണ്ട്‌ മനസ്സിൽ.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/koothuparambhu-firing/836664"/>
        <a href="https://www.deshabhimani.com/editorial/koothuparambhu-firing/836641"/>
        <a href="https://www.deshabhimani.com/articles/koothuparambhu-firing/836639"/>
        <a href="https://www.deshabhimani.com/articles/koothuparambhu-firing/836634"/>
        <a href="https://www.deshabhimani.com/news/kerala/koothuparambhu-firing/836545"/>
        <a href="https://www.deshabhimani.com/news/kerala/koothuparambhu-firing/836540"/>
        <a href="https://www.deshabhimani.com/news/kerala/koothuparambhu-25-years/836531"/>
      </related>
    </article>
  </body>
</html>