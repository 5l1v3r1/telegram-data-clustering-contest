<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244017/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T01:00:16+00:00"/>
    <meta property="og:title" content="รื้อแผนปฏิรูป ‘รถเมล์’ หั่นเหลือ 104 สายวิ่งทั่วกรุงเทพฯ – ลดค่าครองชีพราคาเดียวเดินทางได้ทั้งวัน"/>
    <meta property="og:description" content="เบรกปฏิรูป “รถเมล์” หลังคมนาคมตัดสินใจรื้อแผนใหม่รอบ 2 คาดหั่นเส้นทางซ้ำซ้อนเหลือ 104 สาย บรรจุมาตรการ ‘ตั๋วร่วม’ ราคาเดียวเดินทางได้รอบกรุง"/>
  </head>
  <body>
    <article>
      <h1>รื้อแผนปฏิรูป ‘รถเมล์’ หั่นเหลือ 104 สายวิ่งทั่วกรุงเทพฯ – ลดค่าครองชีพราคาเดียวเดินทางได้ทั้งวัน</h1>
      <address><time datetime="2019-11-25T01:00:16+00:00">25 Nov 2019, 01:00</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>เบรกปฏิรูป “รถเมล์” หลังคมนาคมตัดสินใจรื้อแผนใหม่รอบ </b>
        <b>2 คาดหั่นเส้นทางซ้ำซ้อนเหลือ 104 สาย บรรจุมาตรการ ‘ตั๋วร่วม’ ราคาเดียวเดินทางได้รอบกรุง</b>
      </p>
      <figure>
        <img src="https://www.thebangkokinsight.com/wp-content/uploads/2019/06/fig-25-06-2019_09-54-33.jpg"/>
      </figure>
      <p>รายงานข่าวจากกระทรวงคมนาคม เปิดเผยว่า ขณะนี้กรมการขนส่งทางบก (ขบ.), สำนักงานนโยบายและแผนการขนส่งและจราจร (สนข.) และองค์การขนส่งมวลชนกรุงเทพ (ขสมก.) อยู่ระหว่างทบทวนเส้นทางการเดินรถโดยสารประจำทาง (รถเมล์) ในกรุงเทพฯ และปริมณฑลอีกครั้ง เพื่อปรับปรุงแผนปฏิรูปรถเมล์ฉบับที่คณะรัฐมนตรี (ครม.) เคยเห็นชอบไว้เมื่อเดือนมกราคม 2560 ให้สมบูรณ์ยิ่งขึ้น</p>
      <p>สาเหตุที่ต้องทบทวนเส้นทางเดินรถใหม่ เนื่องจากทั้ง 3 หน่วยงานเห็นว่า การเปิดให้ขอใบอนุญาตเดินรถ 269 เส้นทาง ตามแผนเดิมปฏิรูปฉบับเดิม มีข้อดีเรื่องการเพิ่มโครงข่ายให้ครบถ้วนและมีการเปิดเส้นทางเพื่อป้อนผู้โดยสารให้กับรถไฟฟ้า (Feeder)</p>
      <p>แต่ข้อด้อยคือ<b> ยังมีเส้นทางที่ซ้ำซ้อนกันจำนวนมาก เนื่องจากไม่ได้ตัดเส้นทางที่มีปลายทางและต้นทางซ้ำกันทิ้ง ทำให้เกิดปัญหาจราจรและการแย่งผู้โดยสาร</b> เช่น ถนนลาดพร้าวที่ปัจจุบันมีรถเมล์ทั้งหมด 20 สาย หรือจตุจักรที่มีรถเมล์ทั้งหมด 30 สาย ขณะเดียวกันก็ไม่มีมาตรการเยียวยาเอกชน (รถร่วมฯ) ที่อาจจะไม่ได้รับการจัดสรรใบอนุญาตและได้รับผลกระทบจากแผนปฏิรูป</p>
      <figure>
        <img src="https://www.thebangkokinsight.com/wp-content/uploads/2019/06/fig-25-06-2019_09-54-10.jpg"/>
      </figure>
      <p>ทั้ง 3 หน่วยงานจึงร่วมกันปรับปรุงเส้นทางทั้งหมดใหม่ โดยลดเส้นทางที่ซ้ำซ้อนลง ถนนเส้นหลักจะมีรถเมล์แค่ 1 สาย หรืออย่างมากไม่เกิน 3 สาย ขณะเดียวกันรถเมล์สายต่างๆ จะมีเส้นทางที่ทับซ้อนกันแค่ 4-5 ป้ายเท่านั้น ขณะเดียวกันจะยึดหลักการว่า รถเมล์ 1 สายจะมีผู้ประกอบการ 1 รายเหมือนเดิม</p>
      <p>การทบทวนตามหลักการนี้ จะทำให้เส้นทางเดินรถในแผนปฏิรูปฉบับใหม่ลดลงเหลือประมาณ 104 เส้นทาง จากปัจจุบันที่มีรถเมล์ให้บริการจริง 208 เส้นทาง และจากแผนปฏิรูปฉบับเดิมที่มีทั้งหมด 269 เส้นทาง</p>
      <p>นอกจากนี้ กระทรวงคมนาคมก็มีแนวคิดจะบรรจุมาตรการลดค่าครองชีพ ให้ประชาชนในแผนปฏิรูปฉบับใหม่ ด้วยการออกตั๋วร่วมระหว่างรถเมล์ทั้งหมด ไม่ว่าจะเป็นรถเมล์ ขสมก. หรือรถร่วมฯ เพื่อให้ประชาชนเสียค่าโดยสารแบบเหมาจ่าย อัตราเดียวเดินทางได้ทั้งวัน หรือภายในเวลาที่กำหนด รวมถึงจะกำหนดมาตรการเยียวยาหรือชดเชยผู้ได้รับผลกระทบจากการปฏิรูปรถเมล์ด้วย</p>
      <figure>
        <img src="https://www.thebangkokinsight.com/wp-content/uploads/2018/08/%E0%B8%A3%E0%B8%96%E0%B9%80%E0%B8%A1%E0%B8%A5%E0%B9%8C-700x399.jpg"/>
      </figure>
      <p>อย่างไรก็ตาม การรื้อแผนปฏิรูปรถเมล์ครั้งใหม่ยังไม่ได้ข้อสรุป เพราะต้องรอให้ ขสมก. สรุปแผนฟื้นฟูภายในองค์กรให้ตกผลึกก่อน เนื่องจาก ขสมก. เป็นผู้ถือใบอนุญาตเดินรถทั้งหมด</p>
      <p>เมื่อแผนฟื้นฟู ขสมก. ได้ข้อสรุปแล้ว ก็จะเห็นภาพว่า ขสมก. และรถร่วมฯ จะอยู่ด้วยกันอย่างไร รูปแบบไหน จะแบ่งเส้นทางกันอย่างไร และจะต้องชดเชยเยียวยาผู้ได้รับผลกระทบแบบไหนบ้าง ส่งผลให้กระทรวงคมนาคมสามารถเห็นแผนปฏิรูปรถเมล์ในภาพรวม จากนั้นจะต้องส่งแผนปฏิรูปไปให้ ครม. พิจารณาทบทวนอีกครั้งด้วย</p>
      <p>สำหรับกรณีที่ ขบ. เปิดให้ ขสมก. และรถร่วมฯ ที่ให้บริการอยู่เดิม ยื่นข้อรับใบอนุญาตฉบับใหม่ภายในวันที่ 31 ตุลาคม 2562 ที่ผ่านมานั้น เบื้องต้นมีผู้ยื่นขอรับใบอนุญาตประมาณ 30 กว่าราย รวมแล้วประมาณ 100 กว่าเส้นทาง แต่ ขบ. ยังต้องชะลอการพิจารณาเรื่องทั้งหมดไว้ก่อน เพื่อรอความชัดเจนของการทบทวนแผนปฏิรูป</p>
      <p><b>“ตอนนี้ชะลอการปฏิรูปตามแผนเดิม และการขอใบอนุญาตรถเมล์ทั้งหมดไว้ก่อน เพื่อดูภาพรวม เพราะต้องรอให้ ขสมก. สรุปแผนฟื้นฟูองค์กร จึงเห็นทิศทางของแผนปฏิรูปรถเมล์ทั้งหมด”</b> แหล่งข่าว กล่าว</p>
      <ul>
        <li>
          <a href="https://www.thebangkokinsight.com/242593/">‘ศักดิ์สยาม’ เสียดายถกแผนฟื้นฟู ‘ขสมก.’ ล่ม แผนปรับปรุงรถเมล์-หั่นราคาต้องล่าช้า</a>
        </li>
        <li>
          <a href="https://www.thebangkokinsight.com/242560/">Workshop แผนฟื้นฟูล่ม ‘ขสมก.’ ยอมรับสื่อสารน้อย ทำสหภาพฯ เข้าใจผิด</a>
        </li>
        <li>
          <a href="https://www.thebangkokinsight.com/242338/">เปิดโหวตเปลี่ยนรูปแบบ ‘สายรถเมล์’ ก่อนปรับใช้ 269 เส้นทางทั่วกรุง</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244017%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244545/"/>
        <a href="https://www.thebangkokinsight.com/244493/"/>
        <a href="https://www.thebangkokinsight.com/244503/"/>
        <a href="https://www.thebangkokinsight.com/244482/"/>
      </related>
    </article>
  </body>
</html>