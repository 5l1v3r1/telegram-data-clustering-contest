<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807226/%D8%A2%D9%85%D8%B1%DB%8C%DA%A9%D8%A7-%D8%B1%DA%A9%D9%88%D8%B1%D8%AF%D8%AF%D8%A7%D8%B1-%D8%B2%D9%86%D8%A7%D9%86-%D8%B2%D9%86%D8%AF%D8%A7%D9%86%DB%8C-%D8%AF%D8%B1-%D8%AC%D9%87%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T01:41:00+00:00"/>
    <meta property="og:title" content="آمریکا رکورددار زنان زندانی در جهان"/>
    <meta property="og:description" content="موضوع زندان و شرایط نامطلوب آن یکی از موضوعات جنجالی در آمریکا است که با وجود رسانه‌ای شدن همواره از سوی مقام‎های این کشور مورد بی توجهی قرار می‌گیرد."/>
  </head>
  <body>
    <article>
      <h1>آمریکا رکورددار زنان زندانی در جهان</h1>
      <h2>موضوع زندان و شرایط نامطلوب آن یکی از موضوعات جنجالی در آمریکا است که با وجود رسانه‌ای شدن همواره از سوی مقام‎های این کشور مورد بی توجهی قرار می‌گیرد.</h2>
      <address>
        <time datetime="2019-11-25T01:41:00+00:00">25 Nov 2019, 01:41</time>
      </address>
      <p>به گزارش گروه دیگر رسانه های <a href="https://snn.ir/">خبرگزاری دانشجو</a>، زندان و شرایط زندان‌ها به ویژه زندان‌های خصوصی در آمریکا همواره از موضوعات بحث برانگیز و جنجالی در این کشور بوده است؛ اما این موضوع زمانی اهمیت بیشتری می‌یابد که با نگاهی به آمار در می‎یابیم آمریکا رکورددار شمار زنان زندانی در سطح جهانی است.</p>
      <p>براساس آمارها و ارقام رسمی، زندان‌های آمریکا در سال ۲۰۱۸، ۲۱۹ هزار زن آمریکایی را در خود جای داده بودند. نکته قابل تامل رکورددار بودن آمریکا در آمار زنان زندانی در جهان است. به ازای هر ۱۰۰ هزار زن آمریکایی، ۱۳۳ زن در زندان به سر می‌برند که بسیار بالاتر از میزان میانگین جهانی است.</p>
      <p>شرایط غیر بهداشتی و غیر انسانی در زندان‌های زنان آمریکا در ماه‌های اخیر سبب شکایات گسترده علیه مقام‌های زندان‌ها به ویژه در «میشیگان» و «فیلادلفیا» به عنوان بزرگ‌ترین و قدیمی‌ترین زندان زنان در آمریکا شده است.<br/><br/>از عمده‌ترین مسائل زندان‌های زنان در آمریکا که موج گسترده‌ای از انتقادات را به دنبال داشت، عبارتند از؛</p>
      <p>۱. شرایط غیر بهداشتی زندان‌ها که ابتلای زندانیان به بیماری‌های عفونی و تنفسی را در پی داشته است.</p>
      <p>۲. جلوگیری از ملاقات زنان زندانی با فرزندان خود. دو سوم مادران زندانی قادر به ملاقات فرزندان خود در دوران حبس نیستند. ضمن اینکه کمتر از یک سوم زنان زندانی در آمریکا موفق به داشتن ملاقات‌های ماهانه منظم می‌شوند.</p>
      <p>۳. سلیقه‌ای بودن قوانین زندان‎ها. این امر سبب می‌شود تا حقوق زندانیان در موارد مختلفی دستخوش سلیقه مقام‎های زندان‌ها باشد.</p>
      <p>۴. زندانی کردن زنان در زندان‌هایی با مسافت طولانی از فرزندانشان. بیش از ۶۰ درصد زنان زندانی آمریکا بیش از ۱۰۰ مایل (۱۶۰ کیلومتر) از فرزندان خود فاصله دارند. طی چنین مسیری برای خانواده زندانیان در کنار هزینه تماس تلفنی به معنای صرف یک سوم درآمد ماهیانه است. از این رو خانواده زنان زندانی بین دو گزینه هزینه نگهداری از فرزند فرد زندانی و هزینه دیدار وی، اولی را انتخاب می‌کنند.</p>
    </article>
  </body>
</html>