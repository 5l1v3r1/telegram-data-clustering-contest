<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/25/news/usa_pentagono_segretario_marina_lasci_per_scandalo_navy_seal_-241850078/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T01:11:00+00:00"/>
    <meta property="og:title" content="Scandalo Navy Seal, Pentagono: &quot;Segretario Marina lasci&quot;. Trump nomina Ken Braithwaite"/>
    <meta property="og:description" content="In agosto il comandante delle truppe d'élite americane della Marina, quelle che eliminarono Osama Bin Laden, scrisse una lettera ai comandanti"/>
  </head>
  <body>
    <article>
      <h1>Scandalo Navy Seal, Pentagono: "Segretario Marina lasci". Trump nomina Ken Braithwaite</h1>
      <h2>In agosto il comandante delle truppe d'élite americane della Marina, quelle che eliminarono Osama Bin Laden, scrisse una lettera ai comandanti delle unità: "Abbiamo un problema". Il presidente Usa annuncia il sostituto via Twitter</h2>
      <address><time datetime="2019-11-25T01:11:00+00:00">25 Nov 2019, 01:11</time> by <a rel="author">ALBERTO CUSTODERO</a></address>
      <p>Il capo del Pentagono ha chiesto le dimissioni del segretario della Marina <b>Richard Spencer</b> in merito alla gestione del Navy Seal. Lo rende noto un portavoce del dipartimento della Difesa. Trump subito dopo annuncia via Twitter la nomina del nuovo segretario della Marina, l'ambasciatore in Norvegia <b>Ken Braithwaite</b>.</p>
      <figure>
        <iframe data-src="https://twitter.com/realDonaldTrump/status/1198746377720909824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"L'ammiraglio e ora ambasciatore in Norvegia Ken Braithwaite sarà nominato da me nuovo segretario della Marina. Un uomo di grande affermazione e successo, so che Ken farà un lavoro eccezionale!", è il tweet del capo della Casa Bianca.<br/><br/><br/>Il segretario della Marina Spencer - riferisce la Cnn - avrebbe proposto un accordo segreto alla Casa Bianca sul caso <b>Edward Gallagher</b>. Il Navy Seal si era fatto fotografare vicino al corpo senza vita di un combattente dell'Isis, un'azione vietata dal regolamento. Per questo era stato retrocesso e la decisione è stata contestata ed annullata dal presidente <b>Donald Trump</b>.<br/><br/>Spencer, venerdì scorso, avrebbe proposto alla Casa Bianca di lasciare finire la carriera a Gallagher come Navy Seal ma al termine del processo per abbassargli il grado. A fare infuriare Trump con Spencer sarebbe stata proprio la proposta di retrocessione dell'ufficiale. Non solo. Spencer avrebbe bypassato <a href="https://finanza.repubblica.it/News/2019/07/24/usa_mark_esper_diventa_capo_del_pentagono-13/">il capo del Pentagono, <b>Mark Esper</b></a>, rivolgendosi direttamente alla Casa Bianca.<br/><br/><br/>Trump aveva avvertito la scorsa settimana, via Twitter, che non avrebbe consentito alla Navy di punire Gallagher, "togliendogli il tridente" simbolo delle forze per operazioni speciali della Marina degli Stati Uniti. Trump ha dunque ripristinato il grado dell'ufficiale e graziato altri due militari.</p>
      <h3>Il tweet di Trump: "Eddie trattato molto male"</h3>
      <p>"Non mi ha soddisfatto il modo in cui è stato gestito il processo del Navy Seal Gallagher dalla Marina - ha postato Trump su Twitter - è stato trattato molto male e nonostante questo è stato completamente scagionato dalle principali accuse. Ho quindi ripristinato il grado di Eddie".<br/><br/>"Contemporaneamente - ha aggiunto il capo della Casa Bianca - il grande sforamento dei costi nelle procedure di contratto dalla passata amministrazione non è stato di mia soddisfazione. Pertanto, il servizio del segretario della Navy Richard Spencer è stato interrotto dal segretario alla Difesa Mark Esper. Ringrazio Richard per il suo servizio ed impegno".</p>
      <figure>
        <iframe data-src="https://twitter.com/realDonaldTrump/status/1198746358091530241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Eddie - ha proseguito Trump - andrà in pensione pacificamente con tutti gli onori che si è guadagnato, compresa la spilletta del tridente", che è il simbolo dei Navy Seals.</p>
      <h3>Il capo delle forze speciali in agosto: "Abbiamo un problema"</h3>
      <p>In agosto il capo delle truppe d'élite americane della Marina, quelle che eliminarono <b>Osama Bin Laden</b>, aveva segnalato ai suoi comandanti l'esistenza di "un problema". Senza specificare altro. L'ammiraglio Collin Green aveva messo quindi la scadenza al 7 agosto perché gli ufficiali fornissero i dettagli dei problemi riscontrati e anche le soluzioni. "Non so ancora se abbiamo un problema culturale, so che ne abbiamo uno di ordine e disciplina che va affrontato immediatamente", aveva detto Green.<br/><br/><br/>La lettera, datata 25 luglio, faceva seguito a una serie di brutti scandali - oltre al caso Gallagher - che avevano visto coinvolte alcune unità dei Navy Seals. Un'intera squadra del corpo speciale era stata richiamata dall'Iraq in seguito ad accuse di aggressione sessuale e abuso di alcolici.<br/><br/>Un altro caso ancora aveva riguardato un'indagine interna della Marina che aveva scoperto che i membri di una delle squadre avrebbero abusato di cocaina e altre sostanze illecite mentre erano di stanza in Virginia, negli Usa, l'anno scorso.<br/><br/>Nel 2014, infine, <a href="https://www.repubblica.it/esteri/2014/12/24/news/indagato_l_ex_navy_seal_che_afferm_di_aver_ucciso_bin_laden-103632828/">Robert O'Neill, l'ex Navy Seal che aveva affermato di aver ucciso Osama bin Laden</a> nel blitz del primo maggio 2011 ad Abbottbad, in Pakistan, finì sotto inchiesta con l'accusa di aver rivelato delle informazioni segrete.<br/><br/><a href="https://www.repubblica.it/static/speciale/2011/caduta-bin-laden/index.html"><b>SPECIALE: LA CADUTA DI BIN LADEN</b></a><br/><br/>Green aveva concluso nella lettera che "alcune squadre non sono riuscite a mantenere un buon ordine né disciplina e di conseguenza  la cultura delle forze speciali viene messa in discussione".</p>
    </article>
  </body>
</html>