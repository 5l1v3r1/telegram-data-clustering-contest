<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/morales-icin-karar-verildi-imza-atildi-ve--1286853-dunya/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T01:36:00+00:00"/>
    <meta property="og:title" content="Morales için karar verildi! İmza atıldı ve..."/>
    <meta property="og:description" content="Bolivya'da muhaliflerin ve ordunun baskısıyla devlet başkanlığından istifa eden Evo Morales'in yerine geçici devlet başkanlığı görevine getirilen Jeanine Anez, ülkede yeni devlet başkanlığı seçimlerinin düzenlenmesini kapsayan yasa tasarısını imzaladı."/>
  </head>
  <body>
    <article>
      <h1>Morales için karar verildi! İmza atıldı ve...</h1>
      <h2>Bolivya'da muhaliflerin ve ordunun baskısıyla devlet başkanlığından istifa eden Evo Morales'in yerine geçici devlet başkanlığı görevine getirilen Jeanine Anez, ülkede yeni devlet başkanlığı seçimlerinin düzenlenmesini kapsayan yasa tasarısını imzaladı.</h2>
      <address>
        <time datetime="2019-11-25T01:36:00+00:00">25 Nov 2019, 01:36</time>
      </address>
      <p>Bolivya Çokuluslu Yasama Meclisince (ALP) onaylanan ve Morales'in  seçimlerde aday olmasını engelleyen yasa tasarısı, geçici Devlet Başkanı Anez  tarafından imzalanarak yasalaştı.</p>
      <p>Yeni yasaya göre, ALP, 20 günde ülkede seçimleri düzenlemekle sorumlu  Yüksek Seçim Mahkemesi (TSE) üyelerini seçecek ve seçilen üyeler göreve  başlamasının ardından 2 gün içinde yeni seçim takvimini oluşturacak.</p>
      <p>Seçilen TSE üyelerinin devlet başkanlığı seçimlerini 120 günde  düzenlemesi gerekiyor.</p>
      <p>Anez'in imzaladığı yasada, iki dönem devlet başkanlığı yürüten bir  kişinin tekrar seçime katılmasını engelleyen maddenin yer alması nedeniyle  Morales, seçimlerde aday olamayacak.</p>
      <p>Morales, 20 Ekim'deki seçimlerde tekrar aday olabilmek için gerekli  <a href="http://www.gazetevatan.com/arama/?Keyword=Anayasa">anayasa</a> değişikliğini öngören 2016 referandumundan "hayır" oyu çıkmasına rağmen,  Anayasa Mahkemesinin "yeniden seçilmenin politik hak" olduğuna hükmetmesiyle  seçimlere katılmıştı.</p>
      <p>
        <b>Bolivya'daki kriz</b>
      </p>
      <p>Bolivya'da 20 Ekim'de düzenlenen başkanlık seçimlerinin ardından  muhalefet, seçimlerde "hile" yapıldığını iddia etmiş ve taraflar karşılıklı  olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini  isteyen muhalifler, Morales'in tekrar seçim yapılacağı duyurusunun ardından,  Morales'in katılmadığı bir seçim düzenlenene kadar protestoların devam edeceğini  açıklamıştı.</p>
      <p>Morales, <a href="http://www.gazetevatan.com/arama/?Keyword=Bolivya">Bolivya</a><a href="http://www.gazetevatan.com/arama/?Keyword=Genelkurmay"> Genelkurmay</a> Başkanı Williams Kaliman'ın istifa  çağrısı üzerine görevi bırakmış, süreci "darbe" olarak niteleyen ve tepki  gösteren <a href="http://www.gazetevatan.com/arama/?Keyword=Meksika">Meksika</a>'nın iltica teklifini kabul etmesinin ardından bu ülkeye  gitmişti.</p>
      <p>ALP'nin üst kanadı Senatörler Meclisinin Başkan Yardımcısı Jeanine  Anez, Morales'in liderliğini yaptığı parti Sosyalizm Hareketi (MAS) mensuplarının  katılmaması nedeniyle çoğunluğun sağlanamadığı oturumda, ülkenin geçici devlet  başkanı ilan edilmişti.</p>
    </article>
  </body>
</html>