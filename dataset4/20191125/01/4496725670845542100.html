<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701224-el-congres-de-bolivia-aprova-convocar-eleccions-sense-evo-morales.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="El Congrés de Bolívia aprova convocar eleccions sense Evo Morales"/>
    <meta property="og:description" content="Vota una llei que estableix les condicions per celebrar els comicis d'aquí a uns cinc mesos La presidenta interina avisa que no hi haurà amnistia per a l'exmandatari"/>
  </head>
  <body>
    <article>
      <h1>El Congrés de Bolívia aprova convocar eleccions sense Evo Morales</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Federico Molina</a></address>
      <ul>
        <li>
          <b>Vota una llei que estableix les condicions per celebrar els comicis d’aquí a uns cinc mesos</b>
        </li>
        <li>
          <b>La presidenta interina avisa que no hi haurà amnistia per a l’exmandatari</b>
        </li>
      </ul>
      <p>Bolívia s’encamina cap a unes noves eleccions. El Congrés va votar ahir sense dissidències una llei que estableix el reglament per celebrar els comicis d’aquí a uns cinc mesos, cap al mes de maig. La norma anul·la la possibilitat de reelecció, la qual cosa suposa un vet explícit a Evo Morales i al seu exvicepresident, però obre la porta als candidats del partit de l’exmandatari, el MAS, els parlamentaris del qual són majoria a les dues cambres del Congrés i van votar ahir a favor de la llei.</p>
      <p>L’acord, assolit amb la mediació de l’Església catòlica i organitzacions internacionals, ha estat un intent de posar fi a les revoltes que es van produir després de la renúncia al poder de Morales, el 10 de novembre, arran d’un “suggeriment” de les forces armades. Des d’aleshores s’han registrat més de trenta morts.</p>
      <p>El vet electoral a l’expresident Morales era un punt crucial per als moviments cívics que van sortir al carrer contra el que van considerar un frau en les eleccions generals del 20 d’octubre passat, que van permetre la reelecció del dirigent indígena en primera volta. El líder d’aquells moviments, el dretà Luis Fernando Camacho, va avançar que presentarà la seva candidatura a la presidència del país. També serà candidat Carlos Mesa, derrotat per Morales en les eleccions de fa un mes i principal promotor de la denúncia de frau.</p>
      <p>Un altre punt de conflicte és el futur d’Evo Morales, exiliat a Mèxic però disposat a tornar a Bolívia si això serveix per “pacificar el país”. El govern interí de la senadora Jeanine Áñez va denunciar l’expresident per sedició després de difondre un enregistrament en què una veu atribuïda al líder indígena feia una crida a bloquejar els accessos de la ciutat de Cochabamba.</p>
      <p>Áñez va advertir que vetaria qualsevol llei impulsada pel MAS que pogués donar protecció judicial al seu cap polític i altres ex-alts càrrecs del govern sortint.</p>
      <h3>L’Uruguai i el gir a la dreta</h3>
      <p>Si els sondejos es confirmen, el conservador Luis Lacalle Pou va pel camí de vèncer amb comoditat l’exalcalde de Montevideo Daniel Martínez, candidat de l’oficialista Front Ampli, en la segona volta de les presidencials de l’Uruguai. Lacalle Pou, que el 27 d’octubre va perdre la primera volta per 11 punts de diferència contra Martínez, podria posar fi a 14 anys consecutius de governs d’esquerres a l’Uruguai gràcies al suport tancat dels partits de tot l’arc conservador, inclosa una agrupació d’extrema dreta liderada per un excap de l’exèrcit nostàlgic de la dictadura militar (1973-1984).</p>
    </article>
  </body>
</html>