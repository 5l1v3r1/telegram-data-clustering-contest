<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743416"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="ท่านผู้นำเกาหลีเหนือตรวจแนวรบแดนหน้าในทะเลเหลือง"/>
    <meta property="og:description" content="นายคิม จอง-อึน ผู้นำสูงสุดของเกาหลีเหนือ ลงพื้นที่ฐานประจำการซึ่งตั้งอยู่บนเกาะขนาดเล็กในทะเลเหลือง ใกล้เส้นแบ่งเขตแดนกับเกาหลีใต้ เพื่อกระตุ้นความพร้อมทางทหาร ในขณะที่เกาหลีใต้จัดการประชุมอาเซียนวาระพิเศษที่นายคิม จอง-อึน ปฏิเสธเข้าร่วม"/>
  </head>
  <body>
    <article>
      <h1>ท่านผู้นำเกาหลีเหนือตรวจแนวรบแดนหน้าในทะเลเหลือง</h1>
      <address>
        <time datetime="2019-11-25T01:00:00+00:00">25 Nov 2019, 01:00</time>
      </address>
      <p>
        <b>นายคิม จอง-อึน ผู้นำสูงสุดของเกาหลีเหนือ ลงพื้นที่ฐานประจำการซึ่งตั้งอยู่บนเกาะขนาดเล็กในทะเลเหลือง ใกล้เส้นแบ่งเขตแดนกับเกาหลีใต้ เพื่อกระตุ้นความพร้อมทางทหาร ในขณะที่เกาหลีใต้จัดการประชุมอาเซียนวาระพิเศษที่นายคิม จอง-อึน ปฏิเสธเข้าร่วม</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 25 พ.ย. ว่านายคิม จอง-อึน ผู้นำสูงสุดของเกาหลีเหนือ ลงพื้นที่ตรวจเยี่ยมและให้กำลังใจทหารซึ่งประจำการอยู่แนวรบแดนหน้า ที่ฐานประจำการซึ่งตั้งอยู่บนเกาะชางริน เกาะขนาดเล็กที่อยู่ไม่ห่างจากแนวจำกัดตอนเหนือ ( เอ็นแอลแอล ) ซึ่งเป็นเส้นแบ่งเขตแดนในทะเลเหลืองระหว่างเกาหลีเหนือกับเกาหลีใต้</p>
      <figure>
        <img src="https://www.dailynews.co.th/admin/upload/20191125/news_ObbCgZaqfB081025_533.jpg?v=20191125173?v=9220"/>
      </figure>
      <p>ขณะที่รายงานของสำนักข่าวกลางเกาหลี ( เคซีเอ็นเอ ) ไม่ได้ระบุว่าการลงพื้นที่ครั้งนี้เกิดขึ้นเมื่อใด แต่รายงานว่าท่านผู้นำได้กล่าวย้ำถึง "ความจำเป็น" ของกองทัพประชาชนเกาหลี ในการยกระดับศักยภาพในการบริหารจัดการทางทหาร เพื่อเพิ่มความพร้อมในการเคลื่อนย้ายกำลังพลและสรรพาวุธ ทั้งในการจู่โจมและการพัฒนาทางเทคนิคให้แก่ฝ่ายยุทธการ เคซีเอ็นเอรายงานด้วยว่า นายคิม จอง-อิล อดีตผู้นำสูงสุดผู้ล่วงลับ และเป็นบิดาของนายคิม จอง-อึน เคยลงพื้นที่แห่งนี้เมื่อ 45 ปีที่แล้ว การที่ผู้นำสูงสุดคนปัจจุบันตามรอยบิดาจึงถือว่า "มีความหมายอย่างยิ่ง" นอกจากนี้ นายคิม จอง-อึน ยังเดินทางต่อไปเยี่ยมหน่วยทหารหญิงซึ่งประจำการอยู่ที่เกาะชางริน โดยเป็นภารกิจตามรอยบิดาเช่นกัน และการลงพื้นที่ของนายคิม จอง-อึน ในครั้งนี้ ถือเป็นครั้งที่ 3 ซึ่งเกี่ยวข้องกับปฏิบัติการทางทหาร<br/> </p>
      <figure>
        <iframe data-src="https://twitter.com/nknewsorg/status/1198770551134793728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/nknewsorg/status/1197432738887983104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อนึ่ง ความเคลื่อนไหวดังกล่าวของเกาหลีเหนือเกิดขึ้นท่ามกลางความสัมพันธ์ระหว่างรัฐบาลเปียงยางกับรัฐบาลโซลที่กลับมาทวีความตึงเครียดในช่วงไม่กี่เดือนที่ผ่านมา และนายคิม จอง-อึน ปฏิเสธคำเชิญของประธานาธิบดีมุน แจ-อิน ในการเยือนเมืองปูซาน ทางตอนใต้ของเกาหลีใต้ในสัปดาห์นี้ เพื่อเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ โดยผู้นำสูงสุดของเกาหลีเหนือให้เหตุผลว่า "ไม่มีความจำเป็น" และวิจารณ์การที่รัฐบาลโซลยังคงพึ่งพิงสหรัฐในด้านความมั่นคง ยังคงเป็นหนึ่งใน "อุปสรรคสำคัญ" ของการฟื้นฟูความสัมพันธ์.<br/><br/><b>เครดิตภาพ : REUTERS</b></p>
    </article>
  </body>
</html>