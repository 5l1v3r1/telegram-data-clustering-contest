<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/nba/25112019-bertanam_cetri_precizi_talmetieni_wizards"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T01:29:17+00:00"/>
    <meta property="og:title" content="Bertāns: &quot;Kad metīšu ar 100% precizitāti, tad arī teikšu, ka esmu apmierināts&quot;(15)"/>
    <meta property="og:description" content="Dāvis Bertāns izceļas ar efektīvu piespēli un tiek pie 12 punktiem"/>
  </head>
  <body>
    <article>
      <h1>Bertāns: "Kad metīšu ar 100% precizitāti, tad arī teikšu, ka esmu apmierināts"(15)</h1>
      <address>
        <time datetime="2019-11-25T01:29:17+00:00">25 Nov 2019, 01:29</time>
      </address>
      <p>Nacionālajā basketbola asociācijā Vašingtonas „Wizards” ar 106:113 piekāpās Sakramento „Kings”. Dāvis Bertāns guva 12 punktus.</p>
      <p>Dāvis Bertāns 29 nospēlētajās minūtēs tika pie 12 punktiem, trāpot četrus no deviņiem tālmetieniem un aizmetot garām savu vienīgo divpunktu metienu. Viņam arī sešas atlēkušās bumbas, divas rezultatīvas piespēles, pa vienam blokam un vienai pārtvertai bumbai. Bertānam arī trīs piezīmes un +/- rādītājs plus četri.</p>
      <p>Vašingtonas sastāvā ar 20 punktiem labākais bija Bredlijs Bīls, kuram arī astoņas rezultatīvas piespēles, bet 17 punktus pievienoja Aizeja Tomass. Sakramento sastāvā tikmēr 26 punkti Herisonam Bārnsam.</p>
      <p>Pirmajā puslaikā abas komandas punktus guva līdzvērtīgā tempā, un lielāks atrāviens neizdevās nevienai. Bertāns trāpīja pa tālmetienam gan pirmajā, gan otrajā ceturtdaļā, un „Wizards” pārtraukumā devās ar neizšķirtu 57:57.<br/>Trešajā ceturtdaļā „Kings” pārsvarā atradās vadībā un uz brīdi ieguva arī astoņu punktu pārsvaru (85:77).<br/>Sakramento turējās vadībā arī mača izskaņā, taču „Wizards” ik pa brīdim centās veikt izrāvienu. „Wizards” četras minūtes pirms beigām pietuvojās līdz 97:100, kad Bertāns skaisti nomānīja aizsargu un atspēlēja pilnīgi brīvajam Aizejam Tomasam, kurš iemeta tālmetienu.</p>
      <p>Taču priekšpēdējā minūtē „Wizards” saņēma pamatīgu triecienu – tālmetiena brīdī Tomasam tika uzsists pa rokām, bet piezīme nesekoja, par ko aktīvi protestēja arī Bertāns. Taču bumba nonāca pie „Kings”, kurai Bogdans Bogdanovičs iemeta tālmetienu, panākot 110:101. Pēc minūtes pārtraukuma Bertāns „atriebās”, iemetot ātru tālmetienu pāri rokām. Taču tālāks izrāviens nesekoja, un „Kings” nosargāja uzvaru ar rezultātu 113:106.</p>
      <p>„Wizards” šī bija pirmā neveiksme pēc uzvarām pār „Hornets” un „Spurs”, un komandas kopējā sezonas bilance tagad ir 5-9. Nākamā spēle Vašingtonai paredzēta pēc divām dienām pret Denveras „Nuggets”.</p>
      <p>Izmantotie resursi:<br/><a href="http://www.nba.com/">The official site of the NBA | NBA.com</a></p>
    </article>
  </body>
</html>