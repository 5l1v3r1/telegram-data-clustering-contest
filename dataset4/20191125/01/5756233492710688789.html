<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623256/%D8%AA%D8%B5%D9%88%DB%8C%D8%A8-%D9%BE%D8%B1%D9%88%DA%98%D9%87%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D9%85%DB%8C%D8%A7%D9%86-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T01:22:00+00:00"/>
    <meta property="og:title" content="تصویب پروژه‌های جدید میان ایران و آژانس"/>
    <meta property="og:description" content="سفیر و نماینده دائم ایران نزد سازمان‌های بین‌المللی مستقر در وین، از تصویب چندین پروژه جدید همکاری فنی میان جمهوری اسلامی ایران و آژانس بین‌المللی انرژی اتمی در جریان اجلاس هفته گذشته شورای حکام آژانس خبر داد."/>
  </head>
  <body>
    <article>
      <h1>تصویب پروژه‌های جدید میان ایران و آژانس</h1>
      <h2>غریب‌آبادی خبر داد؛</h2>
      <address>
        <time datetime="2019-11-25T01:22:00+00:00">25 Nov 2019, 01:22</time>
      </address>
      <p>
        <i>سفیر و نماینده دائم ایران نزد سازمان‌های بین‌المللی مستقر در وین، از تصویب چندین پروژه جدید همکاری فنی میان جمهوری اسلامی ایران و آژانس بین‌المللی انرژی اتمی در جریان اجلاس هفته گذشته شورای حکام آژانس خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاظم غریب آبادی در این خصوص اظهار داشت: با تلاش‌های صورت گرفته و مذاکرات فنی میان سازمان انرژی اتمی کشورمان و آژانس، علاوه بر تداوم اجرای دو پروژه همکاری فنی در حوزه نیروگاهی و درمان سرطان برای سال های ۲۰۲۰ و ۲۰۲۱ میلادی، چهار پروژه جدید همکاری فنی نیز برای همین دوره زمانی به تصویب رسید.</p>
      <p>وی افزود: این پروژه ها که ارزش مالی اجرای آنها بیش از یک میلیون یورو - تامین از سوی آژانس - خواهد بود، در حوزه‌های مختلف از جمله ارتقای ایمنی و بهره برداری از راکتورهای تحقیقاتی هسته ای، ارتقای ظرفیت انسانی در حوزه سوخت هسته‌ای، ارتقای ظرفیت تولیدکنندگان در زمینه غلات اصلی و همچنین مدیریت پسماندها می باشد.</p>
      <figure>
        <img src="https://aftabnews.ir/files/fa/news/1398/9/4/363301_375.jpg"/>
      </figure>
      <p>برنامه همکاری های فنی، یکی از مهمترین حوزه های همکاری آژانس با کشورهای عضو، به ویژه کشورهای درحال توسعه است که هدف از آن، ارتقاء و بهبود وضعیت و استانداردها در حوزه‌های مختلف از جمله بهداشت، درمان، تغذیه، کشاورزی، ایمنی و امنیت، صنعت و غیره می باشد.</p>
      <p>در مجموع، موضوعات تحت پروژه‌های همکاری فنی توسط آژانس، ۳۰ حوزه را در بر می‌گیرد که بهداشت، تغذیه و کشاورزی، و ایمنی و امنیت به ترتیب بالاترین اولویت‌های همکاری میان آژانس و کشورهای عضو را تشکیل می‌دهند.</p>
    </article>
  </body>
</html>