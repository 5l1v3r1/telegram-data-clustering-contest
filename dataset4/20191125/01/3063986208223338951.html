<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843250"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T01:38:00+00:00"/>
    <meta property="og:title" content="দেশের ১২ সিটি মেয়রকে নিয়ে ‘মেয়র প্ল্যাটফর্ম’ গড়ার সিদ্ধান্ত"/>
    <meta property="og:description" content="দেশের মোট ১২টি সিটি করপোরেশনের মেয়রদের নিয়ে একটি ‘মেয়র প্ল্যাটফর্ম’ গঠিত হতে যাচ্ছে। ঢাকা উত্তর সিটি করপোরেশনের উদ্যোগে এ বিষয়ে একটি গোলটেবিল বৈঠক অনুষ্ঠিত হবে শিগগির। বৈঠকের মাধ্যমে দেশের সিটি করপোরেশনগুলোর বিদ্যমান সমস্যা চিহ্নিত করে সেগুলো সমাধানে প্রয়োজনীয় উদ্যোগ গ্রহণ করা হবে। গতকাল রবিবার বিকেলে টাইগারপাসে চট্টগ্রাম সিটি করপোরেশনের (চসিক) কনফারেন্স হলে ঢাকা উত্তর সিটি করপোরেশন ও চসিক কর্মকর্তাদের এক মতবিনিময়সভায় এ বিষয়ক সিদ্ধান্ত গ্রহণ করা হয়। সভায় ঢাকা উত্তরের মেয়র আতিকুল ইসলাম ও চসিক মেয়র আ জ ম নাছির উদ্দীন উপস্থিত ছিলেন। এ ছাড়া উপস্থিত ছিলেন ঢাকা উত্তর সিটি করপোরেশনের সচিব রবীন্দ্রশ্রী বড়ুয়া, প্রধান বর্জ্য ব্যবস্থাপনা কর্মকর্তা কমোডর এম মঞ্জুর হোসেন, প্রধান সম্পত্তি কর্মকর্তা আমিনুল ইসলাম, তত্ত্বাবধায়ক প্রকৌশলী আবুল হাসনাত মো. আশরাফুল ইসলাম এবং চট্টগ্রাম সিটি করপোরেশনের প্যানেল মেয়র চৌধুরী হাসান মাহমুদ হাসনী, ড. নিছার উদ্দিন আহমেদ মঞ্জু, প্রধান নির্বাহী কর্মকর্তা সামসুদ্দোহা, প্রধান প্রকৌশলী লে. কর্নেল সোহেল আহমেদ প্রমুখ। বৈঠকে স্থানীয় সরকার কাঠামো শক্তিশালীকরণে সিটি গভার্ন্যান্সের ওপর গুরুত্বারোপ করা…"/>
  </head>
  <body>
    <article>
      <h1>দেশের ১২ সিটি মেয়রকে নিয়ে ‘মেয়র প্ল্যাটফর্ম’ গড়ার সিদ্ধান্ত</h1>
      <address><time datetime="2019-11-25T01:38:00+00:00">25 Nov 2019, 01:38</time> by <a rel="author">নিজস্ব প্রতিবেদক, চট্টগ্রাম</a></address>
      <p>দেশের মোট ১২টি সিটি করপোরেশনের মেয়রদের নিয়ে একটি ‘মেয়র প্ল্যাটফর্ম’ গঠিত হতে যাচ্ছে। ঢাকা উত্তর সিটি করপোরেশনের উদ্যোগে এ বিষয়ে একটি গোলটেবিল বৈঠক অনুষ্ঠিত হবে শিগগির। বৈঠকের মাধ্যমে দেশের সিটি করপোরেশনগুলোর বিদ্যমান সমস্যা চিহ্নিত করে সেগুলো সমাধানে প্রয়োজনীয় উদ্যোগ গ্রহণ করা হবে।</p>
      <p>গতকাল রবিবার বিকেলে টাইগারপাসে চট্টগ্রাম সিটি করপোরেশনের (চসিক) কনফারেন্স হলে ঢাকা উত্তর সিটি করপোরেশন ও চসিক কর্মকর্তাদের এক মতবিনিময়সভায় এ বিষয়ক সিদ্ধান্ত গ্রহণ করা হয়। সভায় ঢাকা উত্তরের মেয়র আতিকুল ইসলাম ও চসিক মেয়র আ জ ম নাছির উদ্দীন উপস্থিত ছিলেন।</p>
      <p>এ ছাড়া উপস্থিত ছিলেন ঢাকা উত্তর সিটি করপোরেশনের সচিব রবীন্দ্রশ্রী বড়ুয়া, প্রধান বর্জ্য ব্যবস্থাপনা কর্মকর্তা কমোডর এম মঞ্জুর হোসেন, প্রধান সম্পত্তি কর্মকর্তা আমিনুল ইসলাম, তত্ত্বাবধায়ক প্রকৌশলী আবুল হাসনাত মো. আশরাফুল ইসলাম এবং চট্টগ্রাম সিটি করপোরেশনের প্যানেল মেয়র চৌধুরী হাসান মাহমুদ হাসনী, ড. নিছার উদ্দিন আহমেদ মঞ্জু, প্রধান নির্বাহী কর্মকর্তা সামসুদ্দোহা, প্রধান প্রকৌশলী লে. কর্নেল সোহেল আহমেদ প্রমুখ। বৈঠকে স্থানীয় সরকার কাঠামো শক্তিশালীকরণে সিটি গভার্ন্যান্সের ওপর গুরুত্বারোপ করা হয়। </p>
      <p>সভায় মেয়র আতিক বলেন, ‘পরস্পরের মধ্যে অভিজ্ঞতা ও ভাববিনিময় গুরুত্বপূর্ণ ভূমিকা রাখতে পারে।’ অনুষ্ঠানে দুই করপোরেশনের মধ্যে অভিজ্ঞতা ও ভাববিনিময়ের ক্ষেত্রে সব ধরনের সহযোগিতার আশ্বাস দেন দুই মেয়র। সভায় চসিকের শিক্ষা ও বর্জ্য ব্যবস্থাপনার তথ্যচিত্র উপস্থাপন করেন প্রধান নগর পরিকল্পনাবিদ এ কে এম রেজাউল করিম এবং প্রধান রাজস্ব কর্মকর্তা মুফিদুল আলম রাজস্ব আদায় ও এস্টেটের বিস্তারিত বিবরণ তুলে ধরেন। </p>
      <p>এর আগে গতকাল সকালে চসিক পরিচালিত সদরঘাট এলাকার মেমন মাতৃসদন হাসপাতাল পরিদর্শন করেন মেয়র আতিক। এ সময় ইপিআই কেন্দ্রে এক শিশুকে টিকা খাওয়ান ঢাকা উত্তরের মেয়র। পরিদর্শন শেষে হাসপাতাল কনফারেন্স হলে চিকিত্সক ও নার্সদের এক মতবিনিময় সভায় যোগদান করেন দুই মেয়র। </p>
      <p>সভায় চসিক মেয়র আ জ ম নাছির উদ্দীন বলেন, ‘চট্টগ্রাম নগরে বসবাসরত ৭০ লাখ মানুষকে স্বাস্থ্যসেবা দিয়ে যাচ্ছে চসিক। নগরবাসীর অধিকাংশই দরিদ্র ও হতদরিদ্র জনগোষ্ঠী, যারা স্বাস্থ্য ও পুষ্টিহীনতায় ভোগে। এ বিশাল জনগোষ্ঠীকে স্বাস্থ্য ও পুষ্টিসেবা দেওয়ার লক্ষ্যে চট্টগ্রাম সিটি করপোরেশন ব্যাপক কার্যক্রম পরিচালনা করে আসছে।</p>
    </article>
  </body>
</html>