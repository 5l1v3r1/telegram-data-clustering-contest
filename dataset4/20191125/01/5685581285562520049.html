<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/meteoroloji-den-saganak-yagis-uyarisi-1286852-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T01:34:00+00:00"/>
    <meta property="og:title" content="Meteoroloji'den sağanak yağış uyarısı"/>
    <meta property="og:description" content="Meteoroloji Genel Müdürlüğü, Antalya, Muğla, Burdur ve Isparta'da bugün (25 Kasım Pazartesi) başlayacak kuvvetli sağanağın bazı yerlerde şiddetli ve yer yer aşırı yağışa dönüşebileceği uyarısında bulundu."/>
  </head>
  <body>
    <article>
      <h1>Meteoroloji'den sağanak yağış uyarısı</h1>
      <h2>Meteoroloji Genel Müdürlüğü, Antalya, Muğla, Burdur ve Isparta'da bugün (25 Kasım Pazartesi) başlayacak kuvvetli sağanağın bazı yerlerde şiddetli ve yer yer aşırı yağışa dönüşebileceği uyarısında bulundu.</h2>
      <address>
        <time datetime="2019-11-25T01:34:00+00:00">25 Nov 2019, 01:34</time>
      </address>
      <p>Meteoroloji'den yapılan açıklamaya göre, <a href="http://www.gazetevatan.com/arama/?Keyword=Antalya">Antalya</a>'da gök gürültülü sağanağın bugün <a href="http://www.gazetevatan.com/arama/?Keyword=Sabah">sabah</a> başlaması, akşam etkisini artırarak sürmesi ve salı günü de devam etmesi bekleniyor. İl genelinde yer yer çok kuvvetli (21-75 kilogram/metrekare) olması öngörülen sağanağın, Antalya merkez, Aksu, Döşemealtı, Kemer, Kumluca ve <a href="http://www.gazetevatan.com/arama/?Keyword=finike">Finike</a> ilçelerinde şiddetli ve yer yer aşırı (100 kilogram ve üzeri/metrekare) şekilde gerçekleşeceği tahmin ediliyor. <a href="http://www.gazetevatan.com/arama/?Keyword=Mu%C4%9Fla">Muğla</a>'da bugün sabah başlayacak gök gürültülü sağanağın salı sabahına kadar il genelinde çok kuvvetli (21-75 kilogram/metrekare), Muğla merkez, Datça, <a href="http://www.gazetevatan.com/arama/?Keyword=Marmaris">Marmaris</a>, Ula, Köyceğiz, Ortaca ve <a href="http://www.gazetevatan.com/arama/?Keyword=Dalaman">Dalaman</a> ilçelerinde şiddetli ve yer yer aşırı (100 kilogram ve üzeri/metrekare) olması bekleniyor.</p>
      <p>
        <b>Sel ve su baskını uyarısı yapıldı</b>
      </p>
      <p>Isparta ve <a href="http://www.gazetevatan.com/arama/?Keyword=Burdur">Burdur</a>'da da bugün öğlen başlaması öngörülen sağanağın, salı akşam saatlerine kadar kuvvetli (21-50 kilogram/metrekare) olacağı tahmin ediliyor. Burdur'un Bucak ve Ağlasun, <a href="http://www.gazetevatan.com/arama/?Keyword=Isparta">Isparta</a>'nın Eğirdir ve Sütçüler ilçelerinde ise şiddetli yağış (51-100 kilogram/metrekare) bekleniyor.</p>
      <p>Muhtemel sel, su baskını, yıldırım, dolu yağışı, kuvvetli rüzgar ve fırtına ile deniz üzerinde hortum oluşma tehlikesi gibi olumsuzluklara karşı dikkatli ve tedbirli olunması gerekiyor.</p>
    </article>
  </body>
</html>