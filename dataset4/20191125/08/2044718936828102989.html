<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/25/vettel-baj-van-a-forma-1-gyel/"/>
    <meta property="og:site_name" content="Vezess"/>
    <meta property="article:published_time" content="2019-11-25T08:42:24+00:00"/>
    <meta property="og:title" content="Vettel: Baj van a Forma-1-gyel"/>
    <meta property="og:description" content="A ferraris Sebastian Vettel szerint Nico Hülkenberg kipottyanása is azt mutatja, hogy nincs minden rendben a sportággal."/>
  </head>
  <body>
    <article>
      <h1>Vettel: Baj van a Forma-1-gyel</h1>
      <address><time datetime="2019-11-25T08:42:24+00:00">25 Nov 2019, 08:42</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A ferraris Sebastian Vettel szerint Nico Hülkenberg kipottyanása is azt mutatja, hogy nincs minden rendben a sportággal.</b>
      </p>
      <p>A 32 éves Nico Hülkenberg a hétvégén – egyelőre – utolsó Forma-1-es futamára készül, hiszen a szezonzáró Abu-dzabi Nagydíj után búcsúzik a Renault-tól, 2020-ra pedig nem talált versenyzői ülést más csapatnál.</p>
      <p>Kor- és honfitársa, Sebastian Vettel nem érti, hogyan pottyanhat ki az F1-ből egy olyan versenyző, mint ő.</p>
      <p>“Furcsa ez, hiszen gyerekkorunk óta ismerem Nicót, már akkor együtt versenyeztünk. Keserű, hogy egy hozzá hasonló pilóta nem jut üléshez. Ez is példázza, hogy bizonyos dolgokkal baj van a Forma-1-ben.”</p>
      <p>“Nagyon remélem, hogy visszatér, ugyanis megvannak a képességei ahhoz, hogy itt legyen, és nem szeretnék az egyetlen német pilóta lenni” – mondta a spanyol Marcának a Ferrari pilótája.</p>
      <p>Hülkenberg csapattársa, Daniel Ricciardo is reméli, hogy látjuk még az F1-ben a németet.</p>
      <p>“Egyértelműen megvannak a képességei ahhoz, hogy újra itt legyen. D nem féltem akkor sem, ha nem tér vissza, okos, vállalkozó szellemű srác, ha valami másba fog, ott is helytáll majd” – idézte a Speed Week a renault-s ausztrált.</p>
      <p>A sportágban ragyogó alsóbb kategóriás eredmények – A1GP-, Forma-3-as Európa- és GP2-es bajnoki címek – után 2010-ben bemutatkozott német a Williamsnél kezdett, majd 2011-ben a Force India tesztpilótája lett, 2012-ben versenyzővé lépett elő. 2013-ban egy évre a Sauberhez igazolt, de onnan visszatért a silverstone-i alakulathoz, majd 2017-re került a Renault gyári alakulatához. Hülkenberg mindig is megbízható, a pontokat gyűjtő pilótának számított, de a nagy ígéretet az F1-ben nem váltotta be, sőt, 176 futammal a háta mögött jó ideje az övé a dobogós helyezés nélküli legtöbb verseny nem túl hízelgő rekordja.</p>
      <footer>Forrás: Fotó: Getty Images</footer>
    </article>
  </body>
</html>