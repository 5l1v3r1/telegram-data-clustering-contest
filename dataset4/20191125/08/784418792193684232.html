<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%90%d7%a1%d7%95%d7%9f-%d7%9c%d7%9e%d7%a4%d7%a2%d7%9c%d7%99%d7%9d-%d7%97%d7%92-%d7%9c%d7%9e%d7%a2%d7%a6%d7%91%d7%99%d7%9d-%d7%9e%d7%94%d7%a4%d7%99%d7%9b%d7%aa-%d7%94%d7%90%d7%a8%d7%99%d7%96%d7%95/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T08:04:29+00:00"/>
    <meta property="og:title" content="אסון למפעלים, חג למעצבים: מהפיכת האריזות 'סומנה'"/>
    <meta property="og:description" content="לפני התאריך החוקי: רפורמת סימון המוצרים לפי ערכם הבריאותי - כבר נראית בפועל בחלק ממדפי הרשתות • ומי משלם על השינוי של האריזות, ועל הנזקים שייגרמו כתוצאה מכך למפעלים בתעשיית המזון? מסתבר שאף אחד • מי יסומן במדבקה אדומה ומי בסמל הירוק? • וגם: טבלת הערכים התזונתיים החדשה של משרד הבריאות"/>
  </head>
  <body>
    <article>
      <h1>אסון למפעלים, חג למעצבים: מהפיכת האריזות 'סומנה'</h1>
      <address><time datetime="2019-11-25T08:04:29+00:00">25 Nov 2019, 08:04</time> by <a rel="author">דוד שלומוביץ</a></address>
      <p>
        <b>לפני התאריך החוקי: רפורמת סימון המוצרים לפי ערכם הבריאותי – כבר נראית בפועל בחלק ממדפי הרשתות • ומי משלם על השינוי של האריזות, ועל הנזקים שייגרמו כתוצאה מכך למפעלים בתעשיית המזון? מסתבר שאף אחד • מי יסומן במדבקה אדומה ומי בסמל הירוק? • וגם: טבלת הערכים התזונתיים החדשה של משרד הבריאות</b>
      </p>
      <p>רפורמת סימון המוצרים יצאה את התחנה זה מכבר, והקוטג' בן תשעת האחוזים זועק מהמדף: 'אני מלא שומן רווי'. ולמרות שעד ה-1 בינואר אין חיוב של סימון מוצרים, הסימון האדום שאמור "להפחיד" את הצרכן החל כבר להופיע על האריזות המוכרות.</p>
      <p>האמת, די מפחיד. חשבו על כך. אתם רגילים לרכוש מציות או ביסקוויטים – לעצמכם, לקפה או לילדים, כדי שיהיה במה לצייד אותם בדרך לבית הספר ולפתע מול העיניים. בום! מוצר זה מכיל 'נתרן בכמות גבוהה' או 'סוכר בכמות גבוהה'.</p>
      <p>ברגע הראשון היד רועדת. המחשבה על סוכר, נתרן או שומן רווי הנכנסים לגוף שלנו או של משפחתנו בכמות גבוהה, לא עושה טוב בראש. רק לאחר דקת מחשבה העיניים מחפשות את המוצרים הבריאים – או מתעלמות בגלל המחיר, שכלל לא עושה טוב בארנק.</p>
      <p>שימו לב: על פי התקנות החדשות של משרד הבריאות יסומנו מוצרים בעיגול אדום ברור, האם אחד או יותר משלושת הרכיבים יהיו גבוהים: נתרן (מלח! בתחילה אמור היה המוצר להופיע בשמו, מעניין למי היה אינטרס לסמן אותו כנתרן), סוכר ושומו רווי.</p>
      <h3>עצרו באדום, צרכו בירוק</h3>
      <p>תחילה, בינואר הקרוב, יסומנו המוצרים שתכולת הנתרן שלהם גבוהה מ-500 מ"ג לכל 100 גרם מזון מוצק (ובנוזלים 400 מ"ג על 100 מ"ל), תכולת הסוכר שבהם גבוהה מ-13.5 גרם (ובנוזלים 10 גרם) ותכולת חומצות השומן הרוויות שבהם גבוהה מ-5 גרמים (בנוזלים: 3 גרם).</p>
      <p>בפעימה השנייה של סימון המוצרים שתחול 12 חודש לאחר מכן, היינו מינואר 2021 יוחמר הסימון. תמרור האזהרה האדום יופיע כבר על מוצרים שתכולת הנתרן שלהם גבוהה מ-400 מ"ג לכל 100 גרם מזון מוצק (ובנוזלים 300 מ"ג על 100 מ"ל), תכולת הסוכר שבהם גבוהה מ-10 גרם (ובנוזלים 5  גרם) ותכולת חומצות השומן הרוויות שבהם גבוהה מ-4 גרמים (בנוזלים: 3 גרם).</p>
      <p>משמעות ההחלטה היא שעל החברות יושב כעת עומס עבודה של החלפת האריזות לכל ליין המוצרים. בין אם מדובר על הטבעת הסימון כדרישת משרד הבריאות ללא כל שינוי במתכון ובין אם מדובר עדכון המתכון כך שהסימון האדום לא יופיע על המוצרים ולא ירתיע את הלקוחות.</p>
      <p>במקביל מקדם משרד הבריאות מהלך שייעודו, צריכת מזונות בריאים וזאת ע"י סימון מזונות מומלצים – בסמל ירוק. משרד הבריאות בישראל החליט לסייע לצרכנים בבחירת מזונות ההולמים את עקרונות התזונה הנכונה כפי שמומלצת בישראל. לצורך הוקמה וועדה הממתינה לתשובות האזרחים על עצם הרעיון וכלליו.</p>
      <p>כך למשל, יסומנו בסימול ירוק מוצרי חלב של עד 5% שומן או מוצרי חלב מותססים עד 3% שומן. גבינה וקוטג' יסומנו בסימול הירוק רק אם תרד כמות הנתרן בהן מתחת ל-200 מ"ג בגבינה רכה ומתחת ל-300 מ"ג נתרן ב-100 גרם מוצר.</p>
      <h3>חג לאריזות</h3>
      <p>"אין מוצר מזון אחד שלא ישנה את האריזה", צוטטה גליה שגיא, מנכ"לית איגוד תעשיות המזון ל-Ynet. "לכן זו רפורמה כה מהותית מבחינת התעשייה. הובטח שתוקם קרן של משרדי הבריאות, הכלכלה והאוצר, שתקל על החברות הבינוניות והקטנות מתוך הבנה שמדובר בעול כבד שדורש הרבה מאוד משאבים. יש עלות גם לשינוי האריזות. אלא שהקרן עוד לא הוקמה".</p>
      <p>חברות אחדות שנציגיהן שוחחו עם Ynet, סיפרו על מהלך הנושא עמו עלויות גבוהות מאוד של עיצוב מחדש של האריזות כולל הפקת גלופות יקרות, זריקתם של עשרות גלילים או הכנת מתכונים חדשים וניסיונם עד שיגיעו למבחן הטעם הנכון ויענו על הקריטריונים לטוב או למוטב, לסימון אדום או ירוק. בחברות מדברים על עלויות שמגיעות לרבע מיליון שקל ועד כמה מיליוני שקלים. אחת החברות דיווחה על החלפה של קרוב ל-400 אריזות.</p>
      <p>במשרדי האוצר, הבריאות והכלכלה הבינו שמדובר על מהלך יקר שיחייב עזרה למפעלים קטנים ובינוניים כדי שהמהלך יגרום להעלאת מחירים. שגיא אמרה ל-Ynet כי "ייעשו כמה שיותר מאמצים לא להעלות מחירים לצרכן". במשרד הכלכלה אמרו ל-Ynet כי "לא הוקמה קרן סיוע מאחר שבמשרדי הבריאות והאוצר לא דאגו שיהיו כספים" (בקרן שכזו. ד"ש). כמובן, שבמשרדי הבריאות והאוצר לא הגיבו להאשמה של משרד הכלכלה.</p>
      <figure>
        <img src="https://bizzness.net/wp-content/uploads/2019/11/%D7%A1%D7%99%D7%9E%D7%95%D7%9F-%D7%94%D7%9E%D7%95%D7%A6%D7%A8%D7%99%D7%9D-%D7%91%D7%90%D7%93%D7%95%D7%9D-%D7%95%D7%91%D7%99%D7%A8%D7%95%D7%A7-%D7%94%D7%AA%D7%95%D7%95%D7%99%D7%95%D7%AA-%D7%A9%D7%9C-%D7%9E%D7%A9%D7%A8%D7%93-%D7%94%D7%91%D7%A8%D7%99%D7%90%D7%95%D7%AA.jpg"/>
        <figcaption>סימון המוצרים, באדום ובירוק | התוויות של משרד הבריאות שישודכו לאריזות</figcaption>
      </figure>
      <h3>הטבלה הנוספת</h3>
      <p>ראוי לציין כי בנוסף לתמרורים האדומים, משרד הבריאות קבע שינוי בסימון טבלת הערכים התזונתיים: החל מינואר 2020 תתנוסס טבלת ערכים תזונתיים חדשה על גבי האריזות. המשמעות, רוצו לפתוח חברה לייצור אריזות למזון. שימו לב כל יצרני ויבואני המזון במשק מחויבים לשנות את אריזות המוצרים שלהם.</p>
      <p>הטבלה החדשה דורשת לרשום בראשונה את הרכיבים הבעייתיים: קלוריות, שומנים, חומצות שומן רוויות, שומן טראנס, כולסטרול ונתרן. רק לאחר מכן יופיעו הרכיבים המוכרים פחמימות וחלבונים, ובסוף ויטמינים ומינרלים. בנוסף מוצרים עם התמרור האדום יחויבו להגדיל בלפחות 20% את גופן הרכיבים הבעייתיים בטבלת הערכים התזונתיים של המוצר.</p>
      <p>רק בטווח הארוך מאוד, תדע מדינת ישראל האם מדובר היה במהלך נכון וצודק או ששוב שילמו המפעלים והאזרחים על גחמות שלטוניות. בתחקירים רבים שנערכו הוכח זה מכבר, כי בסופו של דבר הכיס הוא זה שקונה. אוכל בריא עולה יקר ומתאים לבעלי המשכורות הגבוהות. משפחות מרובות ילדים או מעוטות יכולת, תמשכנה בלית ברירה לצרוך את המוצרים הזולים, הזמינים והבלתי בריאותיים. </p>
    </article>
  </body>
</html>