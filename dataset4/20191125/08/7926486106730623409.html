<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013346/%D9%85%D8%B3%D8%A6%D9%88%D9%84-%D8%A8%D9%88%D8%AF%D9%85-%D8%A7%D8%B5%D9%84%D8%A7-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D8%A7%D9%86%D8%AA%D8%AE%D8%A7%D8%A8-%D9%86%D9%85%DB%8C-%DA%A9%D8%B1%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:15:43+00:00"/>
    <meta property="og:title" content="مسئول بودم اصلاً ویلموتس را انتخاب نمی‌کردم"/>
    <meta property="og:description" content="سعید آذری، مدیرعامل باشگاه فولاد خوزستان تأکید کرد، اگر در فدراسیون فوتبال مسئولیتی داشت، اصلاً مارک ویلموتس را برای هدایت تیم ملی انتخاب نمی‌کرد."/>
  </head>
  <body>
    <article>
      <h1>مسئول بودم اصلاً ویلموتس را انتخاب نمی‌کردم</h1>
      <h2>آذری:</h2>
      <address>
        <time datetime="2019-11-25T08:15:43+00:00">25 Nov 2019, 08:15</time>
      </address>
      <p>
        <i>سعید آذری، مدیرعامل باشگاه فولاد خوزستان تأکید کرد، اگر در فدراسیون فوتبال مسئولیتی داشت، اصلاً مارک ویلموتس را برای هدایت تیم ملی انتخاب نمی‌کرد.</i>
      </p>
      <p>به گزارش مشرق، <b>سعید آذری</b>، مدیرعامل باشگاه <b>فولاد خوزستان </b>در گفت‌وگو با برنامه «تهران ورزشی» درباره بازی روز گذشته فولاد خوزستان مقابل ذوب‌آهن اظهار داشت: فکر می‌کنم در بازی دیروز  بازیکنان ذوب‌آهن در نیمه اول خیلی خوب فوتبال بازی کردند و بازیکنان ما دستورات نکونام را خوب اجرا نکردند، ولی در نیمه دوم بازی کاملاً در اختیار بازیکنان فولاد بود و چند موقعیت داشتیم که تبدیل به گل نشدند. بازی دیروز یک بازی پایاپای بود که به‌هرحال ذوب‌آهن از فرصتی که داشت بهتر استفاده کرد و همان یک گل منجر به پیروزی آنها شد.</p>
      <p>وی ادامه داد:  شاید تقدیر خداوند بود که نمی‌خواست تیمی که 13، 14 سال برای آن زحمت کشیده‌ام به دست من در سراشیبی سقوط بیشتر قرار بگیرد. از بچه‌ها تشکر می‌کنم که در نیمه دوم فوق‌العاده خوب بازی کردند. از نکونام  هم که تیم ذوب‌آهن را خوب آنالیز کرده بود، تشکر می‌کنم. به بچه‌های ذوب‌آهن هم تبریک می‌گویم و امیدوارم این پیروزی به آنها کمک کند. ذوب‌آهن یکی از قدرتمندترین تیم‌های ایران است و به گفته AFC قدرتمندترین تیم سال 2019 ایران بوده است. تیم فولاد یک تیم معمولی است و باید این را بپذیریم و من این موضوع را چه زمانی که برده‌ایم و یا مساوی کرده‌ایم هم گفته‌ام. باید در نیم فصل دوم با تقویت تیم‌مان روند خوبی که نکونام رقم زده را ادامه دهیم.</p>
      <p>مدیرعامل باشگاه فولاد خوزستان افزود: من می‌توانم برای فولاد خیلی ناراحت باشم که دو هفته است در حق آن اجحاف شده است. ما در دو بازی گذشته حداقل باید از هر بازی یک امتیاز بگیریم. نمی‌دانم چرا هر جایی که من مدیر هستم اشتباهات داوری در آن تیم زیاد می‌شود. سال گذشته اشتباهات داوری باعث شد مربی‌مان را از دست بدهیم. الان هم دو سه هفته است که اشتباهات داوری در فولاد زیاد شده است. این مسائل مقداری ذهن مرا به این سمت برده است که فوتبال را کنار بگذارم. دیروز هم شاهد بودیم زاهدی‌فرد روی یک صحنه که 200 درصد پنالتی بود، چشمانش را بست. </p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013339/%D9%85%D9%82%D8%A7%DB%8C%D8%B3%D9%87-%DB%B1%DB%B0-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D8%AF%D8%B1-%DB%B6-%D8%A8%D8%A7%D8%B2%DB%8C-%D9%86%D8%AE%D8%B3%D8%AA">مقایسه ۱۰ سرمربی تیم‌ملی در ۶ بازی نخست</a>
      </blockquote>
      <p>آذری در مورد این موضوع که اشتباهات داوری برای تمام تیم‌ها بوده است، تصریح کرد:  جالب است که کارشناسان این اشتباهات را تأیید می‌کنند. یک زمانی فکر می‌کردیم که تقصیر اصفهانیان و رفعتی است. الان آقای ممبینی آمده است، اما تغییر خاصی نداشته‌ایم. دیروز هم گفتند که ناظر داوری از نحوه قضاوت داور راضی بوده است! آخر ناظر داوری که نمی‌تواند اظهار نارضایتی بکند! این اشتباهات به پیکره داوری ضربه وارد می‌کند و اگر ادامه پیدا کند ما نه تنها با برکناری مربیان مواجه می‌شویم، بلکه ساختار باشگاه‌ها را هم با مشکل مواجه می‌کنیم.</p>
      <p>وی در پاسخ به این پرسش که «مسئولان فدراسیون اعلام کردند که ساز و کار استفاده VAR را داریم. آیا این ادعا درست است؟»، گفت:  ببینید ما VAR را هم بیاوریم فکر می‌کنم هر دو دقیقه یک بار بازی را باید متوقف کنیم و سراغ VAR برویم! این سیستم زمانی به درد ما می‌خورد که اشتباهات داوری در فوتبال‌مان کم باشد. VAR را در فوتبال اروپا آوردند که با آن اشتباهات تأثیرگذار را متوجه شوند. ما برخی بدیهیات را اشتباه می‌کنیم که تشخیص آن نیاز به VAR ندارد. وقتی یک وسیله کمک آموزشی را بیاوریم که کمک کند خیلی خوب است، ولی اینکه چه زمانی مستقر می‌شود، نمی‌دانیم محل بودجه آن کجاست و به چه شکل آموزش خواهیم داد، خوب نیست. من امیدوارم صحبت‌های اصفهانیان مثل صحبت‌های قبلش نباشد و حرف‌هایی که می‌زند، مستند باشد. </p>
      <p>مدیرعامل باشگاه فولاد خوزستان در خصوص اینکه نکونام در نشست خبری گفته در نیم‌فصل تغییراتی در بازیکنان فولاد خواهد داشت، خاطرنشان کرد: ما درباره برنامه‌های نیم‌فصل‌مان با نکونام صحبت کردیم، ولی هنوز نه کسی در لیست خروجی هست و نه در لیست ورودی بازیکنی مشخص کردیم. اینکه نکونام برای نیم‌فصل دوم برنامه‌ دارد صد درصد درست است، ولی سرمربی ما هنوز کسی را در لیست خروج قرار نداده است. این طبیعت فوتبال است و برای همین است که ما دو نیم‌فصل تابستانی و زمستانی داریم تا تیم‌ها بتوانند در نیم‌فصل دوم خودشان را تقویت کنند و نقاط ضعف و قوت‌شان را ترمیم کنند. اینکه مربیان به دنبال بازیکنانی هستند که نیازشان را برطرف کنند، طبیعی است و این اتفاق هم در فولاد خواهد افتاد.</p>
      <p>آذری در پاسخ به این پرسش که «آیا با نکونام صحبتی درباره لیست خروجی داشته است؟»، گفت: اگر هم صحبتی با  نکونام کرده باشم محرمانه است. قاعدتا یک مدیری مثل من از مربی‌اش برای نیم‌فصل برنامه‌اش را خواسته و اطلاعاتی هم در این زمینه جمع شده است ولی فعلا کسی در لیست فروش قرار ندارد. </p>
      <p>وی درباره حمایتش از نکونام اظهار کرد: حمایت از یک سرمربی به عملکرد او برمی‌گردد. عملکرد نکونام با تیم متوسطی که دارد و 16 امتیازی که گرفته، خوب بوده است. وقتی می‌بینیم در دو بازی اخیرش حداقل استحقاقش یک امتیاز بوده است و من مطمئنم که اگر در ابتدای فصل بازیکنان بهتری برای فولاد جذب می‌شدند، الان عملکرد فولاد بهتر بود. یک زمانی به یک تحلیلی می‌رسیم که یک مربی توان جمع کردن یک تیم را ندارد، نحوه تمریناتش خوب نیست و نظم تیمی ندارد و تیمش از 11 بازی 10 یا هفت امتیاز جمع کرده است، شما را به آینده امیدوار نمی‌کند، ولی ما که در کنار تیم هستیم و می‌بینیم که نکونام با چه شیوه‌ای تمرین می‌دهد و تیم را آماده می‌کند، چرا نباید از او حمایت کنیم؟ </p>
      <p>مدیرعامل باشگاه ذوب‌آهن در پایان در پاسخ به این سؤال که اگر مسئولیتی در فدراسیون فوتبال داشت آیا ویلموتس را برکنار می‌کرد، گفت: من اگر مسئولیتی در فدراسیون فوتبال داشتم اصلاً ویلموتس را انتخاب نمی‌کردم. </p>
    </article>
  </body>
</html>