<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/SuperLeague/super-league-exoyn-allaksei-proponhth-oi-mises-omades.5645773.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T08:42:00+00:00"/>
    <meta property="og:title" content="Super League: Έχουν αλλάξει προπονητή οι μισές ομάδες"/>
    <meta property="og:description" content="Οι μισές (7/14) ομάδες της Super League 1 έχουν προβεί σε αλλαγή προπονητή μετά τις έντεκα πρώτες στροφές του πρωταθλήματος. Τελευταίος χρονικά ο Κίκο Ραμίρεθ, ο οποίος απομακρύνθηκε από την τεχνική ηγεσία της Ξάνθης."/>
  </head>
  <body>
    <article>
      <h1>Super League: Έχουν αλλάξει προπονητή οι μισές ομάδες</h1>
      <h2>Οι μισές (7/14) ομάδες της Super League 1 έχουν προβεί σε αλλαγή προπονητή μετά τις έντεκα πρώτες στροφές του πρωταθλήματος. Τελευταίος χρονικά ο Κίκο Ραμίρεθ, ο οποίος απομακρύνθηκε από την τεχνική ηγεσία της Ξάνθης.</h2>
      <address><time datetime="2019-11-25T08:42:00+00:00">25 Nov 2019, 08:42</time> by <a rel="author">Βασίλης Τεμπέλης</a></address>
      <p>Η Ξάνθη <a href="https://www.sport24.gr/football/omades/SkodaXanthi/ksanthh-telos-o-ramireth.5645771.html">ανακοίνωσε τη λύση της συνεργασίας της με τον Κίκο Ραμίρεθ,</a> ο οποίος γίνεται ο έβδομος προπονητής που ξεκίνησε τη σεζόν κι αποχωρεί από πάγκο της Super League 1.</p>
      <p>Στα μισά του δρόμου της κανονικής διάρκειας του πρωταθλήματος έχουν προβεί σε αλλαγή τεχνικής ηγεσίας οι μισές ομάδες της πρώτης κατηγορίας. Συνολικά 7 από τις 14 έχουν προτιμήσει την επιλογή της αντικατάστασης στον πάγκο τους.</p>
      <p>Πρώτος που κούνησε μαντήλι ήταν ο Μιγκέλ Καρντόσο, τον οποίον διαδέχθηκε ο Νίκος Κωστένογλου στην <a href="https://www.sport24.gr/football/omades/Aek/">ΑΕΚ</a>. Ακολούθησαν ο Σάββας Παντελίδης στον <a href="https://www.sport24.gr/football/omades/Aris/">Άρη </a>- αρχικά ως υπηρεσιακός ανέλαβε ο Τόλης Τερζής και στη συνέχεια ως μόνιμος ο Μίχαελ Ένινγκ - και ο Άκης Μάντζιος στον <a href="https://www.sport24.gr/football/omades/Panionios/">Πανιώνιο </a>(τον διαδέχθηκε ο Νίκκι Παπαβασιλείου). Μέσα στον Οκτώβριο έχασαν τη δουλειά τους οι Λουίς Κάστρο (επιστροφή Μάκη Χάβου στον Παναιτωλικό) και Σωτήρης Αντωνίου (ο Άκης Μάντζιος πήγε στη ομάδα της Φθιώτιδας).</p>
      <p>Δυο "θύματα" και τον τρέχοντα μήνα. Πριν από λίγες ημέρες απομακρύνθηκε ο Γιάννης Αναστασίου από τον <a href="https://www.sport24.gr/football/omades/Atromitos/">Ατρόμητο </a>με τους Γιώργο Κορακάκη και Σωκράτη Οφρυδόπουλο ν' αναλαμβάνουν ως υπηρεσιακό δίδυμο ενώ τη Δευτέρα ήταν ο Κίκο Ραμίρεθ.</p>
      <table bordered="">
        <tr>
          <td>
            <b>ΟΜΑΔΑ</b>
          </td>
          <td>
            <b>ΞΕΚΙΝΗΣΕ ΤΗ ΣΕΖΟΝ</b>
          </td>
          <td>
            <b>ΣΥΝΕΧΙΣΕ</b>
          </td>
          <td>
            <b>ΗΜΕΡΟΜΗΝΙΑ ΑΛΛΑΓΗΣ</b>
          </td>
        </tr>
        <tr>
          <td>ΑΕΚ</td>
          <td>ΜΙΓΚΕΛ ΚΑΡΝΤΟΣΟ (ΠΟΡΤΟΓΑΛΙΑ)</td>
          <td>ΝΙΚΟΣ ΚΩΣΤΕΝΟΓΛΟΥ (ΕΛΛΑΔΑ)</td>
          <td>26 ΑΥΓΟΥΣΤΟΥ</td>
        </tr>
        <tr>
          <td>ΑΡΗΣ</td>
          <td>ΣΑΒΒΑΣ ΠΑΝΤΕΛΙΔΗΣ (ΕΛΛΑΔΑ)</td>
          <td>ΤΟΛΗΣ ΤΕΡΖΗΣ (ΕΛΛΑΔΑ) - ΜΙΧΑΕΛ ΕΝΙΝΓΚ (ΓΕΡΜΑΝΙΑ)</td>
          <td>1 ΣΕΠΤΕΜΒΡΙΟΥ</td>
        </tr>
        <tr>
          <td>ΑΤΡΟΜΗΤΟΣ</td>
          <td>ΓΙΑΝΝΗΣ ΑΝΑΣΤΑΣΙΟΥ (ΕΛΛΑΔΑ)</td>
          <td>ΓΙΩΡΓΟΣ ΚΟΡΑΚΑΚΗΣ (ΕΛΛΑΔΑ) - ΣΩΚΡΑΤΗΣ ΟΦΡΥΔΟΠΟΥΛΟΣ (ΕΛΛΑΔΑ)</td>
          <td>16 ΝΟΕΜΒΡΙΟΥ</td>
        </tr>
        <tr>
          <td>ΛΑΜΙΑ</td>
          <td>ΣΩΤΗΡΗΣ ΑΝΤΩΝΙΟΥ (ΕΛΛΑΔΑ)</td>
          <td>ΑΚΗΣ ΜΑΝΤΖΙΟΣ (ΕΛΛΑΔΑ)</td>
          <td>21 ΟΚΤΩΒΡΙΟΥ</td>
        </tr>
        <tr>
          <td>ΠΑΝΑΙΤΩΛΙΚΟΣ</td>
          <td>ΛΟΥΙΣ ΚΑΣΤΡΟ (ΠΟΡΤΟΓΑΛΙΑ)</td>
          <td>ΜΑΚΗΣ ΧΑΒΟΣ (ΕΛΛΑΔΑ)</td>
          <td>11 ΟΚΤΩΒΡΙΟΥ</td>
        </tr>
        <tr>
          <td>ΠΑΝΙΩΝΙΟΣ</td>
          <td>ΑΚΗΣ ΜΑΝΤΖΙΟΣ (ΕΛΛΑΔΑ)</td>
          <td>ΝΙΚΚΙ ΠΑΠΑΒΑΣΙΛΕΙΟΥ (ΚΥΠΡΟΣ)</td>
          <td>2 ΣΕΠΤΕΜΒΡΙΟΥ</td>
        </tr>
      </table>
      <p>Αξίζει, δε, να τονιστεί ότι δυο ομάδες είχαν προχωρήσει σε αλλαγή τεχνικής ηγεσίας πριν την έναρξη του πρωταθλήματος. Στη διάρκεια της προετοιμασίας απομακρύνθηκε ο Μάκης Χάβος από τη Λαμία - τον διαδέχθηκε ο Σωτήρης Αντωνίου - ο Γκόρνταν Πέτριτς από την <a href="https://www.sport24.gr/football/omades/Ael/">ΑΕΛ </a>- τον διαδέχθηκε ο Μιχάλης Γρηγορίου - ενώ ο Γιώργος Σίμος είχε ουσιαστικά ξεκινήσει την προετοιμασία όταν αποδείχθηκε απροσπέλαστο το πρόβλημα με τον Χάιμε Βέρα.</p>
      <p>Τον προπονητή τους έχουν διατηρήσει οι <a href="https://www.sport24.gr/football/omades/AsterasTripolis/">Αστέρας </a>(Μπόρχα Χιμένεθ), <a href="https://www.sport24.gr/football/omades/volos/">Βόλος </a>(Χουάν Φεράντο), <a href="https://www.sport24.gr/football/omades/Olympiakos/">Ολυμπιακός </a>(Πέδρο Μαρτίνς), <a href="https://www.sport24.gr/football/omades/Ofi/">ΟΦΗ </a>(Γιώργος Σίμος), ΑΕΛ (Μιχάλης Γρηγορίου), <a href="https://www.sport24.gr/football/omades/Panathinaikos/">Παναθηναϊκός </a>(Γιώργος Δώνης), ΠΑΟΚ (Αμπέλ Φερέιρα).</p>
      <p>
        <b>Photo credits: Eurokinissi</b>
      </p>
    </article>
  </body>
</html>