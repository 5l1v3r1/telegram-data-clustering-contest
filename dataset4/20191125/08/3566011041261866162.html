<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549682.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A2%DA%98%DB%8C%D8%B1-%D8%AA%D8%BA%DB%8C%DB%8C%D8%B1-%D9%86%D8%B1%D8%AE-%D8%B3%D8%A7%DB%8C%D8%B1-%D8%A7%D9%82%D9%84%D8%A7%D9%85-%D8%B1%D8%A7-%D8%A8%D9%87-%D8%B5%D8%AF%D8%A7-%D8%AF%D8%B1-%D8%A2%D9%88%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T08:12:00+00:00"/>
    <meta property="og:title" content="افزایش قیمت بنزین آژیر تغییر نرخ سایر اقلام را به صدا در آورد"/>
    <meta property="og:description" content="متاسفانه این روزها در بازار و سایر فروشگاه های سطح شهر شاهد افزایش قیمت سایر اقلام هستیم."/>
  </head>
  <body>
    <article>
      <h1>افزایش قیمت بنزین آژیر تغییر نرخ سایر اقلام را به صدا در آورد</h1>
      <h2>شوک‌هایی که اقتصاد را کم کم به کما می‌برد؛</h2>
      <address>
        <time datetime="2019-11-25T08:12:00+00:00">25 Nov 2019, 08:12</time>
      </address>
      <p>متاسفانه این روزها در بازار و سایر فروشگاه های سطح شهر شاهد افزایش قیمت سایر اقلام هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ بعد از افزایش قیمت بنزین، بسیاری از مسئولان از جمله وزارت صمت اعلام کرد که افزایش قیمت بنزین نباید هیچگونه افزایشی برای سایر کالاها داشته باشد و باید نظارت شدید به بازار باشد.</p>
      <p>در بازار میوه و تره بار نیز قیمت اکثر میوه‌ها افزایش داشته است. از جمله گوجه فرنگی کیلویی 12 هزار تومان، خیار سبز کیلویی 8 هزار تومان، بادمجان کیلویی 2 الی 3 هزار تومان متغیر بود، لیمو شیرین کیلویی 7 هزار تومان، سیب درختی درجه 2 و3، 7 هزار تومان و برخی از میوه های دیگر هم کما بیش افزایش داشت.</p>
      <p>
        <b>علت افزایش قیمت میوه، کرایه حمل و نقل بار اعلام شده است</b>
      </p>
      <p>فروشندگان اکثرا بر این عقیده بودند که میوه از میدان گران شده و با قیمت بالا در اختیار میوه فروشان قرار می‌گیرد.</p>
      <p>متاسفانه برخی از وانت بارها که میوه را از میدان میوه تره بار تا بازار و یا مغازه حمل می کردند، بیان داشتند: به علت افزایش قیمت بنزین آنها نیز کرایه را افزایش داده اند و وقتی به آنها گفته می شد که در صورت چنین کاری متخلف محسوب می شوند باز در پاسخ جواب دادند این حق مسلم ما است.</p>
      <p>
        <b>اینکه افزایش قیمت بنزین روی دیگر اقلام تاثیر ندارد یک شعار است</b>
      </p>
      <p>به سراغ مردم رفتیم و از آنها در رابطه با افزایش قیمت میوه سوال کردیم.</p>
      <p>مادر خانه دار: همسرم تاکسی کرایه ای دارد از زمانی که قیمت بنزین افزایش پیدا کرد باعث شد تا مشکلات ما نیز زیادتر شود و مسئولان بسیار تبلیغ می کردند که قیمت بنزین نباید روی اجناس تاثیرگذار باشد ولی می بینیم که اکثر اقلام علی الخصوص میوه با افزایش قیمت روبرو است شما قضاوت کنید من که سه فرزند مدرسه ای دارم چگونه می توانم زندگی کنم، تنها توانسته ام دو کیلو بادمجان خریداری کنم.</p>
      <p>پدر کارمند: این ها همه شعار و تبلیغ بود اصلا دولت کار درستی انجام نداد می بایست شفاف سازی کند و از چند ماه قبل زمینه را برای افزایش قیمت بنزین آماده کند نه اینکه به یکباره شوک دیگری به مردمی که تحت فشار اقتصادی قرار دارند وارد کند، حال همه شاهد هستیم که این افزایش قیمت بنزین روی دیگر اقلام نیز تاثیر گذار بوده است.</p>
      <p>پیرمرد بازنشسته: نمی دانم دولت چه فکری می کند، آیا به فکر مردم نیست که با چه سختی زندگی می کنند من با حقوق یک میلیون و500 تومان و دو پسردانشجو به سختی روزگار می گذرانم. شما قضاوت کنید حال با این اوضاع می توانم میوه بخرم؟!</p>
      <p>استاد دانشگاه: درست است که استاد دانشگاه هستم ولی باور کنید اوضاع ما هم تعریفی ندارد. دولت اگر می خواهد مصرف بنزین را مدیریت کند باید شفاف سازی نماید.</p>
      <p>کارگر: فقط از خدا می خواهم که ظهور آقا را نزدیک کند تا این اوضاع اصلاح شود چون هر چه جلوتر می رویم وضع  اقتصادی و معیشتی مردم خراب تر می شود آیا باور می کنید که گاهی اوقات مجبورم به خاطر خانواده سر گرسنه بر بالین بگذارم تا خانواده ام سیر بخوابند این را چه کسی می داند و می بیند جز خدای تعالی. حدود سه ماه است که حقوق معوقه داریم و کسی برایمان کاری نمی  کند.</p>
      <p>قصاب: شاید برخی از مردم بگویند که کسب و کار قصاب ها سکه است، ما شرمنده مردم هستیم و باید بگویم ما هم جزئی از مردمیم و وضع معیشت ما هم نیز تا حدودی همانند آنها است، برای تامین گوشت بارها ضرر کردیم ولی برای اینکه مشتری را راضی نگه داریم و دعای خیرش را داشته باشیم سعی می کنیم گوشت را با قیمت بالاتری تهیه و عرضه کنیم. و حال که بنزین افزایش یافته بدون شک روی قیمت دیگر اقلام نیز تاثیرگذار خواهد بود، نمونه اش همین میوه.</p>
      <p>
        <b>تیم بازرسی هر روز بر بازار و فروشگاه‌های سطح شهر نظارت دارد</b>
      </p>
      <p>امیری رئیس بازرسی  در رابطه با اینکه وزیر صمت عنوان کرد که افزایش قیمت بنزین نباید روی قیمت سایر کالاها تاثیرگذار باشد به خبرنگار ما گفت : تیم بازرسی هر روز از بازار و فروشگاه های سطح شهر بازدید به عمل می آورند و درصورت مشاهده هرگونه تخلف با متخلفین برخورد می شود.</p>
      <p>وی افزود: از کلیه شهروندان می خواهیم که ناظر افتخاری باشند و در صورت مشاهده هر گونه افزایش قیمت و گرانی با شماره تلفن 124 تماس حاصل نمایند.</p>
      <p>رئیس بازرسی تصریح کرد: کلیه همکاران ما در اداره صمت به طور شبانه روز آماده پاسخگویی به سوالات مردمی هستند.</p>
      <p>
        <b>همه اتحادیه‌های صنفی تا اطلاع ثانویه از افزایش قیمت کالاها جلوگیری کنند</b>
      </p>
      <p>یوسف جعفری رئیس اتاق اصناف استان کرمان نیز بیان داشت: افزایش قیمت بنزین نمی تواند تاثیرچندانی در افزایش قیمت دیگر کالاها داشته باشد.</p>
      <p>وی گفت : ما از  کلیه واحدهای صنفی درخواست کردیم تا اطلاع ثانوی از افزایش قیمت کالاها جلوگیری کنند و در صورت مشاهده با متخلفین برخورد قانونی خواهد شد.</p>
      <p>به گزارش راه آرمان؛ ولی متاسفانه همچنان شاهد گرانی اقلام دیگر در این سوی و آن سوی شهر هستیم و مسئولان تنها پاسخی که می دهند این است "تاثیر چندانی" نخواهد داشت؟ آیان این "تاثیر چندان" از لحاظ مسئولان چند درصد می تواند باشد و از لحاظ مردمی که هنوز در شوک های قبلی قرار دارند چقدر می تواند باشد؟</p>
      <p>
        <b>بانک مرکزی اعتراف کرد که افزایش نرخ بنزین 4 درصد روی سایر قیمت ها تاثیر خواهد داشت</b>
      </p>
      <p>عبدالمجید شیخی اقتصاددان به خبرنگار ما گفت: اینکه افزایش قیمت بنزین روی سایر کالاها تاثیر نخواهد گذاشت، یک شعار توخالی است خود بانک مرکزی طبق گزارشی که هفته گذشته اعلام کرد مبنی بر اینکه افزایش نرخ بنزین 4 درصد روی سایر قیمت ها تاثیر خواهد گذاشت اعترافی است که خود بانک مرکزی ابراز کرد و حال این 4 درصد چقدر تحقق یابد و بیشتر نشود خدا می داند.</p>
      <p>وی گفت : بحث گرانی بنزین یک بحث روانی است و تاثیرات آن با یک واسطه دو، سه و یا چهار واسطه تاثیر خود را خواهد گذاشت.</p>
      <p>کارشناس اقتصادی عنوان کرد: در رابطه با گران شدن میوه در میدان میوه تربار که علت را گرانی کرایه حمل و نقل توسط  کامیون ابراز می کنند باید گفت گرچه گازوئیل گران نشده ولی راننده کامیون می گوید من برای ایاب و ذهاب خود و خانواده باید از وسیله نقلیه عمومی استفاده کنم چون کرایه ها براساس قیمت بنزین افزایش پیدا می کند پس من باید درآمدی داشته باشم تا بتوانم این افزایش قیمت را جبران کنم.</p>
      <p>شیخی تصریح کرد: چرا دولت 8 سال قبل این طرح سهمیه بندی بنزین که با شوک کوچکی در جامعه پیاده شد و مردم با کارت سوخت خو گرفتند، پس از مدتی آزاد کرد.</p>
      <p>وی افزود: حال  که منطقه در شرایط بحرانی بسر می برد و توطئه های آمریکا و رژیم صهیونیستی به اوج خود رسیده  در چنین موقعیتی نرخ بنزین را 200 الی 300 درصد بالا می برد چطور این فعلی که دولت مرتکب شده نباید مورد مواخذه قرار گیرد.</p>
      <p>وی خاطرنشان کرد: همانطور که بلاهایی نیز سر سهام عدالت، مسکن مهر، تعطیل بارکدگزاری کالا، شماره گزاری کالا، باز کردن هر چه بیشتر مناطق آزاد تجاری که باعث شد  تولید ورشکسته شود و یا واگذاری شرکت های خصوصی همه شوک هایی بود که گاماس گاماس به اقتصاد وارد شد.</p>
      <p>انتهای پیام/</p>
    </article>
  </body>
</html>