<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/25/news/terremoto_nel_sannio_due_scosse_nella_notte_e_una_stamattina-241868581/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T08:39:00+00:00"/>
    <meta property="og:title" content="Terremoto nel Sannio, stop alle lezioni: studenti a casa, uffici chiusi a Benevento"/>
    <meta property="og:description" content="Trema la terra a Ceppaloni, scuole chiuse per 48 ore: registrate oscillazioni fino a 3.2 gradi"/>
  </head>
  <body>
    <article>
      <h1>Terremoto nel Sannio, stop alle lezioni: studenti a casa, uffici chiusi a Benevento</h1>
      <h2>Trema la terra a Ceppaloni, scuole chiuse per 48 ore: registrate oscillazioni fino a 3.2 gradi</h2>
      <address><time datetime="2019-11-25T08:39:00+00:00">25 Nov 2019, 08:39</time> by <a rel="author">PAOLO DE LUCA</a></address>
      <p>Una nuova scossa di terremoto di magnitudo 3.2 ha fatto tremare il Sannio alle 11.27. Si tratta della quarta, la più forte dello sciame sismico che sta investendo la zona fin da stanotte. Non si segnalano danni a persone e cose. L'epicentro è Ceppaloni, ma alle 12.15 la terra ha tremato ancora, stavolta in corrispondenza del comune di San Leucio del Sannio con magnitudo è di 3.1.<br/><br/>Tornando a Ceppaloni (paese a 9 chilometri da Benevento), in strada si sono riversati numerosi studenti, usciti precauzianelmente in anticipo dalle scuole, che rimarranno chiuse fino a dopodomani. I ragazzi del liceo classico Giannone di piazza Risorgimento sono rientrati per pochi minuti, soltanto per recuperare gli zaini. "C'è preoccupazione tra la popolazione - spiega all'Ansa il sindaco di Ceppaloni Ettore De Blasio - Ma per ora non si segnalano danni a persone o cose. Ho disposto che le scuole chiudessero subito e per le prossime 48 ore, in modo da consentire le opportune verifiche tecniche".<br/><br/>A Benevento, il sindaco Clemente Mastella (abitante, tra l'altro, di Ceppaloni), ha riunito il Centro operativo comunale (Coc) "Per fare un esame - si legge nella comunicazione - della situazione alla luce dello sciame sismico attualmente in atto". Il primo cittadino ha disposto in via precauzionale l'immediata chiusura di scuole e uffici pubblici.<br/><br/>Le prime scosse di terremoto si sono registrate questa notte (lunedì 25), l'una a venti minuti dall'altra: la prima alle 00.24, con magnitudo 2.2. La seconda, decisamente più forte, alle 00.42, con magnitudo 2.9. Il terzo sisma, rilevato dall'Istituto nazionale di Geofisica e Vulcanologia, c'è stato alle 7.54 ed ha avuto una magnitudo 2.7.<br/><br/> Il prefetto di Benevento, Francesco Antonio Cappetta, ha disposto anche  per domani, 26 novembre, la chiusura di tutti gli uffici periferici dello Stato ad esclusione dei servizi essenziali, di ordine e di sicurezza pubblica e di soccorso. La decisione è stata assunta in ragione dello sciame sismico che ha interessato il Sannio da questa notte e fino alle 13,30 di oggi. Il numero uno del Palazzo del governo ha anche sensibilizzato i sindaci e il presidente della Provincia a disporre una verifica strutturale delle scuole e dei luoghi di culto.á<br/><br/>Resteranno chiusi anche gli uffici della Provincia. Saranno assicurati, comunque, i servizi essenziali di reperibilità del settore Tecnico, della polizia provinciale, dell'ufficio Protocollo e della segreteria generale. Il presidente, Antonio Di Maria, ha infine disposto che i servizi tecnici effettuino sopralluoghi presso tutti gli immobili di proprietà della Provincia (istituti scolastici, musei, biblioteca, uffici periferici). L'Università degli Studi del Sannio, mentre, ha comunicato che domani l'attività didattica e quella amministrativa verranno svolte regolarmente.<br/><br/>"Sono state già disposte le attività di verifica tecnica - hanno scritto dall'ateneo - delle eventuali conseguenze subite dalle strutture universitarie per effetto delle scosse sismiche di oggi. Le attività si concluderanno nella mattinata di domani. Al momento non è stato segnalato alcun danno o situazione di pericolo. L'attività didattica e l'attività amministrativa domani 26 novembre si svolgeranno regolarmente".<br/><br/><br/><br/><br/><br/> </p>
    </article>
  </body>
</html>