<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/limanowski-szpital-w-nagrodzonej-sieci/46968"/>
    <meta property="og:site_name" content="Limanowa.in"/>
    <meta property="article:published_time" content="2019-11-25T08:16:00+00:00"/>
    <meta property="og:title" content="Limanowski szpital w nagrodzonej sieci"/>
    <meta property="og:description" content="&quot;Uniwersytecka Sieć Szpitali Szkolących&quot; do której należy Szpital Powiatowy w Limanowej została laureatem nagrody głównej 3 edycji Konkursu Lumen 2019."/>
  </head>
  <body>
    <article>
      <h1>Limanowski szpital w nagrodzonej sieci</h1>
      <address>
        <time datetime="2019-11-25T08:16:00+00:00">25 Nov 2019, 08:16</time>
      </address>
      <p>"Uniwersytecka Sieć Szpitali Szkolących" do której należy Szpital Powiatowy w Limanowej została laureatem nagrody głównej 3 edycji Konkursu Lumen 2019.</p>
      <p>Konkurs Leaders in University Management – LUMEN to inicjatywa zapoczątkowana w 2015 roku przez firmę doradczo – technologiczną PCG Academia w bliskiej współpracy z Fundacją Rektorów Polskich, kolejne edycje Konkursu odbywają się co dwa lata. Konkurs ma na celu identyfikację najlepszych praktyk związanych z profesjonalnym zarządzaniem szkolnictwem wyższym. LUMEN to również konferencja gromadząca rokrocznie kilkuset liderów zarządzania uczelniami z Polski i zagranicy, podczas której dyskutowane są tematy związane z rekrutacją i utrzymaniem studentów, analityką i raportowaniem danych czy akredytacją szkół wyższych.</p>
      <p>Decyzją Kapituły konkursu zgłoszenia do Konkursu LUMEN 2019 przyjmowane były w 3 równorzędnych kategoriach:<br/>- Rozwój: realizacja projektów przedsięwzięć w ramach strategicznego rozwoju uczelni,<br/>- Zarządzanie: innowacyjne metody zarządzania: kształcenia, badań naukowych i organizacji uczelni,<br/>- Współpraca: Kształtowanie relacji z interesariuszami uczelni: studentami, pracodawcami, partnerami naukowymi, społecznością lokalną.</p>
      <p>Projekt "Uniwersyteckiej Sieci Szpitali Szkolących" otrzymał nagrodę główną w kategorii: Współpraca.</p>
      <p>"Uniwersytecka Sieć Szpitali Szkolących" to projekt będący odpowiedzią na zapotrzebowanie uczelni w zakresie poszerzenia bazy klinicznej. Jego realizację rozpoczęto od spotkań z wybranymi podmiotami leczniczymi, które w sposób zintegrowany miałyby wspierać uczelnię w obszarze praktycznej nauki zawodów medycznych. W wyniku rozmów przygotowano porozumienie, na mocy którego powstało pierwsze w Polsce zrzeszenie podmiotów leczniczych wspierających uczelnię medyczną w procesie dydaktyki i badań naukowych.</p>
      <p><i>- 9 listopada 2017 roku Szpital Powiatowy w Limanowej został włączony do grona podmiotów skupionych w „Uniwersyteckiej Sieci Szpitali Szkolących”, która zrzesza łącznie 16 małopolskich placówek. Podpisane porozumienie oznacza, iż studenci UJ CM odbywają praktyki i staże studenckie w naszym szpitalu, a uczelnia informuje swoich absolwentów o możliwości zatrudnienia w szpitalu w celu zapewnienia wysokospecjalistycznego potencjału kadrowego</i> - informuje Marcin Radzięta, dyrektor Szpitala Powiatowego w Limanowej. <i>- Ponadto nasza placówka zyskała możliwość podnoszenia, na preferencyjnych warunkach, kwalifikacji swoich pracowników w trakcie kursów, szkoleń i studiów podyplomowych organizowanych przez UJ CM.</i></p>
      <figure>
        <iframe src="https://www.youtube.com/embed/0QgTOlieYE0" width="500" height="281" data-service="Youtube" scrolling="no"/>
      </figure>
    </article>
  </body>
</html>