<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/speshno-zasedanie-v-plovdiv-zaradi-obezvodnjavaneto-na-r-vacha.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T08:13:00+00:00"/>
    <meta property="og:title" content="Спешно заседание в Пловдив заради обезводняването на река Въча"/>
    <meta property="og:description" content="Ще се обсъжда и съществуващата опасност от унищожаване на водната екосистема"/>
  </head>
  <body>
    <article>
      <h1>Спешно заседание в Пловдив заради обезводняването на река Въча</h1>
      <h2>Ще се обсъжда и съществуващата опасност от унищожаване на водната екосистема</h2>
      <address><time datetime="2019-11-25T08:13:00+00:00">25 Nov 2019, 08:13</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Областният управител на Пловдив Дани Каназирева свиква спешно заседание. Причина е обезводняването на река Въча в участъка след ВЕЦ „Въча I” и съществуващата опасност от унищожаване на водната екосистема, в т.ч. популацията на риба.</p>
      <p>Заседанието е насрочено за днес в Заседателна зала на Областна администрация-Пловдив. </p>
      <p>На срещата са поканени представители на Министерство на околната среда и водите, НЕК ЕАД, НЕК ЕАД – Предприятие „ВЕЦ”-Пловдив, Напоителни системи клон Марица, Басейнова дирекция „Източнобеломорски район“– Пловдив, Сдружение риболовен клуб „Балканка“, Риболовно сдружение с нестопанска цел „Олимпик 2002“ – Пловдив и г-н Атанас Калчев – кмет на Община Кричим.</p>
      <p>Обсъжданията имат за цел да координират дейността на отговорните институции по установяване на причините за обезводняване на участъка, предприемане на конкретни мерки и действия за обезпечаване на необходимия воден отток, и недопускане на екологични щети.</p>
      <p>След приключване на срещата, ще бъдат оповестени набелязаните мерки.</p>
    </article>
  </body>
</html>