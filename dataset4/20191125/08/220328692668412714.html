<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/tsonev-byudzhet-2020-mnogo-kharchene-malka-efektivnost-407556.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T08:39:00+00:00"/>
    <meta property="og:title" content="Цонев: Бюджет 2020 - много харчене, малко ефект"/>
    <meta property="og:description" content="Наливането на пари в нереформирани системи е най-големият от тях, каза депутатът от ДПС"/>
  </head>
  <body>
    <article>
      <h1>Цонев: Бюджет 2020 - много харчене, малко ефект</h1>
      <address>
        <time datetime="2019-11-25T08:39:00+00:00">25 Nov 2019, 08:39</time>
      </address>
      <p>Много харчене, с много малка ефективност е най-кратката характеристика на този Бюджет'2020. Увеличават се харчовете, а намаляват приходите - затова този бюджет не е за хвалене. Защото нямаме реформи в системите и това, че се наливат пари в нереформирани системи е най-големия бюджет порок на този бюджет. Това заяви в предаването "Здравей, България" по Нова телевизия зам.-председателят на ПГ на ДПС Йордан Цонев.</p>
      <p>"Борисов сам го описа и то без да иска. Той каза: Ние само отпускаме пари, само плащаме, а ефектът е разплакани родители при мен", посочи депутатът.</p>
      <p>За да има реформи, трябва да има политическа воля и да има съгласие между политическите сили по отношение на тези реформи. Искаме следното – съгласие по няколко приоритета - демографска криза, здравеопазване, образование, икономически растеж. По тези четири приоритети трябва да бъде постигнато съгласие, обясни позицията си Цонев.</p>
      <p>Бойкотът на ДПС срещу избора на Валери Симеонов за зам.-председател на НС е съвсем закономерен, подчерта Цонев и върна лентата назад.</p>
      <p>Няма давност за прегрешенията на Симеонов – още по изборите той блъскаше майки, дошли от Турция да гласуват. Но тогава протестира само ДПС, но обществото не реагира. Второ – нарече ромските майки, че раждат като кучки. Тогава пак никой не протестира. Но когато засегна най-деликатната част от обществото – майките на деца с увреждания, тогава вече обществото правилно реагира. Затова не мисля, че е добре отново да бъде награден с вице-председател на НС. Това са поведенчески модели, които не заслужават такива награди. Да си остане депутат, за какъвто е избран. Ние заради един Валерия Симеонов обаче няма да нарушим волята на избирателите – да бъдем в парламента, за да защитаваме техните интереси и правим закони в техен интерес. Но ще реагираме адекватно, когато той проявява активност в парламента, категоричен бе депутатът от ДПС.</p>
      <p>Йордан Цонев посочи, че ДПС ще продължи да подкрепя добрите идеи, но когато те дават добри идеи – не получават подкрепа от страна на управляващата коалиция.</p>
      <p>Ние искаме да сменим модела, а не "да станат патриотите, за да седнем ние", подчерта зам.-председателят на ДПС.</p>
    </article>
  </body>
</html>