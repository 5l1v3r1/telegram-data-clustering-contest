<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/8-individu-masuk-hospital-terhidu-gas-asetilena/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T08:11:40+00:00"/>
    <meta property="og:title" content="8 individu masuk hospital terhidu gas asetilena"/>
    <meta property="og:description" content="LAHAD DATU, 28 Rabiulawal 1441H, Isnin – Lapan individu termasuk dua kanak-kanak dan tiga wanita dikejarkan ke hospital, selepas terhidu gas asetilena yang bocor di sebuah kilang besi buruk di Jalan Dam 8 di sini, hari ini. Ketua Polis Daerah Lahad Datu, ACP Nasri Mansor berkata, kejadian itu dilaporkan orang awam yang menghubungi MERS 999 …"/>
  </head>
  <body>
    <article>
      <h1>8 individu masuk hospital terhidu gas asetilena</h1>
      <h2>Gas kimia terkeluar akibat injap tong terlepas</h2>
      <address><time datetime="2019-11-25T08:11:40+00:00">25 Nov 2019, 08:11</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/Acetylene-C2H2-521x470.jpg"/>
      </figure>
      <p><b>LAHAD DATU, 28 Rabiulawal 1441H, Isnin</b> – Lapan individu termasuk dua kanak-kanak dan tiga wanita dikejarkan ke hospital, selepas terhidu gas asetilena yang bocor di sebuah kilang besi buruk di Jalan Dam 8 di sini, hari ini.</p>
      <p>Ketua Polis Daerah Lahad Datu, ACP Nasri Mansor berkata, kejadian itu dilaporkan orang awam yang menghubungi MERS 999 pada 9.56 pagi.</p>
      <p>“Ketika ini, tiga mangsa iaitu seorang kanak-kanak dan dua orang dewasa masih menerima rawatan oksigen (semi kritikal) di Hospital Lahad Datu.</p>
      <p>Manakala lima orang lagi yang sudah stabil dibenarkan balik,” katanya dalam satu kenyataan ringkas di sini, hari ini.</p>
      <p>Nasri berkata, berdasarkan laporan pihak bomba, didapati satu injap tong gas yang mengandungi gas kimia berkenaan yang dibawa ke kilang, untuk dijadikan besi buruk terlepas dan mengakibatkan gas itu terkeluar.</p>
      <p>“Bagaimanapun laporan bomba menyatakan kandungan gas dalam tong berkenaan berkuantiti sedikit dan pihak bomba berjaya mengawal gas itu,” katanya.</p>
      <p>Beliau berkata, setakat ini, tiada mangsa lain dilaporkan selain daripada lapan individu termasuk pekerja kilang berkenaan.</p>
      <p>Katanya lagi, kejadian itu tidak membahayakan orang awam yang melalui jalan berkenaan atau berada di kawasan Jalan Dam. -Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>