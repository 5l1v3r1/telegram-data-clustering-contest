<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824635-borodanskij-a-siro-cinuu-zmi-aki-kriticno-stavlatsa-do-vladi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T08:06:00+00:00"/>
    <meta property="og:title" content="Бородянський: Я щиро ціную ЗМІ, які критично ставляться до влади"/>
    <meta property="og:description" content="Міністр з питань культури, молоді та спорту Володимир Бородянський заявив, що є прихильником критичного ставлення до влади і щиро цінує засоби масової інформації, які обстоюють таку позицію."/>
  </head>
  <body>
    <article>
      <h1>Бородянський: Я щиро ціную ЗМІ, які критично ставляться до влади</h1>
      <h2>Міністр з питань культури, молоді та спорту Володимир Бородянський заявив, що є прихильником критичного ставлення до влади і щиро цінує засоби масової інформації, які обстоюють таку позицію.</h2>
      <address>
        <time datetime="2019-11-25T08:06:00+00:00">25 Nov 2019, 08:06</time>
      </address>
      <p>Про це він сказав у <a href="https://www.pravda.com.ua/articles/2019/11/25/7232894/">інтерв’ю</a> Українській правді.</p>
      <p>"Я завжди є і буду залишатися прихильником критичного ставлення до влади. Це нормально, це правильно ... я щиро ціную засоби масової інформації, які критично ставляться до влади. Тому що це дуже важливий елемент побудови сучасного суспільства", - зазначив Бородянський.</p>
      <p>Водночас він зауважив, що є ЗМІ, які ставлять собі за мету не розбудову демократичного суспільства, а переслідують у своїх матеріалах подекуди якісь економічні або політичні інтереси.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818940-borodanskij-hoce-abi-test-na-mediagramotnist-dodali-do-zno.html">Бородянський хоче, аби тест на медіаграмотність додали до ЗНО</a>
      </blockquote>
      <p>"І от тут є конфлікт... Є дуже тонка грань між критикою, свободою слова і захистом інформаційного поля від дезінформації. Ми повинні її провести. Зрозуміло, що ми не захистимось від всіх варіантів маніпуляцій і дезінформації, але ми повинні закрити 90% таких зловживань", - акцентував міністр.</p>
      <p>Коментуючи репліку про нібито підвищену чутливість президента Зеленського до критики, <a href="https://www.ukrinform.ua/tag-borodanskij">Бородянський</a> зазначив, що під час його спілкування з главою держави "ні слова не було про критику на адресу уряду або Зеленського, або ще когось".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824057-cerez-tri-misaci-zapuskaemo-movlenna-na-okupovanij-teritorii-borodanskij.html">Через три місяці запускаємо мовлення на окупованій території — Бородянський</a>
      </blockquote>
      <p>"Ми взагалі це не обговорюємо, говорили тільки про захист інформаційного простору, ні про що інше. І тому, я щиро вірю і бачу, що Зеленський хоче змін в країні. І це така дуже чесна позиція в нього", - переконаний міністр.</p>
      <p>Як повідомляв Укрінформ, раніше міністр культури, молоді та спорту України запропонував представниками ЗМІ разом працювати над розробкою законопроєктів, які будуть регулювати діяльність журналістів.</p>
    </article>
  </body>
</html>