<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626182/%E0%A6%96%E0%A7%81%E0%A6%B2%E0%A6%A8%E0%A6%BE%E0%A7%9F-%E0%A6%AA%E0%A6%BE%E0%A6%9F%E0%A6%95%E0%A6%B2%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%A6%E0%A7%87%E0%A6%B0-%E0%A6%AD%E0%A7%81%E0%A6%96%E0%A6%BE-%E0%A6%AE%E0%A6%BF%E0%A6%9B%E0%A6%BF%E0%A6%B2-%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80%E0%A6%A4%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T08:20:00+00:00"/>
    <meta property="og:title" content="খুলনায় পাটকলশ্রমিকদের ভুখা মিছিল, রাজশাহীতে বিক্ষোভ"/>
    <meta property="og:description" content="পাটকলশ্রমিকদের মজুরি কমিশন বাস্তবায়নসহ ১১ দফা বাস্তবায়নের দাবিতে খুলনায় রাষ্ট্রায়ত্ত পাটকলশ্রমিকেরা ভুখা মিছিল করেছেন।"/>
  </head>
  <body>
    <article>
      <h1>খুলনায় পাটকলশ্রমিকদের ভুখা মিছিল, রাজশাহীতে বিক্ষোভ</h1>
      <address><time datetime="2019-11-25T08:20:00+00:00">25 Nov 2019, 08:20</time> by <a rel="author">নিজস্ব প্রতিবেদক, রাজশাহী ও প্রতিনিধি, খুলনা</a></address>
      <p>পাটকলশ্রমিকদের মজুরি কমিশন বাস্তবায়নসহ ১১ দফা বাস্তবায়নের দাবিতে খুলনায় রাষ্ট্রায়ত্ত পাটকলশ্রমিকেরা ভুখা মিছিল করেছেন আর একই দাবিতে রাজশাহীর শ্রমিকেরা বিক্ষোভ করেছেন। আজ সোমবার সকালে দুই নগরের কাছের পাটকলগুলোতে এসব কর্মসূচি পালিত হয়।</p>
      <p>আজ সোমবার সকালে রাষ্ট্রায়ত্ত পাটকল সিবিএ-নন সিবিএ সংগ্রাম পরিষদ খুলনার খালিশপুরে ভুখা মিছিলের আয়োজন করে। ১৭ নভেম্বর ঢাকায় বৈঠক করে রাষ্ট্রায়ত্ত জুট মিল সিবিএ-নন সিবিএ সংগ্রাম পরিষদের নেতারা এ কর্মসূচি গ্রহণ করেন।</p>
      <p>সকাল ৯টায় শ্রমিকেরা নিজ নিজ কারখানার ফটকে সমবেত হন। সকাল ১০টা থেকে বেলা ১১টা পর্যন্ত রাজপথে থালা-বাসন হাতে ভুখা মিছিল কর্মসূচি পালন করেন। প্লাটিনাম, ক্রিসেন্ট, খালিশপুর, দৌলতপুর, স্টার জুটমিলের শ্রমিকেরা খালিশপুর বিআইডিসি রোডে ভুখা মিছিল বের করেন। দৌলতপুর নতুন রাস্তা মোড়, দৌলতপুর হয়ে বিএল কলেজের সামনে ভুখা মিছিলটি পুনরায় বিআইডিসি রোডে এসে শেষ হয়।</p>
      <p>প্লাটিনাম জুট মিলের সিবিএ সভাপতি শাহানা শারমিন প্রথম আলোকে বলেন, শ্রমিকদের পিঠ দেয়ালে ঠেকে গেছে। সে কারণে তাঁরা আন্দোলনে নামতে বাধ্য হয়েছেন। শ্রমিকদের ১০ থেকে ১২ সপ্তাহের মজুরি বকেয়া রয়েছে। নিয়মিত মজুরি না পেয়ে পাটকলশ্রমিকেরা চরম দুর্ভোগে রয়েছেন। আর্থিক সংকটে দিশেহারা হয়ে পড়েছে অনেক পরিবার। তারা সন্তানদের লেখাপড়াসহ নিত্যদিনের ব্যয় মেটাতে হিমশিম খাচ্ছে।</p>
      <p>শ্রমিকদের দেওয়া ১১ দফা দাবির মধ্যে উল্লেখযোগ্য হলো পাবলিক প্রাইভেট পার্টনারশিপ (পিপিপি) বাতিল, অবসরপ্রাপ্ত শ্রমিক-কর্মচারী ও কর্মকর্তাদের পিএফ গ্র্যাচুইটির টাকা দেওয়া, পাট মৌসুমে পাট কেনার অর্থ বরাদ্দসহ শ্রমিক স্বার্থসংশ্লিষ্ট শ্রমিকদের সাপ্তাহিক মজুরি নিয়মিত পরিশোধ।</p>
      <p>সকাল ১০টা থেকে বেলা ১১টা পর্যন্ত রাজশাহীর পবা উপজেলার কাটাখালী এলাকায় পাটকলের সামনে রাজশাহী-ঢাকা মহাসড়কে এই কর্মসূচি পালন করেন শ্রমিকেরা। কর্মসূচিতে পাটকলের ১ হাজার ৮০০ শ্রমিকের মধ্যে এক হাজারের বেশি শ্রমিক অংশ নেন।</p>
      <p>বিক্ষোভের সময় পুলিশ তাঁদের ঘিরে রাখে। শ্রমিকেরা মহাসড়কের একপাশে অবস্থান নিয়ে কর্মসূচি চালিয়ে যান। অন্য পাশ দিয়ে গাড়ি চলাচল করে। এরপরও মহাসড়কে যানজটের সৃষ্টি হয়। বেলা ১১টার পর শ্রমিকেরা রাস্তা ছেড়ে দিলে যান চলাচল স্বাভাবিক হয়।</p>
      <p>শ্রমিকনেতারা জানান, রাষ্ট্রায়ত্ত সব পাটকলে কর্মসূচি ঘোষণা করা হয়েছে। এর অংশ হিসেবে রাজশাহী পাটকলের সিবিএ-নন সিবিএ সংগ্রাম পরিষদের ব্যানারে এই কর্মসূচি পালন করা হয়। তাঁরা বলেন, গেল ১২ সপ্তাহ থেকে তাঁদের বেতন বন্ধ। ২০১৩ সাল থেকে এখন পর্যন্ত ৫৫০ জন অবসরে গেলেও তাঁরা গ্র্যাচুইটি পাননি। তাঁরা এসব পরিশোধসহ মোট ১১ দফা দাবি জানাচ্ছেন।</p>
      <p>কর্মসূচিতে রাজশাহী পাটকল সিবিএ-নন সিবিএ সংগ্রাম পরিষদের সভাপতি জিল্লুর রহমান, সাধারণ সম্পাদক শামীম হোসেন, কোষাধ্যক্ষ মোস্তাক হোসেন, সহসভাপতি আবদুল আলীম, মাসুদ রানা প্রমুখ উপস্থিত ছিলেন।</p>
    </article>
  </body>
</html>