<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/druha-generace-razru-nabidne-dotykove-hrany"/>
    <meta property="og:site_name" content="Mobilizujeme"/>
    <meta property="article:published_time" content="2019-11-25T08:46:45+00:00"/>
    <meta property="og:title" content="Druhá generace Razru nabídne dotykové hrany"/>
    <meta property="og:description" content="Motorola Razr je na první pohled neobyčejným kusem technologického umu a nadšení, který vzdává hold svému patnáct let starému předchůdci. Druhá generace, která právě uniká na internetu, možná půjde"/>
  </head>
  <body>
    <article>
      <h1>Druhá generace Razru nabídne dotykové hrany</h1>
      <address><time datetime="2019-11-25T08:46:45+00:00">25 Nov 2019, 08:46</time> by <a rel="author">Tomáš Richter</a></address>
      <p>Motorola Razr je na první pohled neobyčejným kusem technologického umu a nadšení, který vzdává hold svému patnáct let starému předchůdci. Druhá generace, která právě uniká na internetu, možná půjde trošku jinou cestou.</p>
      <figure>
        <img src="https://mobilizujeme.cz/wp-content/uploads/2019/11/Morotola-Razr-2.jpg"/>
      </figure>
      <blockquote>Doporučujeme: <a href="https://mobilizujeme.cz/clanky/nova-motorola-razr-je-tady-vecko-s-ohebnym-displejem-a-vysoka-cena">Nová Motorola Razr je tady! Véčko s ohebným displejem a vysoká cena</a></blockquote>
      <p>Technologičtí nadšenci se ještě pořádně nevzpamatovali z nedávno uvedeného véčka <a href="https://mobilizujeme.cz/stitky/motorola-razr">Motorola Razr</a> a už tu máme první nástřely druhé generace. Jak jste si možná všimli, tento velice osobitý telefon rozdělil fanoušky na dva tábory.</p>
      <p>Jedni jsou z něj naprosto paf a tvrdí, že toto je opravdu první zařízení s ohebným displejem, které má smysl, zatímco ti druzí jej nemůžou příliš vystát, ať už kvůli designu nebo na první pohled vysoko nastavené cenovce. Pokud se totiž zkraje příštího roku podívá i k nám, nachystejte si zhruba <b>41 tisíc korun</b>, a to už je pěkná pálka.</p>
      <p>Nicméně, telefon ještě není v prodeji a už tu máme první obrázky příští generace. Holandský portál LetsGoDigital zachytil patent nového Razru, který Motorola nedávno podala u amerických agentur duševního vlastníctví USPTO a WIPO.</p>
      <figure>
        <img src="https://mobilizujeme.cz/wp-content/uploads/2019/11/Morotola-Razr-2-Patent.jpg"/>
      </figure>
      <p>Na první pohled zde máme zařízení se zcela odlišným designem. V zavřeném stavu bude vypadat – jak se domníváme – jako malý smartphone s displejem přes celou čelní stranu a integrovanou čtečkou otisků prstů. Další novinkou mají být dotykové senzory po stranách, které by měly nejen zpříjemnit, ale hlavně výrazně zjednodušit ovládání telefonu.</p>
      <p>Těm by mohl uživatel přidělit až dvacet různých funkcí a gest. Samozřejmě, jde zatím jen o patent, takže to nemusí nutně znamenat, že nový Razr bude opravdu takto vypadat. Ale pokud se Motorola rozhodne právě toto zrealizovat, mohla by to být opravdu velká pecka.</p>
      <h3>SOUVISEJÍCÍ</h3>
      <ol>
        <li>
          <a href="https://mobilizujeme.cz/clanky/motorola-finisuje-vyvoj-skladaciho-razru-nostalgicky-telefon-bude-stat-asi-39-tisic">Motorola finišuje vývoj skládacího Razru. Nostalgický telefon bude stát asi 39 tisíc</a>
        </li>
        <li>
          <a href="https://mobilizujeme.cz/clanky/druha-generace-pocophone-prave-unika-v-benchmarku">Druhá generace Pocophone právě uniká v benchmarku</a>
        </li>
        <li>
          <a href="https://mobilizujeme.cz/clanky/druha-generace-herniho-black-shark-od-xiaomi-dorazi-18-brezna">Druhá generace herního Black Shark od Xiaomi dorazí 18. března</a>
        </li>
      </ol>
    </article>
  </body>
</html>