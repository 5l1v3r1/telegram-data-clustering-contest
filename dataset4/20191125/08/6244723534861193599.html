<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/mozliwe-odwolanie-magdaleny-biejat-politycy-zjednoczonej-prawicy-komentuja/xfq47lr"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T08:56:23+00:00"/>
    <meta property="og:title" content="Politycy Zjednoczonej Prawicy komentują słowa Kaczyńskiego dotyczące Magdaleny Biejat"/>
    <meta property="og:description" content="Politycy Zjednoczonej Prawicy zapowiadają zmianę na stanowisku szefa Komisji Polityki Społecznej i Rodziny, którą pełni posłanka Lewicy Magdaleny Biejat. Wszystko po licznych kontrowersjach i oburzeniu środowisk prawicowych oraz wcześniejszych słowach Jarosława Kaczyńskiego, który stwierdził, że sprawa ta &quot;zostanie rozwiązana&quot;."/>
  </head>
  <body>
    <article>
      <h1>Politycy Zjednoczonej Prawicy komentują słowa Kaczyńskiego dotyczące Magdaleny Biejat</h1>
      <h2>Politycy Zjednoczonej Prawicy zapowiadają zmianę na stanowisku szefa Komisji Polityki Społecznej i Rodziny, którą pełni posłanka Lewicy Magdaleny Biejat. Wszystko po licznych kontrowersjach i oburzeniu środowisk prawicowych oraz wcześniejszych słowach Jarosława Kaczyńskiego, który stwierdził, że sprawa ta "zostanie rozwiązana".</h2>
      <address><time datetime="2019-11-25T08:56:23+00:00">25 Nov 2019, 08:56</time> by <a rel="author">PAP</a></address>
      <ul>
        <li>W każdej chwili mamy możliwość dokonania zmiany na funkcji szefa Komisji Polityki Społecznej i Rodziny; myślę, że najpierw będziemy próbowali rozmawiać z klubem Lewicy, aby to oni zmienili swojego kandydata - powiedziała wicemarszałek Sejmu Małgorzata Gosiewska</li>
        <li>- Potrafimy przyznać się do błędu - powiedział wicerzecznik PiS Radosław Fogiel o sprawie Biejat; - PiS postara się rozwiązać tę kwestię tak, aby uniknąć "awantury" w Sejmie, a zarazem uszanować tradycyjne wartości dodał - dodał</li>
        <li>- To nie jest dobry pomysł, by Biejat szefowała sejmowej Komisji Polityki Społecznej i Rodziny - powiedział wiceszef MS Michał Wójcik (Solidarna Polska); polityk wyraził nadzieję, że słowa prezesa PiS o posłance są zapowiedzią tego, że przestanie ona zajmować to stanowisko</li>
      </ul>
      <figure>
        <img src="https://ocdn.eu/pulscms-transforms/1/mzmktkpTURBXy81ODgxMGRhNzNjYjBjZTliN2EwYjE2NmEwNzNkZGIwYy5qcGeSlQLNAxQAwsOVAgDNAvjCww"/>
      </figure>
      <p>W minionym tygodniu Solidarna Polska zawnioskowała do klubu parlamentarnego Prawa i Sprawiedliwości i współkoalicjantów o odwołanie z funkcji przewodniczącej Komisji Polityki Społecznej i Rodziny posłanki Lewicy Magdaleny Biejat. W uzasadnieniu podawano, że Solidarna Polska nie zgadza się, by "ideologie, eksperymenty społecznej inżynierii, uderzały w podstawy naszej cywilizacji, tradycji i tożsamości".</p>
      <p>Z kolei prezes PiS Jarosław Kaczyński w tygodniku "Gazeta Polska" komentując poparcie przez posłów PiS wybory Biejat na szefową komisji powiedział, że "<a href="https://wiadomosci.onet.pl/kraj/kaczynski-o-malgorzacie-biejat-zapowiada-zmiany/26dzy5q">ta sprawa wkrótce zostanie rozwiązana</a>". - Nie chcę wchodzić w szczegóły, ale tak jak w życiu, także w polityce zdarzają się różne zwroty akcji - powiedział szef PiS. - Chcę wszystkich uspokoić: dla nas sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny - powiedział Kaczyński. - Na to naszej zgodny nie ma i nie będzie - dodał.</p>
      <p>Pytana w radiowej Trójce o wybór Biejat na szefową komisji, Gosiewska stwierdziła, że "to, oczywiście, w każdej chwili jest możliwe do zmiany". Jak wskazywała, PiS starało się szanować wskazania klubów w kwestii kandydatów na różne funkcje sejmowe. - Tutaj też tak do tego podeszliśmy. Odbiór jest bardzo negatywny. Jesteśmy w stanie, oczywiście, to zmienić - oświadczyła Gosiewska.</p>
      <p>Podkreśliła jednocześnie, że przewodniczący komisji nie podejmuje strategicznych decyzji, tylko prezydium komisji, które decyduje m.in. o porządku posiedzenia. Wicemarszałek Sejmu wskazywała, że w prezydium komisji są parlamentarzystki PiS, które są "zdecydowane w swoich poglądach i reprezentują linię PiS". - Tu nie ma żadnego zagrożenia, żeby prace komisji poszły w złym kierunku - dodała.</p>
      <p>- Jeśli rzeczywiście wybór ten - mnie też on się nie podobał - jest tak bardzo źle oceniany, to jesteśmy skłonni, w każdej chwili mamy możliwość dokonania zmiany, ale myślę, że najpierw będziemy próbowali rozmawiać z klubem parlamentarnym SLD, aby to oni zmienili swojego kandydata na funkcję przewodniczącego komisji - mówiła Gosiewska.</p>
      <h3>Fogiel: potrafimy przyznać się do błędu</h3>
      <p>Zastępca rzecznika PiS Radosław Fogiel wskazał, że Biejat ma poglądy, z którymi nikt PiS się nie zgadza, a powołanie jej na stanowisko szefowej tej komisji wywołało sporo kontrowersji. - Musimy pamiętać, że podział komisji w Sejmie wypada z parytetu, ale oczywiście nie mieliśmy wpływu na to, kogo Lewica na szefa tej komisji da - zaznaczył.</p>
      <p>- Mówiliśmy od jakiegoś czasu, że nic nie jest dane raz na zawsze. Potrafimy przyznać się do błędu - podkreślił Fogiel. Jak zapowiedział, PiS będzie starało się rozwiązać tę sytuację tak, aby z jednej strony "nie odbiło się to awanturą w parlamencie", a z drugiej - aby wziąć pod uwagę wrażliwość osób, którym leżą na sercu tradycyjne wartości.</p>
      <p>Dopytywany, czy PiS złoży wniosek o odwołanie Biejat z funkcji szefowej komisji lub czy zwróci się do Lewicy o zmianę na tym stanowisku, odparł, że rozważone zostaną różne scenariusze. - Nie chcemy wywoływać wojny. Ważny jest efekt - powiedział Fogiel.</p>
      <h3>Wójcik: to nie jest dobry pomysł, by szefowała komisji rodziny</h3>
      <p>Wiceszef Ministerstwa Sprawiedliwości Michał Wójcik pytany w radiowej Jedynce, czy słowa Kaczyńskiego o Biejat rozumie jako zapowiedź zmiany na stanowisku szefa komisji, Wójcik odparł: "mam nadzieję".</p>
      <p>- Zresztą my jako Solidarna Polska, czyli część Zjednoczonej Prawicy, złożyliśmy pismo, żeby jednak rozważyć odwołanie pani przewodniczącej. To wynika z tego, jaki charakter ma ta komisja - jedna z ważniejszych komisji - ale przede wszystkim też z wypowiedzi pani przewodniczącej. Ja miałem okazję zapoznać się z kilkoma takimi wypowiedziami, są one szokujące - powiedział.</p>
      <p>Zdaniem wiceministra sprawiedliwości taka osoba na stanowisku szefa tej komisji to "nie jest dobry pomysł". - Ja wiem, że parytet musi być, i to jest rzecz oczywista - powiedział, dodając jednak, że otwarte pozostaje pytanie, czy rzeczywiście na czele Komisji Polityki Społecznej i Rodziny powinien stać "bardzo kontrowersyjny polityk".</p>
      <h3>Spór o Biejat</h3>
      <p>Magdalena Biejat z Lewicy Razem została wybrana na <a href="https://wiadomosci.onet.pl/kraj/pis-rozwaza-zabranie-lewicy-komisji-rodziny-chodzi-o-aborcje-przewodniczaca-jest/ebwgsh8">przewodniczącą sejmowej Komisji Polityki Społecznej i Rodziny</a>. Po wyborze prezydium sejmowej komisji rodziny na PiS spadła fala krytyki. Z decyzją o udzieleniu poparcia Magdalenie Biejat nie zgadzają się sami politycy PiS, jak i jego koalicjanci.</p>
      <p>Marszałek Sejmu Elżbieta Witek w rozmowie z dziennikarzami stwierdziła, że jeżeli w komisji będzie się działo "coś złego", to PiS rozważy odwołanie Biejat z funkcji przewodniczącej komisji.</p>
      <p>- W Sejmie znalazło się ugrupowanie Lewicy, która lansuje model destrukcji rodziny. Poważnym błędem było oddanie im komisji ds. rodziny. Oddajemy im najważniejszy dla nas symbol - <a href="https://wiadomosci.onet.pl/kraj/beata-szydlo-krytykuje-pis-za-oddanie-komisji/lwns7yt">stwierdziła Beata Szydło, krytycznie odnosząc się do decyzji własnej partii</a>.</p>
      <p>Podobne stanowisko prezentuje Solidarna Polska Zbigniewa Ziobry, która chce odwołania przewodniczącej Magdaleny Biejat z SLD.</p>
      <ul>
        <li>
          <b>POLECAMY: </b>
          <a href="https://wiadomosci.onet.pl/kraj/solidarna-polska-chce-odwolania-przewodniczacej-komisji-polityki-spolecznej-i-rodziny/6bdx6nn">Partia Ziobry chce odwołania z funkcji Magdaleny Biejat</a>
        </li>
      </ul>
      <h3>Kim jest Magdalena Biejat?</h3>
      <p>Kandydaturę Biejat na przewodniczącą sejmowej Komisji Polityki Społecznej i Rodziny w głosowaniu poparło 25 posłów, przeciw było trzech, czterech wstrzymało się od głosu.</p>
      <p>Biejat w ławach poselskich zasiada pierwszy raz. Z wykształcenia jest socjolożką. Pracowała jako tłumaczka literatury hiszpańskojęzycznej. W Fundacji "Stocznia" zajmowała się m.in. badaniami społeczeństwa obywatelskiego i oceną skuteczności działań podejmowanych przez organizacje pozarządowe i urzędy. Od 2015 r. jest członkinią Lewicy Razem. W wyborach do parlamentu startowała z okręgu warszawskiego z listy SLD.</p>
      <p>Po wyborze na szefową komisji Biejat powiedziała, że ważne jest, aby posłowie różnych opcji współpracowali i potrafili wypracowywać najlepsze rozwiązania. Podkreśliła, że zadaniem komisji powinno być dążenie do niwelowania nierówności a przedmiotem jej obrad powinny być przede wszystkim kwestie związane z rozwojem usług publicznych – żłobków, systemu zabezpieczeń społecznych i sprawy osób z niepełnosprawnościami.</p>
      <p>
        <a href="http://onet.tv/i/news/pis-wycofalo-sie-z-projektu-zniesienia-30-krotnosci-zus-kropiwnicki-to-ich-zabolalo/r83dtk">PiS wycofało się z projektu zniesienia 30-krotności ZUS. Kropiwnicki: to ich zabolało, liczyli na te pieniądze</a>
      </p>
    </article>
  </body>
</html>