<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/galeri/gundem/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi"/>
    <meta property="og:site_name" content="A Haber"/>
    <meta property="article:published_time" content="2019-11-25T08:25:20+00:00"/>
    <meta property="og:title" content="AK Parti'den son dakika af açıklaması! Af yasası çıkacak mı? Ceza indirimi olacak mı?"/>
    <meta property="og:description" content="Af beklentileri sürerken, AK Parti'den son dakika açıklaması geldi. Bir televizyon kanalında açıklamalarda bulunan AK Parti Grup Başkanı Naci Bostancı, ikinci yargı paketi ve af beklentileri ile ilgili soruları yanıtladı. Herhangi bir af çalışması olmadığını belirten Bostancı, &quot;Biz bu infaz meselesini çok konuşma değil neyse taslağımız onu Meclis'te paylaşarak mutabakat da yapmak isteriz. Bazı meseleleri konuşmak, çok da doğru değildir.&quot; dedi. Daha önce de Adalet Bakanı Abdülhamit Gül af ile ilgili soruya, &quot;Yargı paketinde yer almıyor. Siyasetin konusudur&quot; şeklinde yanıt vermişti. Peki, af yasası çıkacak mı? Ceza indirimi olacak mı? İşte af yasası ile ilgili son gelişmeler ve Naci Bostancı'nın açıklamaları..."/>
  </head>
  <body>
    <article>
      <h1>AK Parti'den son dakika af açıklaması! Af yasası çıkacak mı? Ceza indirimi olacak mı?</h1>
      <address>
        <time datetime="2019-11-25T08:25:20+00:00">25 Nov 2019, 08:25</time>
      </address>
      <p>
        <b>Af beklentileri sürerken, AK Parti'den son dakika açıklaması geldi. Bir televizyon kanalında açıklamalarda bulunan AK Parti Grup Başkanı Naci Bostancı, ikinci yargı paketi ve af beklentileri ile ilgili soruları yanıtladı. Herhangi bir af çalışması olmadığını belirten Bostancı, "Biz bu infaz meselesini çok konuşma değil neyse taslağımız onu Meclis'te paylaşarak mutabakat da yapmak isteriz. Bazı meseleleri konuşmak, çok da doğru değildir." dedi. Daha önce de Adalet Bakanı Abdülhamit Gül af ile ilgili soruya, "Yargı paketinde yer almıyor. Siyasetin konusudur" şeklinde yanıt vermişti. Peki, <b>af yasası çıkacak mı? Ceza indirimi olacak mı? </b>İşte af yasası ile ilgili son gelişmeler ve Naci Bostancı'nın açıklamaları...</b>
      </p>
      <ul>
        <li>
          <a href="https://www.ahaber.com.tr/">Haberler</a>
        </li>
        <li>
          <a href="https://www.ahaber.com.tr/galeri">Galeri</a>
        </li>
        <li>AK Parti'den son dakika af açıklaması! Af yasası çıkacak mı? Ceza indirimi olacak mı?</li>
      </ul>
      <figure>
        <img src="https://iaahbr.tmgrup.com.tr/5307c7/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670009116.jpg&amp;l=1"/>
        <figcaption>Kader mahkumları ve yakınları gün aşırı olarak af ile ilgili detayları araştırıyor. Yargı paketinin ikinci ayağı TBMM'ye sunulacak. Çalışmalarda sona gelinirken herkes pakette af veya ceza indirimi olup olmayacağını merak ediyor. Adalet Bakanı Abdülhamit Gül, ikinci yargı paketi içerisinde de af ya da ceza indiriminin olmadığını söyledi. İnfaz süreleri ile ilgili yapılacak düzenlemenin bazı mahkumların serbest kalmasını sağlayacağına dair birçok haber basında yer alırken son açıklama AK Parti Grup Başkanı Naci Bostancı'dan geldi. Bostancı, ceza indirimine dikkat çekti, affı ise yalanladı.</figcaption>
      </figure>
      <figure>
        <img src="https://iaahbr.tmgrup.com.tr/b6056d/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670016492.jpg&amp;l=1"/>
        <figcaption><b>BOSTANCI: GÜNDEMİMİZDE AF YOK</b><br/><br/>Kanal 7'de bir programa katılan AK Parti Grup Başkanı Naci Bostancı af beklentisinin doğru olmadığını söyledi. MHP'nin teklifinin de af ile ilgili olmadığını belirten Naci Bostancı, "Af veya affı çağrıştıracak konular gündemimizde yok" ifadelerini kullandı. Bostancı'nın açıklamaları şöyle:</figcaption>
      </figure>
      <figure>
        <img src="https://iaahbr.tmgrup.com.tr/6cc285/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670018962.jpg&amp;l=1"/>
        <figcaption>"Bütün dünyada çok uzun tarihi tecrübeler vardır, sınama yanılma yolları ile. Çeşitli tecrübeler yaşanmıştır. Bizim de ceza hukuku konusunda birçok tecrübelerden geçtikten sonra bugünkü şekli aldı. O çerçevede şekillenmiş bir durum var.</figcaption>
      </figure>
      <figure>
        <img src="https://iaahbr.tmgrup.com.tr/3e12b0/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670012121.jpg&amp;l=1"/>
        <figcaption>Biz bu infaz meselesini çok konuşma değil neyse taslağımız onu Meclis'te paylaşarak mutabakat da yapmak isteriz. Bazı meseleleri konuşmak, çok da doğru değildir.</figcaption>
      </figure>
      <figure>
        <img src="https://iaahbr.tmgrup.com.tr/ee915f/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670014333.jpg&amp;l=1"/>
        <figcaption>Hiçbir biçimde af anlamına gelebilecek, affı çağrıştıracak herhangi bir şey bizim gündemimizde yok. Af deyince tabi insanlar başka türlü beklentilere giriyorlar. Veya siyasi olarak deniyor ki 'MHP'nin af teklifi var'. Hayır, MHP'nin teklifi de bir af teklifi değildir.</figcaption>
      </figure>
      <figure>
        <img src="https://iaahbr.tmgrup.com.tr/b86346/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670013771.jpg&amp;l=1"/>
        <figcaption><b>"CEZA İNDİRİMİ VAR"</b><br/><br/>Ceza indirimi vardır, infaza ilişkin düzenlemedir ama bir af teklifi değildir. Dolayısıyla şekillenecek olan infaza ilişkin bir çalışmadır. Sürüyor çalışma. İnşallah neticelendiğinde kamuoyu ile paylaşırız."</figcaption>
      </figure>
      <figure>
        <img src="https://iaahbr.tmgrup.com.tr/2c6336/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670020530.jpg&amp;l=1"/>
        <figcaption><b>ADALET BAKANI GÜL: YARGI PAKETİNDE AF YOK</b><br/><br/>Hukuk mahkemelerinde 4 milyonun üzerinde dosya bulunduğunu ifade eden Gül, bu davaları hızlandıracak ve daha rasyonel hale getirecek birtakım düzenlemeler düşünüldüğünü, pakette daha çok usul hükümlerine ilişkin düzenlemeler olacağını söyledi.</figcaption>
      </figure>
      <figure>
        <img src="https://iaahbr.tmgrup.com.tr/8f5d15/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670024464.jpg&amp;l=1"/>
        <figcaption>İkinci yargı paketinin cezaya ilişkin bir düzenlemeyi öngörmediğini dile getiren Gül, "Cezaya ilişkin, ileriki paketlerde yargı reformu çerçevesinde gündemde olan konular gelebilir.</figcaption>
      </figure>
      <figure>
        <img src="https://iaahbr.tmgrup.com.tr/b798f0/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670021999.jpg&amp;l=1"/>
        <figcaption>Ama hukuk yargılamalarıyla ilgili, noterlik, icralara yönelik borçlunun kendi malını satabilmesi gibi birtakım vatandaş lehine olan, yargılamaları hızlandıran düzenlemeler düşünülüyor." açıklamasında bulundu.</figcaption>
      </figure>
      <figure>
        <img src="https://iaahbr.tmgrup.com.tr/ab3d9d/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670018282.jpg&amp;l=1"/>
        <figcaption><b>CEZA İNDİRİMİ AÇIKLAMASI</b><br/>Ceza indirimiyle ilgili düzenlemenin, Meclisteki siyasi parti gruplarının belirleyeceği bir konu olduğunu belirten Gül, "Yargı paketi çerçevesinde öyle bir çalışma yok. O konular ayrıca siyaseten tartışılıyor. Yargı paketi kendi içerisinde devam edecek. Meclis kendi gündemine hakim." diye konuştu.</figcaption>
      </figure>
      <figure>
        <img src="https://iaahbr.tmgrup.com.tr/df8d13/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ikinci-yargi-paketinde-neler-var-1574670027578.jpg&amp;l=1"/>
        <figcaption><b>MHP'NİN AF TEKLİFİ İLE İLGİLİ SORUYA YANIT</b><br/><br/>MHP'nin ceza indirimine ilişkin teklifinin bulunduğunun hatırlatılması üzerine Gül, bu konuların siyasi partilerin iradesiyle oluşacağını, kendilerinin bir şey söyleme imkanlarının bulunmadığını söyledi.</figcaption>
      </figure>
      <figure>
        <img src="https://iaahbr.tmgrup.com.tr/ea877d/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670336480.jpg&amp;l=1"/>
        <figcaption><b>CEZA İNFAZ YASASI NASIL OLACAK?</b><br/><br/>Türkiye Gazetesi'nden Yücel Kayaoğlu'nun haberine göre; AK Parti kaynakları "İnfazın, açık veya kapalı cezaevi dışındaki, bir şekilde yerine getirildiği hâllerde ayrıca bir indirim olmayacak. Yani çıkarılacak düzenleme, hâlihazırda cezaevinde olanları kapsayacak ve infazın dışarda geçirilmesi olarak adlandırılacak.</figcaption>
      </figure>
      <figure>
        <img src="https://iaahbr.tmgrup.com.tr/afab25/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670338831.jpg&amp;l=1"/>
        <figcaption>Bu düzenlemeden yararlanacakların şartı salıverme veya denetimli serbestlik adı altında cezalarını cezaevi dışına tamamlamaları öngörülüyor" dedi. AK Parti kaynakları, mevcut yasalara göre hâlihazırda cezasını dışarda geçirmeye devam edenlerin sayısının 60 bin civarında olduğu bilgisini verdi.</figcaption>
      </figure>
      <figure>
        <img src="https://iaahbr.tmgrup.com.tr/df6cdd/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670343884.jpg&amp;l=1"/>
        <figcaption><b>MHP DESTEK VERECEK</b><br/><br/>Erdoğan'ın, bazı uyuşturucu suçlarının infaz indirimi kapsamına alınması önerisine de bir kez daha itiraz ettiği ve "Terör, adam öldürme, cinsel suçlar, mükerrer suçlar ve uyuşturucu suçlarının" hariç tutulması konusundaki tavrından geri adım atmadığı öğrenildi.</figcaption>
      </figure>
      <figure>
        <img src="https://iaahbr.tmgrup.com.tr/6b381f/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670341266.jpg&amp;l=1"/>
        <figcaption>AK Parti kaynakları, MHP'nin de torbacı olarak nitelendirilen uyuşturucu suçlarının indirim kapsamına alınması ısrarından vazgeçmeye yakın olduğunu dile getirdi. AK Parti'nin çizdiği sınırlar kapsamındaki suçların cezalarında yapılacak infaz indirimi düzenlemesine MHP'nin destek vereceği belirtildi.</figcaption>
      </figure>
      <figure>
        <img src="https://iaahbr.tmgrup.com.tr/bdde2c/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670338892.jpg&amp;l=1"/>
        <figcaption><b>DENETİMLİ SERBESTLİK</b><br/><br/>Yılbaşından sonra Meclis'e getirilecek düzenleme ile denetimli serbestlikteki üst sınır da yeniden belirleniyor. Buna göre, hâlen 1 yıl olan denetimli serbestlik süresi 'Aldıkları cezanın yüzde 10'unun dışarda geçirilmesi, ancak bu sürenin 3 yılı aşmaması' şeklinde belirleniyor.</figcaption>
      </figure>
      <figure>
        <img src="https://iaahbr.tmgrup.com.tr/64416e/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670336605.jpg&amp;l=1"/>
        <figcaption>İnfaz indirimi kapsamı dışında tutulan, 'Terör, adam öldürme, cinsel suçlar, mükerrer suçlar ve uyuşturucu suçlarından' ceza alanların, denetimli serbestlik konusundaki 'genel düzenlemeden' yararlanacakları belirtildi. Bu suçları işleyenler, mevcut yasalara göre kalan cezalarının sadece bir yılını dışarda geçirebiliyorlar.</figcaption>
      </figure>
      <figure>
        <img src="https://iaahbr.tmgrup.com.tr/1cafab/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670344518.jpg&amp;l=1"/>
        <figcaption>Yeni yapılacak düzenlemeye göre ise kalan cezalarının son üç senesini dışarda tamamlayacaklar. Bu durumda olanların sayısının 20 bin civarında olduğu kaydedildi.</figcaption>
      </figure>
      <figure>
        <img src="https://iaahbr.tmgrup.com.tr/b9d331/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670339990.jpg&amp;l=1"/>
        <figcaption><b>ÜST SINIR ÜÇ YILA ÇIKIYOR</b><br/><br/>İnfaz sürelerinde yapılacak indirimden ve denetimli serbestlikteki üst sınırın üç seneye çıkması düzenlemesinden, 130 bin hükümlünün faydalanacağı bilgisi verildi. Ancak bu kişilerin tamamı aynı anda serbest kalmayacak. Yasada belirtilen cezaevinde kalma sürelerini tamamlayanlar, şartlı salıverme koşullarını da sağlamaları durumunda, kalan sürelerini cezaevi dışında tamamlama imkânına sahip olacak.</figcaption>
      </figure>
      <figure>
        <img src="https://iaahbr.tmgrup.com.tr/819f6c/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670339045.jpg&amp;l=1"/>
        <figcaption>Mesela 10 yıl hapis cezasına mahkûm olan birisi, yasa çıktığında 5 yıllık süreyi cezaevinde geçirmişse, kalan 5 yılını infaz indiriminden yararlanarak dışarda geçirebilecek. 10 yıllık cezanın beş yılını cezaevinde tamamlamayanlar ise önce bu 5 yılın dolmasını bekleyecek. Kanun çıktıktan sonra, infaz indiriminden yararlanarak, cezaevi dışında cezalarını tamamlayacakların sayısının ilk etapta 90-100 bin kişiyi bulabileceği belirtiliyor.</figcaption>
      </figure>
      <figure>
        <img src="https://iaahbr.tmgrup.com.tr/d41a95/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670348103.jpg&amp;l=1"/>
        <figcaption><b>ERKEN EVLİLİKLER DE PAKETE GİRDİ</b><br/><br/>Ceza indirimi paketine girip girmeyeceği tartışılan erken yaştaki evlilikler nedeniyle ceza alanlarla ilgili de düzenleme yapılması kararlaştırıldı. Edinilen bilgilere göre, salı günü yapılan grup toplantısından sonra Cumhurbaşkanı Erdoğan erken yaşta evlilik nedeniyle eşi hapiste olan bir aileyle görüştü. AK Parti'nin yaptığı çalışmaya göre, erken yaşta evlilikler nedeniyle verilen cezalar, yaş farkının 10'dan fazla olmaması şartıyla, indirim kapsamına alınacak.</figcaption>
      </figure>
      <figure>
        <img src="https://iaahbr.tmgrup.com.tr/9d0bc8/0/0/0/0/0/0?u=https://iahbr.tmgrup.com.tr/album/2019/11/25/ak-partiden-son-dakika-af-aciklamasi-af-yasasi-cikacak-mi-ceza-indirimi-olacak-mi-1574670348447.jpg&amp;l=1"/>
      </figure>
    </article>
  </body>
</html>