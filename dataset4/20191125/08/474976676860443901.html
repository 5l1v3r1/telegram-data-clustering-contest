<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121465/wyborcza-ujawnia-zeznania-kaczynskiego-ws-srebrnej.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="&quot;Wyborcza&quot; ujawnia zeznania Kaczyńskiego ws. Srebrnej"/>
    <meta property="og:description" content="Jarosław Kaczyński przedstawił się przed prokuratorem jako ofiara austriackiego biznesmena i pomijał niewygodne dla siebie fakty – pisze &quot;Gazeta Wyborcza&quot;."/>
  </head>
  <body>
    <article>
      <h1>"Wyborcza" ujawnia zeznania Kaczyńskiego ws. Srebrnej</h1>
      <address>
        <time datetime="2019-11-25T08:27:00+00:00">25 Nov 2019, 08:27</time>
      </address>
      <h4>Jarosław Kaczyński przedstawił się przed prokuratorem jako ofiara austriackiego biznesmena i pomijał niewygodne dla siebie fakty – pisze "Gazeta Wyborcza".</h4>
      <p>Dziennik ujawnił w poniedziałek treść przesłuchania prezesa PiS, które odbyło się w czerwcu 2019 r. Sprawa dotyczyła budowy dwóch wież przez spółkę Srebrna. Inwestycję przygotowywał austriacki biznesmen Gerald Birgfellner.</p>
      <p>"Jarosław Kaczyński nie miał wiedzy, że prowadzone rozmowy są nagrywane, wręcz nie wyobrażał sobie tego, bowiem nie jest to normalny obyczaj, żeby nagrywać tego typu rozmowy" – miał zeznać prezes PiS.</p>
      <p>Według "Wyborczej" przed prokuratorem Kaczyński przedstawił się jako ofiara Birgfellnera. Miał też pomijać niewygodne dla siebie fakty, m.in. sprawę <a href="https://www.dorzeczy.pl/obserwator-mediow/93648/kolejna-odslona-tasm-kaczynskiego-prezes-ksiadz-i-50-tys-zl-w-kopercie.html">koperty dla ks. Rafała Sawicza</a>.</p>
      <p>"[Jarosław Kaczyński] zaprzeczył, aby zlecał wykonanie Geraldowi Birgfellenrowi jakichkolwiek prac. Mógł rozmawiać z nim w kategoriach ogólnych, mając na względzie, że realizacja przedsięwzięcia była dla spółki bardzo ważna" – relacjonuje "GW".</p>
      <p>W innym fragmencie dowiadujemy się, że "Birgfellner mógł pozostawać w mylnym i nieznajdującym w niczym potwierdzenia przeświadczeniu, że to Jarosław Kaczyński decyduje w sprawach spółki Srebrna".</p>
      <p>"Wyborcza" wyjaśnia, że fragmenty ujawnionego przesłuchania i jego omówienie są częścią postanowienia prokuratury o odmowie wszczęcia śledztwa w sprawie oszustwa, które złożył Birgfellner. Austriak twierdził, że prezes PiS go oszukał, zlecając pracę przy projekcie budowy dwóch wież, a potem nie płacąc za nią.</p>
      <p>Jak przypomina dziennik, w październiku, dwa dni przed wyborami, prowadząca sprawę prokurator Renata Śpiewak odmówiła wszczęcia śledztwa.</p>
      <footer>/ Źródło: <a href="http://wyborcza.pl/">Gazeta Wyborcza<br/></a>/ dcy</footer>
    </article>
  </body>
</html>