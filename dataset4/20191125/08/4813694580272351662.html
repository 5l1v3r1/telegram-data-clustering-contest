<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348150.html"/>
    <meta property="og:site_name" content="לאומי נסער לאחר ההפסד, גורקה: רוצה לחבק אותו"/>
    <meta property="article:published_time" content="2019-11-25T08:24:00+00:00"/>
    <meta property="og:title" content="לאומי נסער לאחר ההפסד, גורקה: רוצה לחבק אותו"/>
    <meta property="og:description" content="הגארד פספס זריקת עונשין מכריעה ב-85:84 לראשל&quot;צ ברבע גמר הגביע והתקשה לדבר. המאמן: &quot;רציתי שיקלע לא בשבילנו, אלא בשבילו&quot;, דונלדסון נפצע וייבדק"/>
  </head>
  <body>
    <article>
      <h1>לאומי נסער לאחר ההפסד, גורקה: רוצה לחבק אותו</h1>
      <h2>הגארד פספס זריקת עונשין מכריעה ב-85:84 לראשל"צ ברבע גמר הגביע והתקשה לדבר. המאמן: "רציתי שיקלע לא בשבילנו, אלא בשבילו", דונלדסון נפצע וייבדק </h2>
      <address><time datetime="2019-11-25T08:24:00+00:00">25 Nov 2019, 08:24</time> by <a rel="author">מאת כפיר אדר</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443666.jpg"/>
        <figcaption>שחקני בני הרצליה בהלם (נעם מורנו)</figcaption>
      </figure>
      <p>אכזבה כזו לא חוו בהרצליה כבר הרבה זמן. על אף משחק הקרבה אדיר, עם שבעה שחקנים בלבד ברוטציה של מיקי גורקה, הקבוצה היחידה מהליגה הלאומית במעמד רבע גמר גביע המדינה הציגה משחק הקרבה יוצא דופן ואף הובילה לפרקים על מכבי ראשון לציון הפייבוריטית מליגת ווינר סל, אבל סיום טרגי הפסיד לה אמש (ראשון) את המשחק עם 85:84 דרמטי.</p>
      <p>אור לאומי יכול היה להיות הגיבור של ההרצליינים כשנשלח לקו העונשין לשלוש זריקות אחרי שנעשתה עליו עבירה עם הבאזר. בשתיים הראשונות שלו לאומי דייק ונותרה לו זריקה אחרונה ומכרעת שיכולה הייתה לשלוח את המשחק להארכה, אבל הגארד הצעיר לא עמד בלחץ והפסיד במו ידיו את ההתמודדות, על אף שסיפק משחק ענק עם 21 נקודות.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443669.jpg"/>
        <figcaption>אור לאומי על קו העונשין (נעם מורנו)</figcaption>
      </figure>
      <p>לאחר הבאזר שנעל את המשחק קשה היה שלא להבחין בהלם של השחקנים ושל לאומי במיוחד שהתקשה לדבר וירד לחדר ההלבשה נסער במיוחד. בסביבת הקבוצה ניסו לנחם אותו, אבל זו הייתה משימה לא פשוטה. “הלב פשוט יוצא אליו, זו תחושה כל כך לא נעימה, אבל זה הכדורסל אין מה לעשות”, אמרו בסביבת הקבוצה.</p>
      <p>לא מספיק הסגל החסר, במהלך הרבע השני ג’אקים דונלדסון נפצע ולא חזר עד הסיום. ל-ONE התברר כי מדובר בפציעה בהמסטרינג, אבל השחקן יעבור עוד מספר בדיקות כדי לבדוק איזו סוג פציעה זו ולכמה זמן ייאלץ להיעדר בגינה.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1441396.jpg"/>
        <figcaption>ג'אקים דונלדסון זורק (חגי מיכאלי)</figcaption>
      </figure>
      <p>המאמן <b>מיקי גורקה </b>אמר לאחר הסיום: “משחק גדול אבל לא מספיק. אם יש דבר כזה מגיע אז הגיע לנו לעלות לחצי. עם סגל מלא אני מאמין שהיינו מעפילים. גם הפציעה של דונאלדסון בנוסף להכל, איזייאה נשאר לבד בריבאונד וזה בסוף הוכרע על ריבאונד התקפה שלהם”.</p>
      <p><b>ההחטאה של לאומי מקו העונשין:</b> “אני רק רוצה לחבק את אור. רציתי שהוא יקלע, לא בשבילנו אלא בשבילו, הייתי בסיטואציה כזו בתור שחקן, אני בטוח שהוא יקח את זה בתור השפעה חיובית”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443613.jpg"/>
        <figcaption>מיקי גורקה (נעם מורנו)</figcaption>
      </figure>
      <p><b>מכת הפציעות:</b> “חוזרים לליגה, מקווה שדונאלדסון לא ייעדר, וממשיכים להתרכז בהעפלה לליגת העל. אני מאוד אמוציונלי עכשיו, לא בגללי, כבר הפסדתי משחקים, אלא בזכות השחקנים. אמרתי להם אתמול שאנחנו ננצח וזה כואב כי זה נפל על ריבאונד או זריקת עונשין. אני אוהב את הקבוצה שלי ואת השחקנים. אני אוהב אותם”.</p>
    </article>
  </body>
</html>