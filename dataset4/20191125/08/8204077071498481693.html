<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/bylgariia/5/a/pregled-na-pechata-za-25-noemvri-293780/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T08:15:00+00:00"/>
    <meta property="og:title" content="Преглед на печата за 25 ноември"/>
    <meta property="og:description" content="НАП е приключила с проверките по &quot;Апартаментгейт&quot;"/>
  </head>
  <body>
    <article>
      <h1>Преглед на печата за 25 ноември</h1>
      <address><time datetime="2019-11-25T08:15:00+00:00">25 Nov 2019, 08:15</time> by <a rel="author">Елена Илиева</a></address>
      <p>
        <b>НАП е приключила с проверките по "Апартаментгейт"</b>
      </p>
      <p>
        <i>В. Сега</i>
      </p>
      <p>Почти всички данъчни проверки по имотния скандал "Апартаментгейт" са приключили и са докладвани на прокуратурата. Това заявиха за "Сега" от пресцентъра на приходната агенция. Производствата бяха разпоредени от прокуратурата преди 8 месеца, но и досега държавното обвинение мълчи дали има данни за престъпление при някой от проверяваните - бившия зам.-председател на ГЕРБ Цветан Цветанов, бившия правосъден министър Цецка Цачева, бившите зам.-министри на спорта и на енергетиката Ваня Колева и Красимир Първанов, депутата от ГЕРБ Вежди Рашидов, министъра на туризма Николина Ангелкова, както и съпругата на председателя на Върховния касационен съд Лозан Панов.</p>
      <p>Към момента единствено антикорупционната комисия (КПКОНПИ) излезе с решение, че не открива конфликт на интереси в това, че депутати от ГЕРБ са си накупили луксозни апартаменти на скандално ниски цени от фирмата "Артекс" година след като управляващата партия е инициирала и променила Закона за устройство на територията така, които позволиха доизграждането на небостъргача "Златен век".</p>
      <p>
        <b>Банско догони Дубай по скъпо посрещане на Нова година</b>
      </p>
      <p>
        <i>В. Сега</i>
      </p>
      <p>Новогодишните празнични пакети са поскъпнали с цели 11% спрямо миналата година. Солено ще излезе посрещането на 2020-а в един от хотелите в Банско - по 1500 лева на човек, съобщи bTV. С такива оферти нашият ски курорт се доближава до Дубай, където цените са около 2000 лв. на човек. Луксозни предложения за Нова година има и в центровете с минерални води - например във Велинград. "Ветрилото на цените у нас е доста широко", коментира Румен Драганов от Института за анализ и оценка на туризма.</p>
      <p>Много българи ще посрещнат новата година зад граница. Преобладават резервациите по съседски - в Турция, Македония, Сърбия, Албания, Гърция, Румъния. Други са избрали да усетят празничното настроение в Италия, Австрия, Унгария, Чехия, Германия, Испания. Трети са заложили на екзотични дестинации като Индия и Лапландия.</p>
      <p>
        <b>Законът за движение по пътищата прераства в кодекс</b>
      </p>
      <p>
        <i>В. Труд</i>
      </p>
      <p>Законът за движение по пътищата да не се разделя на три нови закона, а да стане кодекс. Тази идея се възприема след провала на работната група от МВР и Министерството на транспорта, чийто три проекта получиха множество критики при публикуването им за обществено обсъждане, съобщи за “Труд” Богдан Милчев, шеф на Института за пътна безопасност.</p>
      <p>“Предложението е на юристи и бе направено за първи път на наш форум в Софийския университет преди повече от година и половина. Ако то се приеме, трите проекта остават в миналото”, поясни Милчев.</p>
      <p>
        <b>Внесоха 736 хил. тона боклук в страната</b>
      </p>
      <p>
        <i>В. Труд</i>
      </p>
      <p>Общото количество на битови, индустриални и технологични отпадъци, които са внесени в страната от 1 август 2014 г. до 28 август 2019 г. е 736 319 тона. Това става ясно от писмен отговор на министъра на финансите Владислав Горанов на въпрос на депутати от БСП.</p>
      <p>Не е ясно обаче каква част от тези отпадъци стават за горене. Като специално е посочено, че редуцирано гориво (RGF) може да се получи от всякакви отпадъци с горивни компоненти.</p>
      <p>За период от 5 г. в страната са внесени и 2,9 тона болнични отпадъци и отпадъци от фармацевтични производства.</p>
      <p>
        <b>България е в топ 7 помалки социални разходи</b>
      </p>
      <p>
        <i>В. Труд</i>
      </p>
      <p>България се нарежда сред седемте страни от ЕС с най-малки социални разходи. Общо за ЕС разходите за социална защита възлизат на 27,9% от БВП, сочат данните на Евростат. У нас тези разходи са само 17% от БВП. Като тук влизат както парите за пенсии, така и помощите за отглеждане на деца и обезщетенията за безработица и за болест.</p>
      <p>Двата основни източника на финансиране на социалната закрила в ЕС са социалните вноски, представляващи 55% от общите постъпления, и трансфери от държавния бюджет, които се формират от данъци и осигуряват 40% от социалните разходи.</p>
      <p>
        <b>Решение на БНБ: До 1% от всеки рисков заем за 8 водещи банки от 2020-а</b>
      </p>
      <p>
        <i>В. 24 часа</i>
      </p>
      <p>“B дъpжaвитe oт EC, кoитo нe изпoлзвaт eвpoтo, eфeктитe oт пapичнитe ycлoвия в eвpoзoнaтa дoвeдoxa дo пoдoбpявaнe нa мaкpoикoнoмичecкaтa cpeдa, oблeкчaвaнe нa ycлoвиятa зa финaнcиpaнe и виcoкa бaнкoвa ликвиднocт. Toвa cтимyлиpa кpeдитиpaнeтo, a oттaм и нapacтвaнeтo нa цeнитe нa жилищнитe имoти. Toвa oбaчe пoвиши и pиcкoвeтe oт цикличeн xapaктep.”</p>
      <p>Това каза управителят на БНБ Димитър Paдeв пpeд издaниeтo ІFLR Yеаrbооk: Glоbаl Ваnkіng &amp; Fіnаnсіаl Роlісу Rеvіеw.</p>
      <p>От интервюто му става ясно, че БНБ е решила да повиши нивото на aнтицикличния кaпитaлoв бyфep до 1% в cилa oт 1 aпpил 2020 г. При това спрямо общия размер на кpeдититe нa бaнкитe, a нe cпpямo oбeмa нa нoвooтпycнaтитe кpeдити, уточнява гуверньорът. Ключов елемент срещу натрупването на риск в системата има и въвеждането на paмкa oт мepки, нacoчeни към кpeдитoпoлyчaтeлитe - изиcквaнията за определено cъoтнoшeние зaeм/cтoйнocт и зaeм/дoxoд, добавя Радев.</p>
      <p>
        <b>Плащаме 23 лв. за магистралата от Русе до Маказа</b>
      </p>
      <p>
        <i>В. Монитор</i>
      </p>
      <p>Всеки лек автомобил, който иска да стигне от Русе до Маказа, ще трябва да плаща около 23 лв. тол такса. Това показват изчисленията на създателите на проекта за изграждане на аутобан „Дунав – Егея“, представени по време на 15-тата Световна среща на българските медии, организирана от БТА в Тирана.</p>
      <p>Според идейния проект цената на километър за лек автомобил ще бъде 0,035 евроцента. Дължината на аутобана в българския участък пък е 328 км., което прави малко под 23 лв. за тол такси. От фирмата, изготвила проекта обясниха, че цената следва вече съществуващия бизнес модел в Сърбия.</p>
      <p>
        <i>По статията работи: <a href="https://www.investor.bg/bylgariia/5/a/pregled-na-pechata-za-25-noemvri-293780/znvygb:ryran.vyvrin@vairfgbe.ot">Елена Илиева</a></i>
      </p>
    </article>
  </body>
</html>