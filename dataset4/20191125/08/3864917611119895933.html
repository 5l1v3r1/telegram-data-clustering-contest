<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824678-avaria-lisila-bez-tepla-13-tisac-ziteliv-svitlovodska.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T08:52:00+00:00"/>
    <meta property="og:title" content="Аварія лишила без тепла 13 тисяч жителів Світловодська"/>
    <meta property="og:description" content="У Світловодську на Кіровоградщині через порив тепломереж оголосили надзвичайну ситуацію техногенного характеру місцевого рівня."/>
  </head>
  <body>
    <article>
      <h1>Аварія лишила без тепла 13 тисяч жителів Світловодська</h1>
      <h2>У Світловодську на Кіровоградщині через порив тепломереж оголосили надзвичайну ситуацію техногенного характеру місцевого рівня.</h2>
      <address>
        <time datetime="2019-11-25T08:52:00+00:00">25 Nov 2019, 08:52</time>
      </address>
      <p>Про це повідомили в <a href="https://kr.dsns.gov.ua/ua/Nadzvichayni-podiyi/18061.html">Управлінні ДСНС у Кіровоградській області</a>.</p>
      <p>“24 листопада виявлено 13 місць поривів трубопроводу внутрішньобудинкових та міжбудинкових мереж централізованого теплопостачання. Порушені нормальні умови проживання майже 13 тисяч жителів”, - йдеться у повідомленні.</p>
      <figure>
        <img src="https://static.ukrinform.com/photos/2019_11/1574675399-691.jpg"/>
      </figure>
      <p>О 19.00 відбулось позачергове засідання обласної комісії з питань техногенно-екологічної безпеки і надзвичайних ситуацій. Подію, що сталася на території Світловодська, попередньо класифіковано як надзвичайну ситуацію техногенного характеру місцевого рівня.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824670-cerez-ozeledicu-na-vinniccini-perekinuvsa-rejsovij-avtobus-z-pasazirami.html">Через ожеледицю на Вінниччині перекинувся рейсовий автобус із пасажирами</a>
      </blockquote>
      <figure>
        <img src="https://static.ukrinform.com/photos/2019_11/1574675399-304.jpg"/>
      </figure>
      <p>За даними ДСНС, станом на 07:00 25 листопада працюють всі котельні спільного підприємства товариства з обмеженою відповідальністю “Світловодськпобут”, які обслуговують 246 житлових будинків та 25 закладів освіти. При цьому 135 житлових будинків та 23 заклади освіти забезпечено теплопостачанням, водночас 111 житлових будинків та 2 дошкільні навчальні заклади залишаються без тепла у зв'язку з поривами на мережах, поінформували у відомстві.</p>
      <p>Для ліквідації поривів залучено 13 бригад різних підприємств.</p>
      <p>
        <i>Фото: ДСНС</i>
      </p>
    </article>
  </body>
</html>