<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/a-kormany-165-orat-adott-a-klimakonzultaciora"/>
    <meta property="og:site_name" content="infostart"/>
    <meta property="article:published_time" content="2019-11-25T08:19:00+00:00"/>
    <meta property="og:title" content="A kormány 165 órát adott a klímakonzultációra"/>
    <meta property="og:description" content="Ma délig lehet kitölteni a kormany.hu-n keresztül közzétett kérdőívet a klímavédelemről. Ennek létéről azonban a kormány nem adott tájékoztatást, az ellenzék pedig sunyi konzultációnak nevezte és a határidő meghosszabbítását követeli. Hollik István kormányszóvivő azonban közölte, hogy ez nem nemzeti konzultáció, hanem egy Brüsszel által előírt tájékoztatási forma."/>
  </head>
  <body>
    <article>
      <h1>A kormány 165 órát adott a klímakonzultációra</h1>
      <address><time datetime="2019-11-25T08:19:00+00:00">25 Nov 2019, 08:19</time> by <a rel="author">Infostart / InfoRádió - Németh Zoltán</a></address>
      <h3>Ma délig lehet kitölteni a kormany.hu-n keresztül közzétett kérdőívet a klímavédelemről. Ennek létéről azonban a kormány nem adott tájékoztatást, az ellenzék pedig sunyi konzultációnak nevezte és a határidő meghosszabbítását követeli. Hollik István kormányszóvivő azonban közölte, hogy ez nem nemzeti konzultáció, hanem egy Brüsszel által előírt tájékoztatási forma.</h3>
      <p>Az elmúlt 9 évben több konzultációt is indított a kormány, legutóbb idén tette ezt, a téma a családvédelmi akcióterv volt. Ezeket a konzultációkat általában akár a 10 milliárd forintot is elérő kormányzati kommunikációs kampány és folyamatos tájékoztatások kísérték.</p>
      <p>Ezúttal azonban semmi ilyen nem volt. Múlt hétfő délután a kormány honlapján, azon belül is az energiaügyekért és klímapolitikáért felelős államtitkár aloldalán jelent meg egy társadalmi konzultációs kérdőív a 2050-ig tartó időszakra vonatkozó Nemzeti Tiszta Fejlődési Stratégiáról.</p>
      <p>Hollik István kormányszóvivő az InfoRádiónak azt mondta, hogy az, amit a kormány honlapján lehet látni, nem egy nemzeti konzultáció, hanem egy Brüsszel által előírt tájékoztatási forma. Számtalan dokumentumot kell benyújtani Brüsszel felé, és vannak más kötelezettségek, ezeket jelenítette meg a kormány a kormányzati portálon. Hozzáette, ha a kormány klímaügyben vagy bármilyen más ügyben nemzeti konzultációt akar folytatni, akkor azt a szokásos módon fogja megtenni.</p>
      <p>Arra a kérdésre, hogy mi az oka annak, hogy ezt a társadalmi konzultációt nem verték nagy dobra és kvázi elrejtették a kormányzati honlapon, azt mondta, hogy</p>
      <blockquote>ennek nem az a célja, hogy az emberek átfogó véleményét megtudja a kormány, hanem egy Brüsszel által előírt kötelezettség, amelynek a kormány eleget tesz.</blockquote>
      <p>tette hozzá Hollik István.</p>
      <p>A konzultációra mintegy 165 órát adott a kormány.</p>
      <p>A Demokratikus Koalíció vasárnap közleményben követelte, hogy a kormány hosszabbítsa meg a klímavédelmi konzultáció kitöltési határidejét! Az ellenzéki párt úgy fogalmaz: a klímaváltozás korunk pokolian fontos problémája: olyan kérdés, amivel kapcsolatban minden magyarnak joga van elmondani azt, amit gondol, még ha ezt a propagandisták nem is tudják olcsó és hazug szlogenekre váltani.</p>
      <p>A Párbeszéd valódi konzultációt szorgalmazott. Szabó Tímea parlamenti frakcióvezető közleményében azt írta: pártja a kormány szakmaiatlan, sunyi álkonzultációja helyett valódi társadalmi egyeztetést kezdeményez a klímaváltozással kapcsolatos hosszú távú stratégiáról.</p>
      <p>Ha valaki a déli határidőig még véleményt akar nyilvánítani, az <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol?fbclid=IwAR08RG7C-yrbqODj-WQe0Ib0L8Rgru_GfoUQbgZc-ojRHWRGLqJwV1wZpgY">ITT</a> megteheti</p>
      <p>
        <i>Nyitókép: MTI Fotó: Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Klímakonzultáció</p>
      <figure>
        <audio src="https://infostart.hu/audio/00005/0000545eb.mp3"/>
      </figure>
      <p> </p>
    </article>
  </body>
</html>