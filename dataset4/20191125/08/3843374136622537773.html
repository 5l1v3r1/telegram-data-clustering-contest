<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/nhl/25112019-girgensons_vairakkart_biju_piespelejis_ta"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T08:11:52+00:00"/>
    <meta property="og:title" content="Girgensons: &quot;Vairākkārt biju piespēlējis, tādēļ izvēlējos uzmest pa vārtiem&quot;(8)"/>
    <meta property="og:description" content="Aizvadītajā naktī Latvijas hokejists Zemgus Girgensons kaldināja Bufalo &quot;Sabres&quot; uzvaru pār Floridas &quot;Panters&quot; ar 5:2, izceļoties ar diviem vārtu guvumiem. Pēc mača latviešu hokejists tikai aicināts uz TV pārraides pēcspēles studiju."/>
  </head>
  <body>
    <article>
      <h1>Girgensons: "Vairākkārt biju piespēlējis, tādēļ izvēlējos uzmest pa vārtiem"(8)</h1>
      <address>
        <time datetime="2019-11-25T08:11:52+00:00">25 Nov 2019, 08:11</time>
      </address>
      <p>Aizvadītajā naktī Latvijas hokejists Zemgus Girgensons kaldināja Bufalo "Sabres" uzvaru pār Floridas "Panters" ar 5:2, izceļoties ar diviem vārtu guvumiem. Pēc mača latviešu hokejists tikai aicināts uz TV pārraides pēcspēles studiju.</p>
      <p>Spēles laikā "Sabres" komandai nācās veikt pārkārtojumus spēlētāju pozīcijās, uzbrucēja pozīciju ieņemot aizsargam. Zemgus Girgensons komentēja neierasto situāciju virknējumos: "Spēles sākumā bija nedaudz grūti. Jau ļoti agri zaudējām Rožu [centru Evanu Rodrigzu, kurš nospēlēja vien 40 sekundes] un palikām ar mazāk uzbrucējiem. Taču Montijs [aizsargs Brendons Montūrs] spēra soli uz priekšu, lai palīdzētu uzbrukuma līnijā. Treneris paveica labu darbu ar virknējumiem, saglabājot maiņas uz ledus īsas."</p>
      <p>"Ģērbtuvē daudz esam runājuši par to, ka nepieciešams vairāk mest pa vārtiem. Ieslidojot zonā sapratu, ka iepriekšējos momentos esmu vairāk izdarījis piespēles, tādēļ izvēlējos šoreiz uzmest pa vārtiem, cerot uz labāko," savu spēles pirmo vārtu guvumu aprakstīja "Sabres" uzbrucējs.</p>
      <p>Žurnālisti jautāja Girgensonam par velmi pēdējās minūtēs gūt trešos vārtus. "Nedomāju, ka esmu guvis "hat-trick" kopš bērnu līgas laikiem. Cerēju, ka varētu tikt pie vēl vieniem vārtiem, taču acīm redzot būs jāpagaida līdz citai reizei," jokoja divus vārtus guvušais uzbrucējs.</p>
      <p>"Domāju, ka par spīti zaudējumam, aizvadījām spēcīgu spēli Bostonā. Pirms mača nolēmām, ka ar tādu pašu piegājienu jānāk uz šo spēli. Sākām spēli ļoti labi un dominējām pirmajā trešdaļā. Otrajā periodā nedaudz palaidāmies, bet trešajā atnācām atpakaļ spēcīgi. Nedomājām par to, ka iepriekšējās spēlēs Florida atspēlējās. Koncentrējāmies uz savu spēli, zinot ka jāspēlē vienkārši un jātur ripa dziļi pretinieku zonā," teica Girgensons, kurš pēc šīs spēles savu sezonas statistiku pacēlis līdz sešiem punktiem ar trīs vārtu guvumiem un trīs piespēlēm 23 aizvadītos mačos.</p>
      <p>Izmantotie resursi:<br/><a href="https://www.nhl.com/sabres">https://www.nhl.com/sabres</a></p>
    </article>
  </body>
</html>