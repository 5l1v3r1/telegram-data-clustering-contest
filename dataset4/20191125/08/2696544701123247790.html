<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Minden_mas_filmet_durvan_lenyomott_a_Jegvarazs_2"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:15:00+00:00"/>
    <meta property="og:title" content="Minden más filmet durván lenyomott a Jégvarázs 2."/>
    <meta property="og:description" content="A Jégvarázs második része 124 milliós (37,6 milliárd forintos) jegyárbevétellel nyerte az észak-amerikai mozis hétvégét."/>
  </head>
  <body>
    <article>
      <h1>Minden más filmet durván lenyomott a Jégvarázs 2.</h1>
      <address><time datetime="2019-11-25T08:15:00+00:00">25 Nov 2019, 08:15</time> by <a rel="author">MTI</a></address>
      <p>
        <b>A Jégvarázs második része 124 milliós (37,6 milliárd forintos) jegyárbevétellel nyerte az észak-amerikai mozis hétvégét.</b>
      </p>
      <p>A Disney eredetileg 100 millió dollárt várt a családi animáció második epizódjától a debütáló hétvégén, a három nap becsült jegyárbevételei ezt messze meghaladják.</p>
      <p>A zenés fantasy a pénteki bemutató napján 41,8 milliót hozott, ehhez járult aznap a külföldi piacok 57,8 milliója, ami egy nap alatt majdnem 100 milliós bevételt jelentett.</p>
      <p>Elsa és Anna történetének folytatása a harmadik legerősebb debütáló hétvége az animációk között <i>A hihetetlen család</i> (182 millió) és a <i>Szenilla nyomában</i> (135 millió) mögött, valamint a Walt Disney Animation (Pixar nélküli) eddigi legjövedelmezőbb bemutatója.</p>
      <p>Az első <i>Jégvarázsra</i> a 2013-as hálaadásnapi nyitó hétvégén 93,6 millió dollár értékben váltottak jegyet Észak-Amerikában.</p>
      <p>Messze lemaradva második <i>Az aszfalt királyai</i> című életrajzi dráma Matt Damon és Christian Bale főszereplésével. A Ford és a Ferrari küzdelmét bemutató film a második hétvégéjén 16 millió dollárt hozott, miután a múlt hétvégén sikerült minden vetélytársát leköröznie 31 millió dolláros bevételével.</p>
      <p>A toplista harmadik helyére Tom Hanks új filmje, az <i>Egy kivételes barát</i> került 13,5 millió dolláros eredményével, ami erős kezdésnek számít: a Fred Rogers tévés műsorvezetőről szóló, igaz történetet elmesélő alkotás ugyanis nagyjából 25 millióból készült.</p>
      <p>Az STX stúdió 21 híd című, New Yorkban játszódó krimije végzett az ötödik helyen, 2665 moziban 9,2 millió dollárért vettek rá jegyet.</p>
      <p>A toplista ötödik helyezettje a Lionsgate stúdió <i>Midway</i> című világháborús drámája 4,6 millióval, mely három hétvége után 43 milliós észak-amerikai jegyárbevételnél tart.</p>
      <related>
        <a href="https://hvg.hu/kultura/20190924_Titokzatos_elveszett_nep_nyomaba_szegodik_Elza_es_Anna_a_Frozen_2_elozeteseben"/>
        <a href="https://hvg.hu/kultura/20190722_Jegvarazs_plakat_asztrofizikus_neil_degrasse_tyson"/>
      </related>
    </article>
  </body>
</html>