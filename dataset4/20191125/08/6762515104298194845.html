<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/bundesliga-robert-lewandowski-nie-lubi-fortuny/r0mfwd7"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Lewandowski nie lubi Fortuny"/>
    <meta property="og:description" content="W dwunastej kolejce Bundesligi skończyła się niestety imponująca seria napastnika Bayernu Monachium."/>
  </head>
  <body>
    <article>
      <h1>Lewandowski nie lubi Fortuny</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://www.przegladsportowy.pl/autorzy/maciej-szmigielski" target="_blank">Maciej Szmigielski</a></address>
      <p>
        <b>
          <b>W dwunastej kolejce Bundesligi skończyła się niestety imponująca seria napastnika Bayernu Monachium.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Zdawałem sobie sprawę, że w pewnym momencie nadejdzie taki mecz, w którym nie strzelę gola. Czasami trzeba w odpowiednim momencie wyhamować, żeby potem dodać więcej gazu – powiedział po wygranej 4:0 nad Fortuną Düsseldorf polski napastnik Bayernu Monachium. Robert Lewandowski po raz pierwszy w tym sezonie nie strzelił gola w Bundeslidze, ale i tak jego seria bramek w jedenastu spotkaniach z rzędu jest rekordowa w niemieckiej piłce.</p>
      <p>
        <b>Przewidziane problemy</b>
      </p>
      <p>To że Lewy będzie miał problem ze strzeleniem gola Fortunie, było wiadomo już przed spotkaniem. Z trudno wytłumaczalnego powodu jeden z gorszych zespołów</p>
      <p>1. Bundesligi ma patent na Polaka. W pięciu poprzednich meczach przeciwko drużynie z Düsseldorfu Lewandowski nie był w stanie pokonać bramkarza i w sobotę seria ta wydłużyła się o kolejne 90 minut. Nie ma na świecie innej ekipy, która sprawiałaby naszemu napastnikowi aż takie problemy.</p>
      <p>Jednak dla Fortuny to marne pocieszenie, bo przegrała aż 0:4. Bawarczycy są w rewelacyjnej formie po zwolnieniu chorwackiego szkoleniowca Niko Kovača i zastąpieniu go dotychczasowym asystentem Hansi Flickiem. W trzech spotaniach pod wodzą Niemca Bawarczycy zdobyli komplet punktów i mają imponujący bilans bramkowy 10–0.</p>
      <p>– W końcu możemy atakować rywala na jego połowie, dzięki czemu szybciej przedostajemy się pod jego pole karne i mamy więcej okazji do strzelenia gola. A przy takiej grze przeciwnik ma zdecydowanie mniej okazji – podsumował trzy ostatnie spotkania kapitan zespołu z Monachium Manuel Neuer.</p>
      <related>
        <a href="http://onet.tv/s/przegladsportowy/robert-lewandowski-oprowadza-po-osrodku-treningowym-bayernu-monachium/p4kx1v"/>
      </related>
      <p>Wynika więc, że piłkarzom mistrza Niemiec wystarczyło powiedzieć, żeby grali pressingiem, by wszystko zmieniło się na lepsze. Po Kovaču nikt w Monachium już nie płacze, za to piłkarze są zachwyceni pracą i metodami Flicka. Docenili go również szefowie, którzy zapowiedzieli, że jego tymczasowość potrwa co najmniej do końca roku, a może nawet i do końca bieżącego sezonu.</p>
      <p>
        <b>Powrót dominacji</b>
      </p>
      <p>Po zakończeniu tych rozgrywek Flicka miałby zastąpić zwolniony w tym tygodniu z Tottenhamu Mauricio Pochettino. Zdaniem angielskich dziennikarzy Argentyńczyk jest już po wstępnych rozmowach z dyrektorem sportowym Bayernu Hasanem Salihamidžiciem i podobno jeszcze w listopadzie ma się wziąć za naukę niemieckiego.</p>
      <p>– Dla mnie nie ma znaczenia, co będzie w przyszłym roku. Dostałem zadanie wygrać jak najwięcej meczów i to realizuję. A giełda nazwisk jest mi obojętna – skomentował te wiadomości Flick.</p>
      <p>Na razie w Monachium napięta na początku miesiąca listopada atmosfera nieco zelżała. Bawarczycy zmniejszyli stratę do liderującej Borussii Mönchengladbach, ale przede wszystkim zaczęli znowu grać tak, jak przed erą Kovača, czyli dominować, a nie tylko się bronić nawet ze słabszymi rywalami.</p>
      <p>– Do końca roku mamy siedem meczów. Naszym celem jest więc siedem zwycięstw. Patrząc na formę piłkarzy, mam prawo oczekiwać samych wygranych – twierdzi Flick.</p>
    </article>
  </body>
</html>