<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/dubilet-rozpoviv-pro-bezgluzdiy-dokumentoobig-u-prirodi-ta-divniy-ritual-kadrovikiv--642196.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T08:55:08+00:00"/>
    <meta property="og:title" content="Дубілет розповів про «безглуздий документообіг у природі» та «дивний ритуал» кадровиків"/>
    <meta property="og:description" content="Кабмін досі не змінив регламент, за яким кадровики повинні відправляти запит на податкову"/>
  </head>
  <body>
    <article>
      <h1>Дубілет розповів про «безглуздий документообіг у природі» та «дивний ритуал» кадровиків</h1>
      <address>
        <time datetime="2019-11-25T08:55:08+00:00">25 Nov 2019, 08:55</time>
      </address>
      <h4>Кабмін досі не змінив регламент, за яким кадровики повинні відправляти запит на податкову</h4>
      <p>Кабінет міністрів досі не змінив регламент, за яким кадровики повинні відправляти запит на податкову службу, через це виникає «безглуздий документообіг».</p>
      <p>Про це міністр Кабінету міністрів Дмитро Дубілет заявив на своїй сторінці у<a href="https://www.facebook.com/dubilet/posts/10157949952913552"> Facebook.</a></p>
      <p>«У 2014 році в Україні було прийнято закон про очищення влади. Згідно з ним, кожен, хто влаштовувався на державну службу, має пройти перевірку. За правилами чиновники повинні були заповнювати паперові декларації, а кадрова служба відправляла запит на податкову з проханням їх перевірити», - зазначив Дубілет.</p>
      <p>Він заявив, що у 2016 році ці паперові декларації змінили на декларації НАЗК в електронному вигляді. От тільки Кабмін не змінив регламент, за яким кадровики повинні відправляти запит на податкову.</p>
      <p>«І ось уже кілька років у всіх держорганах України відбувається дивний ритуал. Кадрова служба готує по кожному кандидату значний пакет паперових документів і відправляє офіційний запит на податкову службу. У відповідь податкова служба кожен раз офіційно відповідає, що взагалі-то паперові декларації на них ніхто не подає. І так кожен раз. Ось такий безглуздий документообіг у природі. Звісно, зараз постараємося швидко це змінити», - наголосив Дубілет.<br/>Нагадаємо, з минулого тижня у<a href="https://glavcom.ua/news/u-derzhavniy-mitniy-sluzhbi-testuyut-onlayn-sistemu-skarg-641565.html"> Державній митній службі тестують онлайн-систему скарг</a>.<br/>Раніше <a href="https://glavcom.ua/news/dubilet-pokazav-yak-skorochujetsya-paperoviy-dokumentoobig-641631.html">Дубілет показав, як скорочується паперовий документообіг</a>. Він нагадав, що з 1 жовтня уряд заборонив надсилати документи не в електронній формі (за винятком випадків, коли папір передбачено законом).<br/>Крім того Дубілет запропонував запустити <a href="https://glavcom.ua/economics/finances/dubilet-proponuje-zapustiti-elektronni-dovirenosti-dlya-borotbi-z-reyderstvom-641383.html">електронні довіреності для боротьби з рейдерством</a>. Повідомляється, що після запуску проєкту, людина буде отримувати у нотаріуса довіреність як на стандартному паперовому бланку, так і у pdf-файлі з накладеним електронним підписом.</p>
      <p>Також повідомлялося, що <a href="https://glavcom.ua/news/dubilet-hoche-reformuvati-derzhavni-koll-centri-y-zapustiti-pidtrimku-mesendzherami-641103.html">Дубілет хоче реформувати державні колл-центри</a>. Міністр розповів, що зараз в центральному колл-центрі Кабміну вартість одного звернення в 3-5 разів дорожче, ніж в монобанк. При тому, що зарплати у операторів «неможливо низькі».</p>
      <related>
        <a href="https://glavcom.ua/news/dubilet-hoche-reformuvati-derzhavni-koll-centri-y-zapustiti-pidtrimku-mesendzherami-641103.html"/>
        <a href="https://glavcom.ua/news/dubilet-zayaviv-shcho-yomu-potribna-derzhavna-ohorona-638628.html"/>
        <a href="https://glavcom.ua/country/society/v-ukrajini-hochut-skasuvati-zgodu-na-obrobku-personalnih-danih-638337.html"/>
      </related>
    </article>
  </body>
</html>