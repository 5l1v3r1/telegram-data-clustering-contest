<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1418240/zimia-stin-kolonia"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Ζημιά στην Κολωνία!"/>
    <meta property="og:description" content="Ο Παναθηναϊκός αδημονεί να καλωσορίσει ξανά τον Ρικ Πιτίνο και ο Βασίλης Σκουντής στέκεται στη θανατηφόρα ατάκα που ξεστόμισε στο βιντεοσκοπημένο μήνυμα του…"/>
  </head>
  <body>
    <article>
      <h1>Ζημιά στην Κολωνία!</h1>
      <h2>Ο Παναθηναϊκός αδημονεί να καλωσορίσει ξανά τον Ρικ Πιτίνο και ο Βασίλης Σκουντής στέκεται στη θανατηφόρα ατάκα που ξεστόμισε στο βιντεοσκοπημένο μήνυμα του…</h2>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author" href="http://www.gazzetta.gr/blogger/vasilis-skountis" target="_blank">Βασίλης Σκουντής</a></address>
      <p>Όλως περιέργως ο Ρικ Πιτίνο δεν έχει κάποιο καραμπινάτο παρατσούκλι…</p>
      <p>Τον αποκαλούν βεβαίως «Fabulous Rick», αλλά του έχουν προσδώσει κι άλλο ένα προσωνύμιο που δεν είναι ευρέως γνωστό…</p>
      <p>Το είχα διαβάσει πριν από κάμποσα χρόνια σε ένα αφιέρωμα στο (περιοδικό) ESPN The Magazine και προφανώς ο λεγάμενος φροντίζει να το επιβεβαιώνει σε όλη την προπονητική διαδρομή του: το περιέγραψε κιόλας περιφραστικά πριν από δυο εβδομάδες, κατά την επίσημη παρουσίαση του από την ΕΟΚ, όταν είπε κάμποσες φορές πως «είμαι συνηθισμένος να αναρριχώμαι σε βουνά»…</p>
      <p>Σε κακοτράχαλα βουνά, εννοούσε και μάλιστα εκείνη τη Δευτέρα απαρίθμησε και τις επί τα βελτίω μεταμορφώσεις των ομάδων τις οποίες κατά καιρούς κοούτσαρε…</p>
      <p>Λοιπόν, το σχετικώς άγνωστο παρατσούκλι του 67χρονου προπονητή είναι «Inverter», όπερ μεθερμηνευόμενον ελληνιστί σημαίνει μετατροπέας, αντιστροφέας και δεν συμμαζεύεται!</p>
      <p>Χωριό που φαίνεται κολαούζο δεν θέλει! Το κατάφερε αυτό στην πρώτη θητεία του στον πάγκο του Παναθηναϊκού και το αυτό θα επιδιώξει και τώρα, αρχής γενομένης από την αυριανή πρώτη συνάντηση του με τους παίκτες…</p>
      <p>Επίτηδες στέκομαι στην αυριανή πρώτη συνάντηση και όχι στην προπόνηση ή πολλώ δε μάλλον στον αγώνα της Πέμπτης με την Μπασκόνια, διότι όντας σεσημασμένος για το… λακριντί του, προφανώς θα βάλει από την πρώτη στιγμή σε λειτουργία τα μεγάλα μέσα…</p>
      <p>Το έχω ξαναγράψει πως εκτός από σπουδαίος προπονητής (που πολλοί μάλιστα τον θεωρούν διάνοια) ο Πιτίνο είναι και ένας χαρισματικός motivator: τόσο ικανός είναι στο να προσφέρει κίνητρα, να οιστρηλατεί ανθρώπους και να αναμορφώνει καταστάσεις, ώστε ο μπαγάσας μπορεί να πουλήσει και μάλιστα πανάκριβα πάγο ακόμη και στους Εσκιμώους!</p>
      <p>Χθες κάποια στιγμή ενημέρωσε μέσω του Twitter ότι πακετάρει τα πράγματα του για το ταξίδι στην Αθήνα, που μάλιστα θα είναι το δεύτερο μέσα σε ένα εικοσαήμερο. Μαζί με τα ρούχα, τα καλλυντικά και τα λοιπά σέα του και μέα του, προφανώς ετοίμαζε και τις θανατηφόρε ατάκες που θα πει ο… στόμας του!</p>
      <p>Μια από αυτές πάντως που μάλιστα υπήρξε εξόχως ιντριγκαδόρικη φρόντισε να τη ρίξει στο βιντεοσκοπημένο μήνυμα το οποίο έστειλε στην ομάδα και προβλήθηκε λίγη ώρα πριν από τον αγώνα με την Μπάγερν στο Audi Dome του Μονάχου…</p>
      <p>Σε αυτό το δίκην προλόγου, ενόψει του αυριανού ζωντανού ανταμώματος τους, ο Πιτίνο δεν παρέβη τις συνήθειες του, που αποτελούν βασικό άξονα στις μεθόδους της οιστρηλασίας στην οποία είναι μάστορας. Επιδίωξε και (εκ του αποτελέσματος συνάγεται το συμπέρασμα ότι) κατάφερε να ανυψώσει το φρόνημα των παικτών ενόψει όχι μόνο της αναμέτρησης με την Μπάγερν, αλλά και της συνέχειας της Ευρωλίγκας, μηδέ του Φάιναλ Φορ εξαιρουμένου!</p>
      <p>Αυτό δεν το γράφω στην τύχη. Προφανώς είναι πολύ νωρίς και στο κάτω κάτω ο Ρικ δεν έχει μαντικές ικανότητες για να προεξοφλήσει την επίτευξη του εξ ορισμού στοιχειωμένου (από το 2012) στόχου του Παναθηναϊκού. Μπορεί ο Δημήτρης Γιαννακόπουλος να εξέφρασε την αισιοδοξία του γράφοντας πως «εννοείται ότι με τον Πιτίνο μπορούμε να τα καταφέρουμε», αλλά, ως γνωστόν, στη δέκατη αγωνιστική καμιά ομάδα δεν έχει προκριθεί και καμιά δεν αποκλείσθηκε ακόμα…</p>
      <p>Το… ανεβαστικό λογύδριο του Hall Of Famer προπονητή είχε τέσσερα σκέλη…</p>
      <p>Στο πρώτο αφιέρωσε από μια κουβέντα στους παίκτες με τους οποίους συνεργάσθηκε πέρυσι και παραμένουν στο ρόστερ του Παναθηναϊκού…</p>
      <p>Στο δεύτερο καλωσόρισε τους νεόκοπους και διαδήλωσε την εμπιστοσύνη του (και) σε αυτούς…</p>
      <p>Στο τρίτο αναφέρθηκε στο επικείμενο ματς και ζήτησε «να κάνετε ό,τι περνάει από το χέρι σας για να νικήσουμε»…</p>
      <p>Ε κατόπιν όλων αυτών, άφησε το καλύτερο για το τέταρτο σκέλος στο οποίο έριξε το γάντι προς πάσα κατεύθυνση: «Λοιπόν πιστεύω ότι μπορούμε να προκριθούμε στο Φάιναλ Φορ και μάλιστα να κάνουμε ζημιά στην Κολωνία»!</p>
      <p>Τι λες τώρα!</p>
      <p>Σε κάθε περίπτωση το πράσινο οικοσύστημα ζει στον αστερισμό του Πιτίνο, ο οποίος αναμένεται εν Αθήναις αύριο το απόγευμα και θα κατευθυνθεί προς το ΟΑΚΑ για να σηκώσει τα μανίκια και να πιάσει δουλειά, ενόψει του ντεμπούτου της δεύτερης θητείας του, την Πέμπτη, απέναντι στην Μπασκόνια.</p>
      <p>Βεβαίως ο Πιτίνο δεν έρχεται αδιάβαστος, άλλωστε το Σάββατο το βράδυ είχε μια τηλεδιάσκεψη με τον «αντ’ αυτού» Γιώργο Βόβορα, τον Τζίμη Κουστένη και τον Νίκο Παππά. Στην αυριανή τελετή παράδοσης και παραλαβής, ο Βόβορας θα του εγχειρίσει ένα καλύτερο ρεκόρ από αυτό που του προσέφερε πριν από έντεκα μήνες: τον Δεκέμβριο του 2018 και πριν από τον αγώνα με την ΤΣΣΚΑ Μόσχας, ο Παναθηναϊκός είχε επτά νίκες και επτά ήττες, ενώ τώρα βρίσκεται στο 6-4.</p>
      <p>Συν τοις άλλοις ο Πιτίνο αναλαμβάνει μια ομάδα που προέρχεται από την άλωση του Κάουνας και του Μονάχου, ενώ πέρυσι προσπαθούσε να αφήσει πίσω της την εντός έδρας ήττα από την Αρμάνι Μιλάνο.</p>
      <p>Αμ’ τα άλλα; Τώρα ο Παναθηναϊκός μοστράρει (εξ αδιαιρέτου με τη Χίμκι) την κορυφαία επίθεση στην Ευρωλίγκα, υπάρχουν παίκτες (προεξάρχοντος του Φρεντέτ) με καλύτερη καμπύλη στο σουτ που αποτελούσε το μαράζι του στην περυσινή σεζόν και συν τοις άλλοις όλοι πλέον είναι εξοικειωμένοι και συνάμα… προσηλυτισμένοι στην αξία και στα αγαθά των περιλάλητων deflections!</p>
      <p>Eκτός από το καλύτερο ρεκόρ που παραδίδει ως σημείο εκκίνησης ο Βόβορας στον Πιτίνο, ο 42χρονος προπονητής κρατάει κάβα και το δικό του που δεν είναι ευκαταφρόνητο: σήμερα, απέναντι στον Ηρακλή, εκτός συγκλονιστικού απροόπτου θα το διευρύνει σε 6-2, έχοντας μέχρι τούδε 3-0 στο ελληνικό πρωτάθλημα (Κόροιβος, ΑΕΚ, Ιωνικός Νικαίας) και 2-2 στην Ευρωλίγκα (νίκες επί Ζαλγκίρις και Μπάγερν, ήττες από ΤΣΣΚΑ Μόσχας και Αρμάνι Μιλάνο).</p>
    </article>
  </body>
</html>