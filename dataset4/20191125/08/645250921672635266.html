<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ygeia/stafylokokkos-sta-paidia-ta-prota-ypoyla-symptomata-poy-den-prepei-na-agnoithoyn/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-25T08:16:51+00:00"/>
    <meta property="og:title" content="Σταφυλόκοκκος στα παιδιά: Τα πρώτα «ύπουλα» συμπτώματα που δεν πρέπει να αγνοηθούν"/>
    <meta property="og:description" content="Τα βακτήρια του σταφυλόκοκκου μπορούν να εξαπλωθούν μέσω μολυσμένων επιφανειών και από άτομο σε άτομο. Τα παιδιά μπορούν να μεταφέρουν τα βακτήρια αυτά"/>
  </head>
  <body>
    <article>
      <h1>Σταφυλόκοκκος στα παιδιά: Τα πρώτα «ύπουλα» συμπτώματα που δεν πρέπει να αγνοηθούν</h1>
      <address><time datetime="2019-11-25T08:16:51+00:00">25 Nov 2019, 08:16</time> by <a rel="author">Παναγιώτης Θεoδωρόπουλος</a></address>
      <p>Τα βακτήρια του σταφυλόκοκκου μπορούν να εξαπλωθούν μέσω μολυσμένων επιφανειών και από άτομο σε άτομο. Τα παιδιά μπορούν να μεταφέρουν τα βακτήρια αυτά από μια περιοχή του σώματός τους σε άλλη (ή να τα μεταφέρουν σε άλλους) μέσω βρώμικων χεριών ή νυχιών. Το καλό πλύσιμο των χεριών είναι ζωτικής σημασίας για την πρόληψη λοιμώξεων από σταφυλόκοκκο.</p>
      <p>Ο σταφυλόκοκκος προκαλείται από το αντίστοιχο βακτήριο (Staphylococcus aureus). Πολλοί υγιείς άνθρωποι μεταφέρουν αυτά τα βακτήρια στο δέρμα τους και στην μύτη τους χωρίς να αρρωσταίνουν. Αλλά όταν το δέρμα τρυπηθεί ή τραυματιστεί, το βακτήριο μπορεί να εισέλθει στο τραύμα και να προκαλέσει λοίμωξη, γεγονός που μπορεί να οδηγήσει σε άλλα προβλήματα υγείας.</p>
      <p>Είναι σημαντικό να ενθαρρύνετε τα παιδιά να διατηρούν το δέρμα τους καθαρό με καθημερινό μπάνιο, ή ντους. Εάν το παιδί σας έχει μια άλλη πάθηση του δέρματος, όπως το έκζεμα που κάνει το συχνό μπάνιο μια πιο δύσκολη περίπτωση, ζητήστε τη συμβουλή του γιατρού σας.</p>
      <p>Βεβαιωθείτε ότι διατηρείτε καθαρές και καλυμμένες τις πληγές από τυχόν χτυπήματα στο δέρμα του παιδιού, όπως κοψίματα, γρατζουνιές και εξανθήματα που προκαλούνται από αλλεργικές αντιδράσεις ή ακόμα και από δηλητηριώδη κισσό και -ξανά- ακολουθήστε τις οδηγίες του γιατρού σας!</p>
      <p>
        <b>Σταφυλόκοκκος: Επιπλοκές</b>
      </p>
      <p>Το εν λόγω βακτήριο μπορεί να προκαλέσει σύνδρομο τοξικού σοκ, κυτταρίτιδα, τροφική δηλητηρίαση και τις ακόλουθες λοιμώξεις:</p>
      <p>
        <b>Θυλακίτιδα</b>
      </p>
      <p>Η θυλακίτιδα είναι μια λοίμωξη των τριχοθυλακίων κάτω από το δέρμα, εκεί όπου αναπτύσσονται οι τρίχες. Στην θυλακίτιδα εμφανίζονται μικροσκοπικά σπυράκια με λευκή κεφαλή στη βάση των θυλακίων, μερικές φορές με μια μικρή κόκκινη περιοχή γύρω από κάθε σπυράκι. Αυτή η λοίμωξη συμβαίνει συχνά σε περιοχές όπου υπάρχει τριβή ή ερεθισμός, όπως με το ξύρισμα.</p>
      <p>Η θυλακίτιδα συχνά υποχωρεί μόνη της με καλή φροντίδα του δέρματος. Αλλά μερικές φορές συνεχίζει με περισσότερα σπυράκια. Όταν αυτά μολυνθούν, τότε ο σταφυλόκοκκος εξαπλώνεται βαθύτερα και ευρύτερα, επηρεάζοντας συχνά τον υποδόριο ιστό (τον βαθύτερο ιστό κάτω από το δέρμα) και τους αδένες που παράγουν το φυσικό έλαιο της επιδερμίδας (σμηγματογόνοι αδένες).</p>
      <p>Στο πρώτο στάδιο, το οποίο οι γονείς και τα παιδιά συχνά χάνουν, η περιοχή του δέρματος είτε αρχίζει να έχει φαγούρα, είτε γίνεται ελαφρώς επώδυνη. Στη συνέχεια, το δέρμα γίνεται κόκκινο και αρχίζει να διογκώνεται πάνω από τη μολυσμένη περιοχή. Τέλος, το δέρμα πάνω από τη μόλυνση γίνεται πολύ ευαίσθητο και μπορεί να εμφανιστεί ένα σπυράκι με λευκόχρυσο «κεφάλι». Αυτό μπορεί να σπάσει και η να αρχίσει να αποστραγγίζει πύον, αίμα ή ένα πορτοκαλί χρώματος υγρό. Το σπυράκι αυτό μπορεί να αναπτυχθεί οπουδήποτε στο δέρμα του παιδιού, ειδικά κάτω από τα χέρια ή στην βουβωνική περιοχή, ή στους γλουτούς.</p>
      <p>Για να βοηθήσετε στην ανακούφιση του πόνου, δοκιμάστε να του βάλετε ζεστές κομπρέσες, ένα μαξιλάρι θέρμανσης ή ένα μπουκάλι ζεστού νερού που εφαρμόζεται στο δέρμα για περίπου 20 λεπτά, τρεις με τέσσερις φορές την ημέρα. Βεβαιωθείτε ότι τα πανιά για τις κομπρέσες πλένονται με σαπούνι μετά από κάθε χρήση. Τα σπυράκια αντιμετωπίζονται περιστασιακά με αντιβιοτικά από το στόμα και σε μερικές περιπτώσεις πρέπει να αποστραγγίζονται χειρουργικά, πάντα με την σύμφωνη γνώμη του παιδιάτρου σας.</p>
      <p>
        <b>Έκζεμα</b>
      </p>
      <p>Αυτό μπορεί να επηρεάσει το δέρμα οπουδήποτε στο σώμα, αλλά συνήθως εμφανίζεται γύρω από τη μύτη και το στόμα. Συνήθως επηρεάζει παιδιά προσχολικής ηλικίας και παιδιά σχολικής ηλικίας, ειδικά τους καλοκαιρινούς μήνες.</p>
      <p>Στο έκζεμα ο σταφυλόκοκκος προκαλεί μεγάλες φουσκάλες στο δέρμα. Το υγρό στις φουσκάλες αρχίζει ως διαυγές και στη συνέχεια γίνεται θολό. Οι φουσκάλες μπορεί να σκάσουν, να υπάρχει διαρροή υγρού και να δημιουργήσουν μια κρούστα. Το έκζεμα μπορεί να συνοδεύεται από φαγούρα και μπορεί να εξαπλωθεί με το ξύσιμο.</p>
      <p>Οι γιατροί συνήθως συνταγογραφούν μια αλοιφή δέρματος για τη θεραπεία του εκζέματος. Ανάλογα με το πόσο σοβαρά είναι τα συμπτώματα, μπορεί επίσης να συνταγογραφήσουν και αντιβιοτικά που λαμβάνονται από το στόμα.</p>
      <p>
        <b>Σταφυλόκοκκος ανθεκτικός στην μεθικιλίνη (MRSA)</b>
      </p>
      <p>Μπορεί να έχετε ακούσει για τον σταφυλόκοκκο MRSA (Methicillin-Resistant Staphylococcus Aureus), έναν τύπο βακτηρίου με αντίσταση στα αντιβιοτικά που χρησιμοποιούνται για τη θεραπεία τέτοιων λοιμώξεων. Αν και οι λοιμώξεις από MRSA είναι πιο δύσκολο να θεραπευτούν, στις περισσότερες περιπτώσεις θεραπεύονται με σωστή φροντίδα.</p>
      <p>Οι περισσότερες λοιμώξεις από MRSA εκδηλώνονται στο δέρμα, αλλά μερικές φορές μπορεί να προκαλέσει σοβαρότερα προβλήματα, όπως οστικές λοιμώξεις, ή πνευμονία. Η πνευμονία από MRSA είναι σπάνια, αλλά είναι η πιο επικίνδυνη για τα παιδιά που είναι ήδη άρρωστα από τη γρίπη.</p>
      <p>
        <b>Σταφυλόκοκκος: Θεραπεία και αντιμετώπιση</b>
      </p>
      <p>Μπορείτε να αντιμετωπίσετε τις περισσότερες μικρές λοιμώξεις από το εν λόγω βακτήριο κάνοντας τα ακόλουθα:</p>
      <ul>
        <li>Πλύσιμο του δέρματος με αντιβακτηριακό σαπούνι.</li>
        <li>Για να εμποδίσετε την εξάπλωση της μόλυνσης, χρησιμοποιήστε κάθε πετσέτα μόνο μία φορά όταν απορροφάτε ή καθαρίζετε μια περιοχή μολυσμένου δέρματος και μετά να πλένετε πάντα την πετσέτα.</li>
        <li>Βάλτε αντιβιοτική αλοιφή, εφόσον την συνταγογραφήσει ο γιατρός σας.</li>
        <li>Καλύψτε το δέρμα με καθαρό επίδεσμο.</li>
      </ul>
      <p>Ο γιατρός σας είναι πιθανό να συνταγογραφήσει στο παιδί αντιβιοτικό από το στόμα για τη μόλυνση του δέρματος από σταφυλόκοκκο. Αν το κάνει, τότε να ακολουθήσετε πιστά το χρονοδιάγραμμα δόσεων στο παιδί για όσες ημέρες σας ορίσει ο γιατρός.</p>
      <p>Οι πιο σοβαρές λοιμώξεις μπορεί να χρειαστεί να αντιμετωπιστούν σε νοσοκομείο και μπορεί να χρειαστεί να αποστραγγιστεί ένα απόστημα (ή σπυράκι με πύον) που δεν ανταποκρίνεται στην φροντίδα στο σπίτι.</p>
      <p>Ενημερώστε το γιατρό κάθε φορά που το παιδί σας έχει μια περιοχή με κόκκινο, ερεθισμένο ή επώδυνο δέρμα, ειδικά εάν βλέπετε και υπόλευκα σπυράκια με πύον, ή αν το παιδί σας έχει πυρετό, ή αισθάνεται άρρωστο. Επίσης, καλέστε το γιατρό σας εάν οι μολύνσεις του δέρματος φαίνεται να περνούν από το ένα μέλος της οικογένειας στο άλλο, ή εάν δύο ή περισσότερα μέλη της οικογένειας έχουν ταυτόχρονα δερματικές λοιμώξεις.</p>
      <p>Πηγή: <a href="https://www.iatropedia.gr/paidi/stafylokokkos-sto-paidi-ola-osa-prepei-na-xeroun-oi-goneis/86560/">iatropedia</a></p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ipourgeia/koinoniko-merisma-einai-episimo-poio-poso-tha-dothei-quot-stocheymena-quot/"/>
        <a href="https://www.aftodioikisi.gr/oikonomia/koinoniko-merisma-petsas-tha-dothei-stoys-pio-eyalotoys/"/>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/proslipseis/oyra-3k-giati-kathysterei-i-prokiryxi-pote-tha-vgei/"/>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
      </related>
    </article>
  </body>
</html>