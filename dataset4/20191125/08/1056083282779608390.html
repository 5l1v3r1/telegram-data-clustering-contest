<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402283/%DA%A9%D9%88%D8%AF%DA%A9%D8%A7%D9%86-%D9%88-%D9%86%D9%88%D8%AC%D9%88%D8%A7%D9%86%D8%A7%D9%86-%D8%B1%D8%A7-%D8%A7%D8%B2-%D8%A7%D8%AF%D8%A8%DB%8C%D8%A7%D8%AA-%DA%A9%D9%84%D8%A7%D8%B3%DB%8C%DA%A9-%D9%85%D8%AD%D8%B1%D9%88%D9%85-%D9%86%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:58:03+00:00"/>
    <meta property="og:title" content="کودکان و نوجوانان را از ادبیات کلاسیک محروم نکنیم"/>
    <meta property="og:description" content="ایسنا/ایلام مولف مجموعه‌ی ۳۰ جلدی بازآفرینی از ادبیات کلاسیک برای کودکان ، گفت: ادبیات کلاسیک ایران، گنجینه‌هایی معنوی لبریز از مفاهیم اسلامی، اخلاقی، انسانی، تربیتی، ملی است که باید آن را در اختیار کودکان و نوجوانان گذاشت."/>
  </head>
  <body>
    <article>
      <h6 class="kicker">یک نویسنده:</h6>
      <h1>کودکان و نوجوانان را از ادبیات کلاسیک محروم نکنیم</h1>
      <address><time datetime="2019-11-25T08:58:03+00:00">25 Nov 2019, 08:58</time> by <a rel="author">مجید کیان</a></address>
      <p>ایسنا/ایلام مولف مجموعه‌ی ۳۰ جلدی بازآفرینی از ادبیات کلاسیک برای کودکان ، گفت: ادبیات کلاسیک ایران، گنجینه‌هایی معنوی لبریز از مفاهیم اسلامی، اخلاقی، انسانی، تربیتی، ملی است که باید آن را در اختیار کودکان و نوجوانان گذاشت.</p>
      <p>نشست نقد و بررسی کتاب‌های «عاقبت پهلوان مغرور» ، «راسوی مهربان» و «خدایی که در این نزدیکی است»  آثار بازآفرینی شده از ادبیات کلاسیک برگزار شد.</p>
      <p>در این نشست «خداداد ابراهیمی» ، نویسنده ، مترجم و روزنامه نگار درباره کتاب «عاقبت پهلوان مغرور» اظهار کرد: مؤلف این کتاب در عرصه ی تولید و انتشار کتاب برای کودکان ریسک بزرگی کرده و توانسته است به زبانی سلیس، روان و جذاب مفاهیمی تربیتی را به جامعه ی هدف انتقال دهد.</p>
      <p>مؤلف کتاب "قصه‌های مردم ایلام" ادامه داد: ادبیات کودک به آموزش و پرورش کمک می‌کند تا الگوهای تربیتی و رفتاری مناسب  به کودکان و نوجوانان انتقال داده شود.</p>
      <p>دکتر سیدمحمدموسوی، روان شناس و منتقد دیگر از زوایای روان شناختی کتاب "عاقبت پهلوان مغرور" را مورد بررسی قرار داد و افزود: در این کتاب با مفاهیمی مانند احترام به استاد، آموزش خودکنترلی و شکیبایی و تلاش در جهت رسیدن به کمال در گذر زمان روبه رو هستیم که مؤلف توانسته به زبانی شیرین این مفاهیم بزرگ را به مخاطب انتقال دهد.</p>
      <p>موسوی تاکید کرد: بازآفرینی از ادبیات کلاسیک برای کودکان و نوجوانان، ارزشی معنوی دارد.</p>
      <p>در پایان مرتضی حاتمی، مؤلف کتاب‌های یاد شده، ضمن تقدیر و سپاس از تلاش های رییس پردیس و واحد پژوهش در راستای توجه جدی به ادبیات کودکان و نوجوان بر اهمیت خواندن کتاب در کلاس توسط آموزگاران و راه انداری کتابخانه ی کلاسی برای ترویج فرهنگ امانت کتاب در میان دانش آموزان، تأکید کرد.</p>
      <p>مولف مجموعه ی ۳۰ جلدی بازآفرینی از ادبیات کلاسیک برای کودکان ، ادامه داد: ادبیات کلاسیک ایران، گنجینه هایی معنوی و ملی هستند که لبریز از مفاهیم اسلامی، اخلاقی، انسانی، تربیتی، ملی و ...  است. بازنویسی و بازآفرینی از ادبیات ادبیات کلاسیک، بهترین راه برای معرفی مفاهیم مورد نظر به جامعه ی هدف است.</p>
      <p>وی از دانشجومعلمان خواست تا خواندن کتاب، قبل از آغاز درس را به  یک عادت فرهنگی تبدیل کنند.</p>
      <p>«صدر» سرپرست پردیس امام جعفر صادق(ع) دانشگاه فرهنگیان نیز بر استمرار چنین برنامه‌هایی تاکید کرد و گفت: تلاش داریم تا معلمان نقاد و پرسشگر پرورش دهیم تا بتوانند بنیادهای نقد و تحلیل را به کودکان و دانش آموزان انتقال دهند.</p>
      <p>جشن امضای کتاب برنامه ی پایانی نشست نقد و بررسی ادبیات کودکان بود.</p>
      <p>انتهای پیام</p>
    </article>
  </body>
</html>