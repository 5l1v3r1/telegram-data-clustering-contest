<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Eloszor_koncertezik_Magyarorszagon_Tash_Sultana"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:03:00+00:00"/>
    <meta property="og:title" content="Először koncertezik Magyarországon Tash Sultana"/>
    <meta property="og:description" content="A szemtelenül fiatal, csupán 24 éves Tash Sultana legutóbbi turnéja során Bécsig jutott csak el, ott azonban a hatalmas érdeklődésre való tekintettel azonnal duplázott is. A magyar rajongóknak viszont ezúttal nem kell külföldre utazniuk korunk egyik legőszintébb és legszerethetőbb énekes-dalszerzőjének koncertjéért – az ausztrál csodalány és zenekara szeptember 7-én a Budapest Parkban adja karrierjének első magyarországi koncertjét."/>
  </head>
  <body>
    <article>
      <h1>Először koncertezik Magyarországon Tash Sultana</h1>
      <address><time datetime="2019-11-25T08:03:00+00:00">25 Nov 2019, 08:03</time> by <a rel="author">hvg.hu</a></address>
      <p>
        <b>A szemtelenül fiatal, csupán 24 éves Tash Sultana legutóbbi turnéja során Bécsig jutott csak el, ott azonban a hatalmas érdeklődésre való tekintettel azonnal duplázott is. A magyar rajongóknak viszont ezúttal nem kell külföldre utazniuk korunk egyik legőszintébb és legszerethetőbb énekes-dalszerzőjének koncertjéért – az ausztrál csodalány és zenekara szeptember 7-én a Budapest Parkban adja karrierjének első magyarországi koncertjét.</b>
      </p>
      <p>A Melbourne-ben született Tash Sultana mindössze hároméves volt, mikor nagypapája egy gitárt ajándékozott neki, innen pedig nem volt megállás – legalább tizenkét hangszeren tanult meg játszani a basszusgitártól kezdve a furulyán át egészen a szaxofonig. A multiinstrumentalista Sultana páratlan tehetségét először utcazenészként kamatoztatta, majd egy <i>Mindpilo</i>t nevű zenekarban kezdett énekelni. A banda 2012-es feloszlása után szólókarrierjére kezdett koncentrálni.</p>
      <p>A nagy (és hirtelen) áttörés 2016-ban érkezett a dalszerző életébe – gyanútlanul feltöltött egy videót az internetre, amit aztán öt nap alatt több mint egy millióan néztek meg. A hálószobájában rögzített <i>Jungle</i> című számot azóta csak Youtube-on közel 59 millióan látták.</p>
      <figure>
        <iframe src="https://www.youtube.com/embed/Vn8phH0k5HI" width="560" height="455" data-service="Youtube" scrolling="no"/>
      </figure>
      <p>Még ugyanebben az évben stúdióba vonult, és rögzítette <i>Notion</i> című EP-jét, amiről két dal is a legnevesebb ausztrál rádióállomás, a <i>Triple J</i> év végi listájának élbolyában végezte. </p>
      <p>A magát nembinárisként definiáló – vagyis sem nőként, sem férfiként nem határozza meg magát – előadó a digitális világnak hála hazáján kívül is egycsapásra ismertté, sőt, rajongottá vált. Így 2018. nyarán megjelent <i>Flow State</i> című debütlemezét már hatalmas várakozás előzte meg és számos szakmai elismerést vont maga után. Egyik pillanatban tehát még GoPro kamerával vett fel videókat a szobájában, a másikban pedig már világszerte arénákban és a legnagyobb fesztiválok (pl. Coachella, Lollapalooza) színpadain játszott.</p>
      <figure>
        <iframe src="https://www.youtube.com/embed/QFn2kyvkk7g" width="560" height="455" data-service="Youtube" scrolling="no"/>
      </figure>
      <p>Tash Sultana egy kivételes tehetség, a zenéjében ugyanúgy megtalálható a lo-fi hangzás, mint az R&amp;B beütés vagy a pszichedelikus gitárszólam. Szívesen kollaborál más zenészekkel – van közös dala például a Milky Chance-szal vagy Matt Corby-val -, most pedig karrierje során először teljes zenekarral vág neki európai turnéjának. Ennek az őszinte, léleksimogató csodának lehet most először a magyar közönség is tanúja <a href="https://www.facebook.com/events/754075905061641/">szeptember 7-én a Budapest Parkban</a>.</p>
    </article>
  </body>
</html>