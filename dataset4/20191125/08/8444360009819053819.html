<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/melas-blogposts/agries-melisses-osa-tha-deite-sta-epeisodia-tis-vdomadas/2922678/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T08:18:14+00:00"/>
    <meta property="og:title" content="Άγριες Μέλισσες: όσα θα δείτε στα επεισόδια της βδομάδας"/>
    <meta property="og:description" content="Το ενδιαφέρον των τηλεθεατών αυτή τη σεζόν είναι δικαιολογημένα στραμμένο στο Διαφάνι. Κι όπως φαίνεται από τις εξελίξεις στα επεισόδια της βδομάδας οι «Άγριες Μέλισσες» θα συνεχίσουν να... τσιμπάνε τους τηλεθεατές. Τι θα γίνει στο αγαπημένο τηλεοπτικό χωριό; Αναλυτικά λοιπόν, στο 34o επεισόδιο, σήμερα, Δευτέρα 25 Νοεμβρίου."/>
  </head>
  <body>
    <article>
      <h1>Άγριες Μέλισσες: όσα θα δείτε στα επεισόδια της βδομάδας</h1>
      <h2>Το ενδιαφέρον των τηλεθεατών αυτή τη σεζόν είναι δικαιολογημένα στραμμένο στο Διαφάνι. Κι όπως φαίνεται από τις εξελίξεις στα επεισόδια της βδομάδας οι «Άγριες Μέλισσες» θα συνεχίσουν να... τσιμπάνε τους τηλεθεατές. Τι θα γίνει στο αγαπημένο τηλεοπτικό χωριό; Αναλυτικά λοιπόν, στο 34o επεισόδιο, σήμερα, Δευτέρα 25 Νοεμβρίου.</h2>
      <address><time datetime="2019-11-25T08:18:14+00:00">25 Nov 2019, 08:18</time> by <a rel="author">Γρηγόρης Μελάς</a></address>
      <p>Η Θεοδοσία προσεγγίζει φιλικά την Ελένη, γεμίζοντας περισσότερες ενοχές τον Λάμπρο και την Ελένη. Παράλληλα, ο Νέστορας κάνει την πρώτη επίσημη γνωριμία με τον εγγονό του. Θα μπορέσει αυτή τη φορά να έρθει πιο κοντά με την οικογένεια του γιου του;</p>
      <p>Το σχέδιο του Κωνσταντή στέφεται με επιτυχία όταν κλέβει τα ρούχα της Βιολέτας και εκείνη ρεζιλεύεται καθώς τριγυρνά στο χωριό με τα εσώρουχα. Οι γυναίκες του χωριού απαγορεύουν στους άντρες τους να ξαναπάνε στο καφενείο. Την ίδια ώρα, ο Κυπραίος συγκρούεται με την Μυρσίνη και διαλύει τον παράνομο δεσμό τους. Το ίδιο βράδυ, η Βιολέτα καταρρακωμένη παίρνει μια παράτολμη απόφαση για τη ζωή της, ενώ στο σπίτι των Σεβαστών γίνεται η επίσημη δεξίωση προς τιμήν του Νικηφόρου και της Ασημίνας. Η Ανέτ βρίσκει την ευκαιρία να τρυπώσει στο γραφείο του Δούκα και να βρει αποδείξεις για την απάτη που έκανε ο αδερφός της με τη διαθήκη του πατέρα τους, ενώ ένας χορός της Δρόσως και του Νικηφόρου θα ξυπνήσει στη μικρή αδερφή Σταμίρη απαγορευμένα πάθη.</p>
      <figure>
        <img src="https://www.newsit.gr/wp-content/uploads/2019/11/melises-2.jpg"/>
      </figure>
      <h3>Στο 35o επεισόδιο, την Τρίτη 26 Νοεμβρίου</h3>
      <p>Ο Μιλτιάδης καταφέρνει, τελευταία στιγμή, να σώσει την Βιολέτα απ’ την απόπειρα αυτοκτονίας που κάνει, γεγονός που θα τους φέρει πιο κοντά. Παράλληλα, ο Δούκας προσπαθεί να βρει λύσεις για να πουλήσει η Ελένη τα χωράφια της και να μη ναυαγήσουν τα σχέδια για τη βιομηχανική ζώνη. Στο ίδιο μοτίβο, ο Κυπραίος το παίζει σε διπλό ταμπλό απ’ τη μια βοηθώντας την Ελένη να κρατήσει το βιός της κι απ’ την άλλη βάζοντάς της ο ίδιος τρικλοποδιές. Η Πηνελόπη αρχίζει να γοητεύεται απ’ την προσωπικότητα του Κλεομένη, φουντώνοντας τη ζήλεια του Μελέτη. Την ίδια ώρα, η Ανέτ καταφέρνει να αποκτήσει ένα στοιχείο για να αποδείξει την απάτη του Δούκα με τη διαθήκη του πατέρα τους. Ο Λάμπρος μην αντέχοντας την απαξιωτική συμπεριφορά της Ελένης απέναντι του, αποφασίζει να της αποκαλύψει τον λόγο που δεν διέλυσε τον γάμο του. Θα βρει, όμως, το κουράγιο ν’ αποκαλύψει ένα τέτοιο ένοχο μυστικό;</p>
      <figure>
        <img src="https://www.newsit.gr/wp-content/uploads/2019/11/melises-3.jpg"/>
      </figure>
      <h3>Στο 36o επεισόδιο, την Τετάρτη 27 Νοεμβρίου</h3>
      <p>Ο Νέστορας αιφνιδιάζει την Μυρσίνη, μπροστά σε όλους, για την επίσκεψή της στο σπίτι του. Θ’ αποκαλυφθεί η σχέση της με τον Κυπραίο; Η Ανέτ είναι αποφασισμένη να μάθει αν ο Δούκας άλλαξε τη διαθήκη του πατέρα τους και μαζί με την Αγορίτσα προσπαθούν να βρουν τον συμβολαιογράφο που μπορεί να τους αποκαλύψει την αλήθεια. Ο Κλεομένης δείχνει τις προθέσεις του για την Πηνελόπη και η Μυρσίνη ενθουσιάζεται. Η ζωή του Μιλτιάδη βρίσκεται σε κίνδυνο καθώς, έρχεται στα χέρια με τον Κωνσταντή και τον Μελέτη για τη Βιολέτα. Ο Κυπραίος αποφασισμένος να ταρακουνήσει την Ελένη και να την πιέσει να πουλήσει τα χωράφια της, βάζει σ’ εφαρμογή το σχέδιό του με τη βοήθεια του Τόλλια. Θα καταφέρει να την τρομοκρατήσει; Η Ελένη, καταρρακωμένη από τις αποκαλύψεις του Λάμπρου, θα έρθει αντιμέτωπη με τη μοίρα της.</p>
      <figure>
        <img src="https://www.newsit.gr/wp-content/uploads/2019/11/melises-4.jpg"/>
      </figure>
      <h3>Στο 37o επεισόδιο, την Πέμπτη 28 Νοεμβρίου</h3>
      <p>Ο Χρόνης και ο Προκόπης βρίσκουν τον μαχαιρωμένο Μιλτιάδη, πεσμένο στη βρύση. Η Ανέτ πηγαίνει να τηλεφωνήσει κρυφά στον συμβολαιογράφο του Δούκα, αλλά ο φόβος μήπως κινδυνεύσει ο γάμος του Νικηφόρου, τη βάζει σε σκέψεις. Ποια απόφαση θα πάρει τελικά; Εντωμεταξύ, όταν όλοι συνειδητοποιούν πως ο Μιλτιάδης χρειάζεται γιατρό για να σωθεί, η Ανέτ ζητά το αμάξι του Δούκα για να τον μεταφέρουν στο νοσοκομείο και ανακαλύπτει για ακόμα μια φορά τη σκληρή πλευρά του. Ο Κυπραίος προσπαθεί να επηρεάσει την Ελένη ώστε να παραιτηθεί από την ένσταση για τη βιομηχανική ζώνη. Κι ενώ ο Προύσαλης προσπαθεί να μάθει αν κάποιος γνωρίζει κάτι για την απόπειρα δολοφονίας, ο Κωνσταντής συγκρούεται με τον Μελέτη για την απερισκεψία του. Η Ανέτ δεν αντέχει άλλο να κρατά το μυστικό της ψεύτικης διαθήκης και αποκαλύπτει τα πάντα στον Νικηφόρο. Πώς θα δεχτεί εκείνος την αλήθεια για τον πατέρα του;</p>
      <figure>
        <img src="https://www.newsit.gr/wp-content/uploads/2019/11/melises-5.jpg"/>
      </figure>
      <p>Καθημερινά λοιπόν, από Δευτέρα έως και Πέμπτη, στις 22:45, μέσα από τη συχνότητα του ΑΝΤ1 οι «Άγριες Μέλισσες» σε σενάριο της Μελίνας Τσαμπάνη θα συνεχίζουν να κρατούν καλή συντροφιά στους τηλεθεατές…!</p>
      <figure>
        <img src="https://www.newsit.gr/wp-content/themes/newsit/common/imgs/melas-sign.png"/>
      </figure>
    </article>
  </body>
</html>