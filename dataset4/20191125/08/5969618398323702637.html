<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/England/PremierLeague/everton-teleiwnei-o-silva-favori-o-mogies.5645775.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T08:36:00+00:00"/>
    <meta property="og:title" content="Έβερτον: Τελειώνει ο Σίλβα, φαβορί ο Μόγιες"/>
    <meta property="og:description" content="Ο Μάρκο Σίλβα βρίσκεται κοντά στην πόρτα της εξόδου από το Γούντισον Παρκ, με τον Ντέιβιντ Μόγιες να είναι το φαβορί για να αντικαταστήσει τον Πορτογάλο στον πάγκο της Έβερτον."/>
  </head>
  <body>
    <article>
      <h1>Έβερτον: Τελειώνει ο Σίλβα, φαβορί ο Μόγιες</h1>
      <h2>Ο Μάρκο Σίλβα βρίσκεται κοντά στην πόρτα της εξόδου από το Γούντισον Παρκ, με τον Ντέιβιντ Μόγιες να είναι το φαβορί για να αντικαταστήσει τον Πορτογάλο στον πάγκο της Έβερτον.</h2>
      <address><time datetime="2019-11-25T08:36:00+00:00">25 Nov 2019, 08:36</time> by <a rel="author">Sport24.gr</a></address>
      <p>Δεν λέει να τελειώσει η αγωνιστική κατρακύλα για την Έβερτον. Τα "ζαχαρωτά" κατάφεραν να χάσουν και από τη Νόριτς με 2-0 στην έδρα τους, <a href="https://www.sport24.gr/football/England/PremierLeague/everton-ksespasan-kata-toy-silva-oi-opadoi-kai-theloyn-na-fugei-edw-kai-twra.5645388.html">με τους φιλάθλους της ομάδας να ζητούν την απόλυση του Μάρκο Σίλβα</a>. Αυτή τη στιγμή βρίσκονται στην 15η θέση με 14 βαθμούς σε 13 αγωνιστικές στην <a href="https://www.sport24.gr/football/England/PremierLeague/">Premier League</a> και μόλις τέσσερις πόντους μακριά από τη ζώνη του υποβιβασμού.</p>
      <p>Έτσι, η διοίκηση του συλλόγου που επένδυσε πακτωλό χρημάτων το καλοκαίρι φαίνεται πως έχει αποφασίσει να "τελειώσει" τον Πορτογάλο προπονητή από τον πάγκο της ομάδας.</p>
      <p>Σύμφωνα με την αγγλική "<a href="https://www.mirror.co.uk/sport/football/news/marco-silvas-everton-fate-sealed-20951309">Mirror</a>", φαβορί για αντικαταστάτης του Σίλβα είναι ένας παλιός γνώριμος της Έβερτον, ο Ντέιβιντ Μόγιες. Ο 56χρονος τεχνικός είναι χωρίς ομάδα από τον Μάιο του 2018, μετά την απομάκρυνσή του από την Γουέστ Χαμ.</p>
      <p>Ο Σκωτσέζος δούλεψε για 11 χρόνια στα "ζαχαρωτά" με 516 παιχνίδια στο ενεργητικό του κάνοντας εξαιρετικές πορείες και ξέρει απ΄έξω και ανακατωτά τoν σύλλογο και τις ανάγκες του. Μάλιστα, σε ανύποπτο χρόνο ο Μόγιες είχε δηλώσει πως θέλει να επιστρέψει στη Έβερτον, με το μομέντουμ να φαντάζει ιδανικό.</p>
      <p><b>Photo Credits</b>: AP / Alastair Grant</p>
    </article>
  </body>
</html>