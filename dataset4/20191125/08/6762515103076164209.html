<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/pko-ekstraklasa-antoni-bugajski-po-kolejce-oda-do-mlodosci/9z3bkc3"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Bugajski: Oda do młodości [po kolejce]"/>
    <meta property="og:description" content="Fajnie się pochwalić armią młodzieżowców w ekstraklasie, ale jeszcze fajniej wygrywać. Lech Poznań przekonuje się na własnej skórze, dlaczego hasło „a teraz stawiamy na młodzież” jest łagodnym synonimem porzucenia walki o najwyższe ligowe cele. Tak zwykle się mówi, gdy kasa dramatycznie świeci pustkami, a o to Lecha jednak nie posądzam."/>
  </head>
  <body>
    <article>
      <h1>Bugajski: Oda do młodości [po kolejce]</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://www.przegladsportowy.pl/autorzy/antoni-bugajski" target="_blank">Antoni Bugajski</a></address>
      <p>
        <b>
          <b>Fajnie się pochwalić armią młodzieżowców w ekstraklasie, ale jeszcze fajniej wygrywać. Lech Poznań przekonuje się na własnej skórze, dlaczego hasło „a teraz stawiamy na młodzież” jest łagodnym synonimem porzucenia walki o najwyższe ligowe cele. Tak zwykle się mówi, gdy kasa dramatycznie świeci pustkami, a o to Lecha jednak nie posądzam.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>W Polsce ostatnio modne są debaty, to i w Lechu się odbyła. Trzyrundowa, każda po kwadransie. Dziennikarze pytali, czasem wchodzili w twardszą dyskusję, trener Dariusz Żuraw i dyrektor sportowy Tomasz Rząsa konsekwentnie odpowiadali. Pomijając już sam fakt, że za formułę otwartej debaty należy Lecha zwyczajnie pochwalić (nie pierwszy raz występuje w ciekawej, prekursorskiej roli – wspomnijmy tutaj upublicznianie klubowego audytu wraz z obszernym komentarzem), to oczywiście nie jest tak, że po godzinnej wymianie zdań kibic Kolejorza jest już uspokojony i bezgranicznie ufający władzom. Na sobotnim meczu przy Bułgarskiej po raz pierwszy w tym sezonie frekwencja spadła poniżej 10 tysięcy. Jasne – jest coraz chłodniej, no i w ogóle późny listopad, ale jeśli mecz w Poznaniu z mistrzem Polski ogląda zaledwie 8241 ludzi, lepiej nie szukać łatwych wyjaśnień. Może wielu nieobecnych teraz żałuje, bo gładziutkie 3:0 z Piastem było warte obejrzenia z najbliższej odległości, no ale któż mógł racjonalnie zakładać, że tak to się może skończyć? Teraz przynajmniej wiemy, ile w Poznaniu i okolicach żyje niepoprawnych optymistów. Wszyscy byli na meczu.</p>
      <p>Wróćmy jednak do debaty. Z wypowiedzi trenera i szczególne dyrektora wynika, że przedsezonowe sugerowanie prezesa Karola Klimczaka, iż tym razem Lech nie celuje w mistrzostwo Polski, nie było przejęzyczeniem. Obecny sezon rzeczywiście został zakwalifikowany jako przejściowy, w którym ligowy sukces byłby potraktowany jako miła niespodzianka, a nie zrealizowanie celu. Dlatego całą debatę można streścić w dwóch zdaniach Tomasza Rząsy. – Nie zamierzamy wycofywać się z obranej drogi. Na początku sezonu założyliśmy, że chcemy młodego zespołu, który w przyszłości ma walczyć o trofea, a na razie jest czas na totalną przebudowę – ogłosił dyrektor Lecha i brzmi to jak wstęp do statutu klubu. Co tam wstęp, to przecież manifest! A więc ten młody zespół o trofea ma walczyć „w przyszłości”, a teraz jest czas na „totalną przebudowę”. Kibiców Lecha te słowa mogą boleć, lecz życie to nie bajka. Rząsa rozumie, że jak się przegrywa „jeden czy drugi mecz”, to trudno wymagać od kibiców cierpliwości, jednak mimo to – żeby nie było już nawet resztek złudzeń – kategorycznie stwierdza: – Nie zamierzamy schodzić ze ścieżki, którą wybraliśmy, bo wiemy, że jest ona słuszna i jedyna.</p>
      <p>A potem Lech efektownie wygrywa z Piastem i złudzenia natrętnie wracają. Może jednak warto szukać kompromisu między totalną przebudową a walką o mistrzostwo? To w końcu tylko ekstraklasa a nie Bundesliga. Wystarczy próbować inaczej wyważyć proporcje między starymi a młodymi na boisku. W meczu z Zagłębiem Lubin (1:2) w wyjściowej jedenastce zagrało sześciu młodzieżowców i gospodarze nie mieli szans. Z Piastem młodych było o połowę mniej, schowali się między Kostewycza, Tibę, Jevticia i od razu gra była inna, a gole i tak strzelali rutyniarze z Danii i Portugalii, czyli ani młodzi, ani polscy.</p>
      <p>Trzeba mieć nadzieję, że w Lechu nie uznają, że trzeba wrócić ze składem do wzorcowego meczu z Zagłębiem. Nie wierzę, by władzom Lecha na ligowych sukcesach już w tym sezonie nie zależało... aż tak bardzo.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
    </article>
  </body>
</html>