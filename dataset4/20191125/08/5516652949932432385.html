<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426425/dwdeka-kroyazieroploia-tha-katapleysoyn-ton-dekembrio-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T08:00:02+00:00"/>
    <meta property="og:title" content="Δώδεκα κρουαζιερόπλοια θα καταπλεύσουν τον Δεκέμβριο στη Ρόδο"/>
    <meta property="og:description" content="Όλα τα ρεκόρ των προηγούμενων χρόνων θα «σπάσει» η κίνηση στο θαλάσσιο τουρισμό της Ρόδου το Δεκέμβριο καθώς αναμένεται να καταπλεύσουν στο λιμάνι μας δώδεκα κρουαζιερόπλοια, αριθμός πρωτοφανής για τα δεδομένα των τελευταίων δεκαέξι χρόνων."/>
  </head>
  <body>
    <article>
      <h1>Δώδεκα κρουαζιερόπλοια θα καταπλεύσουν τον Δεκέμβριο στη Ρόδο</h1>
      <h2>Ο καλύτερος μήνας εδώ και 16 χρόνια</h2>
      <address><time datetime="2019-11-25T08:00:02+00:00">25 Nov 2019, 08:00</time> by <a rel="author">Βαρβάρα Μπογδάνου</a></address>
      <p>
        <b>Όλα τα ρεκόρ των προηγούμενων χρόνων θα «σπάσει» η κίνηση στο θαλάσσιο τουρισμό της Ρόδου το Δεκέμβριο καθώς αναμένεται να καταπλεύσουν στο λιμάνι μας δώδεκα κρουαζιερόπλοια, αριθμός πρωτοφανής για τα δεδομένα των τελευταίων δεκαέξι χρόνων.</b>
      </p>
      <p>Ποτέ άλλοτε τα προηγούμενα χρόνια δεν είχαμε τόσα πολλά κρουαζιερόπλοια τον τελευταίο μήνα του χρόνου, καθώς η κρουαζιέρα κινούνταν το Δεκέμβριο σε υποτονικούς ρυθμούς ιδιαίτερα τα τελευταία έτη λόγω των γεγονότων σε Τουρκία και Μέση Ανατολή με τη χειρότερη χρονιά να είναι το 2017, όταν δεν είχε καταπλεύσει κανένα κρουαζιερόπλοιο στη Ρόδο.</p>
      <p>Μάλιστα, σύμφωνα με το πρόγραμμα που έχουν στα χέρια τους οι αρμόδιες αρχές του λιμανιού, στις 7 και στις 28 Δεκεμβρίου θα είναι αγκυροβολημένα στο λιμάνι μας δύο κρουαζιερόπλοια για καθεμία από αυτές τις μέρες, κάτι που σημαίνει ότι θα υπάρχει έντονη κίνηση στην τοπική αγορά μεσούσης της χειμερινής περιόδου.</p>
      <figure>
        <img src="https://www.rodiaki.gr/medias/2019/11/23/f41248fa23452c972f413aeb66ebd22d.jpg"/>
      </figure>
      <p>Το κρουαζιερόπλοιο “La Belle De L’ Adriatique” που θα κάνει ποδαρικό στο λιμάνι μας τη νέα χρονιά</p>
      <p>Το κρουαζιερόπλοιο που, σύμφωνα με τον προγραμματισμό, θα καταπλεύσει τις περισσότερες φορές στη Ρόδο το Δεκέμβριο είναι το “Celestyal Crystal” που θα μας επισκεφτεί τέσσερις φορές ενώ το “Opera” και το “Marella Dream” θα έρθουν από δύο φορές τον επόμενο μήνα.<br/>Το κρουαζιερόπλοιο πάντως που θα… κλείσει τη φετινή χρονιά είναι το “Opera” της εταιρείας MSC που θα βρίσκεται στη Ρόδο στις 31 Δεκεμβρίου δηλαδή παραμονή Πρωτοχρονιάς. Οι επιβάτες του μάλιστα θα υποδεχτούν τον καινούριο χρόνο εν πλω, καθώς το πλοίο θα αναχωρήσει στις 5 το απόγευμα από το λιμάνι μας με προορισμό τη Μεσίνα της Σικελίας.</p>
      <p>Αναλυτικά, το Δεκέμβριο το πρόγραμμα έχει ως εξής:<br/>- 5/12: LA BELLE DE L’ ADRIATIQUE ---</p>
      <p>- 6/12: MARELLA DREAM παραμονή 07.00-17.00 από Αλάνια για Κουσάντασι</p>
      <p>- 7/12: CELESTYAL CRYSTAL παραμονή 12.00 - 20.00 από Λεμεσό για Κουσάντασι</p>
      <p>- 7/12: NORWEGIAN SPIRIT παραμονή 07.00-17.00 από Κουσάντασι για Λεμεσό</p>
      <p>- 11/12: AMERA παραμονή 08.00-17.00 --- 14/12: CELESTYAL CRYSTAL παραμονή 12.00-20.00 από Λεμεσό για Κουσάντασι</p>
      <p>- 19/12: OPERA παραμονή 09.00-17.00 από Λεμεσό για Μεσίνα<br/>- 20/12: MARELLA DREAM παραμονή 07.00-17.00 από Αλάνια για Κουσάντασι</p>
      <p>- 21/12: CELESTYAL CRYSTAL παραμονή 12.00-20.00 από Λεμεσό για Κουσάντασι</p>
      <p>- 28/12: LA BELLE OCEANIC παραμονή 14.00-19.00 ----</p>
      <p>- 28/12: CELESTYAL CRYSTAL παραμονή 12.00-20.00 από Λεμεσό για Κουσάντασι</p>
      <p>- 31/12: OPERA παραμονή 09.00-17.00 από Λεμεσό για Μεσίνα.</p>
      <p><b>Τα προηγούμενα έτη</b><br/>Σύμφωνα με τα στοιχεία που συγκέντρωσε η «Ροδιακή» ακόμα και κατά τις χρονιές που είχαμε μεγάλο αριθμό κρουαζιερόπλοιων στη Ρόδο και μάλιστα συχνά ήταν και διπλάσιος από ό,τι σήμερα, ποτέ δεν είχε σημειωθεί τέτοια κίνηση Δεκέμβριο μήνα.</p>
      <p>Από το έτος 2003 που υπάρχουν συγκεντρωμένα αναλυτικά στοιχεία ποτέ δεν παρατηρήθηκε τόσο μεγάλος αριθμός κρουαζιερόπλοιων τον τελευταίο μήνα του χρόνου. Η μόνη χρονιά κατά την οποία η κίνηση ήταν αυξημένη στην κρουαζιέρα ήταν το 2009 καθώς εκείνο το Δεκέμβριο φιλοξενήσαμε στο λιμάνι μας 11 κρουαζιερόπλοια.</p>
      <p>Πιο αναλυτικά, από το 2003 η κίνηση έχει εξελιχθεί ως εξής:<br/>- Δεκέμβριος 2003: 4 κρουαζιερόπλοια</p>
      <p>- Δεκέμβριος 2004: 2 κρουαζιερόπλοια</p>
      <p>- Δεκέμβριος 2005 : 3 κρουαζιερόπλοια</p>
      <p>- Δεκέμβριος 2006: 8 κρουαζιερόπλοια</p>
      <p>- Δεκέμβριος 2007: 3 κρουαζιερόπλοια</p>
      <p>- Δεκέμβριος 2008: 7 κρουαζιερόπλοια</p>
      <p>- Δεκέμβριος 2009: 11 κρουαζιερόπλοια</p>
      <p>- Δεκέμβριος 2010: 6 κρουαζιερόπλοια</p>
      <p>- Δεκέμβριος 2011: 7 κρουαζιερόπλοια</p>
      <p>- Δεκέμβριος 2012: 4 κρουαζιερόπλοια</p>
      <p>- Δεκέμβριος 2013: 1 κρουαζιερόπλοιο</p>
      <p>- Δεκέμβριος 2014: 2 κρουαζιερόπλοια</p>
      <p>- Δεκέμβριος 2015: 3 κρουαζιερόπλοια</p>
      <p>- Δεκέμβριος 2016: 3 κρουαζιερόπλοια</p>
      <p>- Δεκέμβριος 2017: κανένα κρουαζιερόπλοιο</p>
      <p>- Δεκέμβριος 2018: 2 κρουαζιερόπλοια</p>
      <p><b>Ποδαρικό για τη νέα χρονιά</b><br/>Σύμφωνα με τα μέχρι στιγμής στοιχεία, το πρώτο κρουαζιερόπλοιο της νέας χρονιάς θα καταπλεύσει στο λιμάνι της Ρόδου στις 4 Ιανουαρίου και ώρα 7 το πρωί. Ποδαρικό θα κάνει για το 2020 το “LA BELLE DE L’ ADRIATIQUE” το οποίο μάλιστα θα διανυκτερεύσει στο λιμάνι και θα αναχωρήσει στις 6 το απόγευμα της επόμενης μέρας.</p>
      <p>Την ίδια μέρα αλλά στις 12 το μεσημέρι θα καταπλεύσει στη Ρόδο ένα ακόμα κρουαζιερόπλοιο, και συγκεκριμένα το “Celestyal Olympia” προερχόμενο από τη Λεμεσό και θα αναχωρήσει στις 8 το βράδυ για το Κουσάντασι.</p>
      <p>Στις 22 Ιανουαρίου στις 9 το πρωί αναμένεται στη Ρόδο, σύμφωνα με το πρόγραμμα, το κρουαζιερόπλοιο “Opera” προερχόμενο από τη Λεμεσό που θα αναχωρήσει στις 5 το απόγευμα για τη Μεσίνα.</p>
      <p>Αξίζει να σημειωθεί ότι το πρόγραμμα βρίσκεται ακόμη υπό κατάρτιση και για το λόγο αυτό είναι πολύ πιθανό να προστεθούν και άλλα κρουαζιερόπλοια. Ακόμα όμως και με τα σημερινά δεδομένα, ο κατάπλους τριών πλοίων στο λιμάνι είναι μία αρκετά θετική εξέλιξη καθώς τα τελευταία χρόνια ο Ιανουάριος θεωρούνταν νεκρός μήνας.</p>
      <p>Μάλιστα πέρυσι και πρόπερσι δεν είχε καταπλεύσει κανένα πλοίο στο λιμάνι το συγκεκριμένο μήνα ενώ τα πέντε προηγούμενα χρόνια μάς επισκέπτονταν συνήθως από ένα έως δύο κρουαζιερόπλοια. Σε κάθε περίπτωση τα πρώτα στοιχεία δείχνουν ότι προμηνύεται μία καλή χρονιά στην κρουαζιέρα με περισσότερα πλοία και περισσότερους τουρίστες στη Ρόδο.</p>
    </article>
  </body>
</html>