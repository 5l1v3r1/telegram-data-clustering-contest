<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402279/%DA%86%D9%86%D8%AF-%D9%82%D8%AF%D9%85-%D8%AA%D8%A7-%D8%A2%D8%A8%D8%A7%D8%AF%DB%8C-%D8%AF%D8%B1-%D8%B1%D9%88%D8%B3%D8%AA%D8%A7%DB%8C-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%88%D8%B1%D9%86%DA%A9%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:53:03+00:00"/>
    <meta property="og:title" content="چند قدم تا آبادی در روستای زلزله زده «ورنکش»"/>
    <meta property="og:description" content="ایسنا/آذربایجان شرقی وارد روستا که می‎شوی، بوی نان تازه می‌آید و به جز تعداد معدودی از زنان سالخورده و بچه‌های در حال بازگشت از مدرسه، سایر اهالی روستا به همراه پیمانکاران بنیاد مسکن مشغول به کار هستند. اینجا ورنکش است، همان روستایی که تا قبل از وقوع زلزله اسمش به گوشمان نخورده بود."/>
  </head>
  <body>
    <article>
      <h1>چند قدم تا آبادی در روستای زلزله زده «ورنکش»</h1>
      <address><time datetime="2019-11-25T08:53:03+00:00">25 Nov 2019, 08:53</time> by <a rel="author">نسرین سوار</a></address>
      <p>ایسنا/آذربایجان شرقی وارد روستا که می‎شوی، بوی نان تازه می‌آید و به جز تعداد معدودی از زنان سالخورده و بچه‌های در حال بازگشت از مدرسه، سایر اهالی روستا به همراه پیمانکاران بنیاد مسکن مشغول به کار هستند. اینجا ورنکش است، همان روستایی که تا قبل از وقوع زلزله اسمش به گوشمان نخورده بود.</p>
      <p>«ورنکش» نزدیک‌ترین روستا به کانون زمین لرزه 5.9 ریشتری آذربایجان شرقی است که تمامی پنج کشته حادثه از آن روستا بودند.</p>
      <p>این دومین باری است که خبرنگاران تبریزی با تور خبری اداره کل بنیاد مسکن آذربایجان شرقی به روستاهای زلزله زده میانه سفر می‌کنند. حالا پس از گذشت بیش از دو هفته از وقوع زمین لرزه، روستاها تقریبا از حضور نیروهای امداد و نجات، خالی شده و نوبت به ساخت اتاقک‌های اسکان موقت و بازسازی و تعمیر منازل آسیب دیده در این حادثه رسیده است.</p>
      <figure>
        <img src="https://cdn.isna.ir/d/off/tabriz/2019/11/25/3/61493862.jpg"/>
      </figure>
      <p>آواربرداری‌ها تقریبا به پایان رسیده است و خبری از خرابی‌های ناشی از زلزله نیست، تنها بخش بسیار کوچکی از خرابی‌ها باقی مانده است که به گفته رئیس بنیاد مسکن انقلاب اسلامی ایران، این بخش‌ها برای استفاده از مصالح به درد به خور، باقی مانده است و پس از ساخت خانه‌ها به طور کامل برداشته می‎شود.</p>
      <p>تعداد کسانی که ابراز نارضایتی می‌کنند، نسبت به دفعات قبل بسیار کم‌تر شده است و تنها تعداد کمی در چادر زندگی می‌کنند، اما همچنان شکایت از سرما و نبود وسیله گرمایشی مناسب، عمده مشکل زلزله زدگان «ورنکش» است.</p>
      <figure>
        <img src="https://cdn.isna.ir/d/off/tabriz/2019/11/25/3/61493906.jpg"/>
      </figure>
      <p>خانمی که از دور نگاهمان می‌کند، جلوتر آمده و می‌گوید: از تمامی خدماتی که به زلزله زدگان داده‌اند، راضی هستیم و تنها مشکل ما که خانه‌مان در این حادثه ترک برداشته، این است که هیچ کارشناسی از خانه‌های ترک برداشته بازدید نکرده و به ما اطمینان نداده است که خانه‌هایمان برای سکونت، امن هستند یا نه.</p>
      <figure>
        <img src="https://cdn.isna.ir/d/off/tabriz/2019/11/25/3/61493905.jpg"/>
      </figure>
      <p>وی ادامه می‌دهد: پس از زمین لرزه اصلی، تعداد زیادی پس لرزه آمد و از ترسمان دو هفته بیشتر است که داخل خانه نرفته‌ایم و کنار خانه و داخل چادر می‌مانیم و شب‌ها به قدری سرد می‎شود که هیچ کدام نمی‌توانیم از سرما بخوابیم.</p>
      <p>خانم مسن دیگری هم در خانه‌اش را باز کرده می‌گوید: هر چند خانه‌ام در این حادثه آسیب ندیده است، اما جریان برق و گاز خانه ام قطع است و با این پا دردی که دارم، شب‌ها از سرما می‌لرزم. با وجود حضور گشت‌های امدادی اداره برق و گاز در روستا این خانم به کمک همسایه‌ها و با اشغاب غیرمجاز از جریان برق و گاز استفاده می‎کند.</p>
      <figure>
        <img src="https://cdn.isna.ir/d/off/tabriz/2019/11/25/3/61493904.jpg"/>
      </figure>
      <p>یک خانم دیگر هم که خانه‌اش در حادثه زلزله ترک برداشته است، اظهار می‌کند: کاری به ترک برداشته‌ها ندارند و کسی به ما سر نمی‎‌زند، فقط به ساختمان‌هایی که تخریب شده‌اند، نظارت می‌کنند. مادر شوهرم هم بیمار است و چهار نفره در چادر زندگی می‌کنیم، دیوارهای خانه ترک برداشته است و مجبوریم در چادر زندگی کنیم.</p>
      <p>در این میان، اعلامیه مجلس ترحیم معروف‌ترین جان باختگان زمین لرزه هم بر روی دیوار روستا خودنمایی می‌کند و خانم مسنی که متوجه نگاه ما به اعلامیه می‎شود، جلوتر آمده و گریه‌کنان می‌گوید: کاش من به جای آن دو طفل معصوم می‌مردم، تا شاهد زندگی کردن خودم و همسایگانم در چادر نمی‌شدم.</p>
      <figure>
        <img src="https://cdn.isna.ir/d/off/tabriz/2019/11/25/3/61493907.jpg"/>
      </figure>
      <p>خانم مسن دیگری هم مدارکی را در دست گرفته است و مدام گلایه می‌کند و در جواب ما که مشکلش را از او می‌پرسیم، بیان می‌کند:مدارکم زیر آوار مانده‌اند، اما برای دریافت وام 10 میلیونی اسکان موقت، سند و کپی آن را از من می‌خواهند.</p>
      <p>در همین حال خانم دیگری به جمع گلایه کنندگان اضافه می‎شود و با ابراز نارضایتی از سرمای شدید، دست‎هایش را نشانمان داده و بیان می‌کند: دست‌هایمان از کار افتاده و سردمان است. کپسول و وسیله گرمایشی مناسبی نداریم.</p>
      <figure>
        <img src="https://cdn.isna.ir/d/off/tabriz/2019/11/25/3/61493903.jpg"/>
      </figure>
      <p>وی ادامه می‌دهد: سرویس بهداشتی و حمام نداریم و آن چند موردی هم که هستند، یا شیرهایشان مشکل دارد و یا سرد هستند. خانه من کاملا تخریب شده است و آوارش را امروز جمع کردند، همانجایی که آقایان دارند بازدید می‌کنند، خانه من بود که چادرم هم کنار آن برپا کرده‌ام.</p>
      <p>زنان، بیشتر از مردان از وضع موجود در منطقه زلزله زده ورنکش گله‌مند هستند و خانم‌های مسن هم بیشترین تعداد ناراضیان را تشکیل می‌دهند، تعدادی از آن‌ها که به گفته خودشان، سواد کافی برای خواندن و نوشتن ندارند، تا کنون هیچ مبلغی از کمک هزینه 10 میلیون تومانی اسکان موقت را دریافت نکرده‌اند.</p>
      <p>در راه بازگشت از روستای «ورنکش» مصالح دپو شده بنیاد مسکن در روستای صومعه به چشم می‌خورد.</p>
      <figure>
        <img src="https://cdn.isna.ir/d/off/tabriz/2019/11/25/3/61493886.jpg"/>
      </figure>
      <p>حافظ باباپور، مدیرکل بنیاد مسکن آذربایجان شرقی از اهدای ۶۰ دستگاه کانکس به زلزله زدگان خبر داده و می‌گوید: دو هزار واحد در روستاهای شهرستان میانه و یک هزار واحد هم در روستاهای سراب در حادثه زمین لرزه اخیر ۱۰۰ درصد آسیب دیدند. محل وقوع زلزله فاصله ۵۰ کیلومتری با میانه دارد، از این رو ستاد ما در روستای نزدیک به کانون زلزله تحت عنوان صومعه تشکیل شده است. مصالح نیز در محل ستاد دپو شده‌اند و تلاش می‌کنیم تا همکاران بانکی را هم در این ستاد جمع کنیم تا زلزله زدگان نیازی به مراجعه برای مرکز شهر نداشته باشند.</p>
      <p>وی می‌افزاید: نزدیک به ۲۳۳ نفر از زلزله زدگان روستاهای شهرستان‌های میانه و سراب برای اسکان موقت، درخواست اتاقک دادند و طبق قولی که داده بودیم، ساخت اتاقک‌های اسکان موقت، روز گذشته به اتمام رسید.</p>
      <p>باباپور با اشاره به تعداد متقاضیان وام بلاعوض ۱۰ میلیون تومانی اسکان موقت اظهار می‌کند: تا کنون، به حساب نزدیک به ۱۲۰۰ نفر پول واریز شده است. شماره حساب و شماره شبا نزدیک به ۱۵۰۰ نفر نیز باقی مانده‌ را هم خواسته‌ایم و امیدواریم مرحله اول واریزها در هفته جاری تمام شود. اجرای مرحله دوم یا همان واریز هفت میلیون از ۱۰ میلیون کمک هزینه برای اجاره خانه نیز منوط به تحویل چادر و تعیین آدرس محل سکونت است.</p>
      <p>با وجود برخی مشکلات، اتاقک‌های پیش ساخته و اتمام آواربرداری و محیط سازماندهی شده «ورنکش» پس از 21 روز از وقوع زمین لرزه، امیدوارکننده و نویدبخش جریان دوباره زندگی در «ورنکش» است.</p>
      <figure>
        <img src="https://cdn.isna.ir/d/off/tabriz/2019/11/25/3/61493868.jpg"/>
      </figure>
      <p>انتهای پیام</p>
    </article>
  </body>
</html>