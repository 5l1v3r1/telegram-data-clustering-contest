<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/hongkong-pro-democraten-verkiezing/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-25T08:51:44+00:00"/>
    <meta property="og:title" content="Grote klap voor China: pro-democraten behalen in alle 18 Hongkongse kiesdistricten een meerderheid"/>
    <meta property="og:description" content="De uitslag is een grote klap voor de pro-Chinese regering van Carrie Lam."/>
  </head>
  <body>
    <article>
      <h1>Grote klap voor China: pro-democraten behalen in alle 18 Hongkongse kiesdistricten een meerderheid</h1>
      <address><time datetime="2019-11-25T08:51:44+00:00">25 Nov 2019, 08:51</time> by <a rel="author">ANP</a></address>
      <p>Het pro-democratiekamp in Hongkong heeft in alle achttien kiesdistricten de meerderheid behaald. De kandidaten hebben bijna alle zetels opgeëist. Volgens de lokale televisiezender RTHK zijn 390 van de 452 zetels naar de pro-democraten gegaan. Dat is bijna 90 procent.</p>
      <p>Het pro-Chinese kamp leidt zware verliezen en staat vooralsnog op 45 zetels. Bij de vorige districtsverkiezingen in Hongkong behaalden de kandidaten die voor betere betrekkingen met Beijing zijn nog ruim 75 procent van de zetels.</p>
      <p>Een recordaantal mensen is naar de stembus gegaan zondag. 71 procent van de mensen die zich geregistreerd had, heeft gestemd. Dat betekent dat meer dan 2,9 miljoen van de 4,1 miljoen stemgerechtigden in de voormalige Britse kroonkolonie hun stem hebben uitgebracht.</p>
      <p>De hoge opkomst wordt volgens waarnemers verklaard door politieke onrust als gevolg van de steeds gewelddadiger protesten waarbij activisten meer democratie en minder invloed van Beijing eisen. De stembusgang wordt als een referendum gezien over het beleid van de regering van Hongkong die onder leiding van Carrie Lam met de protesten worstelt. De protesten en onlusten duren al vijf maanden. In de aanloop naar de verkiezingen van zondag was het echter rustig.</p>
      <p>De verkiezingen voor de districtsraden wekken doorgaans weinig belangstelling. Het gaat om de keuze van lokale bestuurders die zich bijvoorbeeld buigen over plaatselijk verkeer en vervoer of het ophalen van het vuilnis. Maar de discussie over de vraag of Hongkong democratisch en los van Beijing moet zijn, of dat het per slot van rekening een Chinese haven is die onder Beijings leiders valt, woedt ook in de wijken.</p>
      <figure>
        <img src="https://cdn.businessinsider.nl/wp-content/uploads/2019/11/carrie-lam-hongkong-leider-2048x1365.jpg"/>
        <figcaption>
          <cite>Foto: Carrie Lam. Bron: EPA/Jeon Heon-kyun</cite>
        </figcaption>
      </figure>
      <p>“Ik geloof dat dit resultaat is behaald doordat er veel stemmers zijn die deze verkiezingen hebben gebruikt om steun te betuigen aan de protestbeweging”, zegt Lester Shum die is verkozen voor de pro-democraten. De pro-Beijing kandidaten noemen het uitzonderlijke verkiezingen. “Dit is een uitzonderlijk jaar met een ongewone uitkomst”, aldus Junius Ho, die zijn zetel kwijtraakte.</p>
      <p>Volgens politicoloog van de Chinese Universiteit in Hongkong Ma Ngok is de uitkomst een grote klap voor de regering van Lam. “De overheid heeft altijd gezegd de steun van het volk te hebben. Dit is een klap in hun gezicht, omdat het volk in recordaantallen heeft laten zien waar het staat.”</p>
      <p>Lam zelf zegt in een toespraak dat ze de resultaten respecteert. “We gaan met een open blik naar het volk luisteren. Ik hoop dat de vrede, veiligheid en orde blijft.”</p>
      <h3>Lees meer:</h3>
      <ul>
        <li>
          <a href="https://www.businessinsider.nl/waarom-china-niet-meer-zonder-hongkong-kan-492410/">Waarom China niet meer zonder Hongkong kan</a>
        </li>
        <li>
          <a href="https://www.businessinsider.nl/china-oeigoeren-nieuwe-zijderoute/">Deze kaart verraadt waarom China de Oeigoeren hardhandig onder de duim houdt</a>
        </li>
        <li>
          <a href="https://www.businessinsider.nl/china-duitsland-nieuwe-zijderoute/">Duitsland is bang voor te grote Chinese invloed en zegt nee tegen miljarden uit Beijing</a>
        </li>
        <li>
          <a href="https://www.businessinsider.nl/deze-cadeaus-zijn-volkomen-taboe-in-china-532799/">Pas op, deze cadeaus zijn absoluut taboe in China</a>
        </li>
        <li>
          <a href="https://www.businessinsider.nl/china-gezichtsherkenning-burgers-camera/">22 angstaanjagende foto’s van hoe China gezichtsherkenning gebruikt om burgers in de gaten te houden</a>
        </li>
        <li>
          <a href="https://www.businessinsider.nl/waarom-india-niet-meedoet-aan-de-chinese-nieuwe-zijderoute-auteu/">Waarom India niet meedoet aan de Chinese Nieuwe Zijderoute</a>
        </li>
      </ul>
    </article>
  </body>
</html>