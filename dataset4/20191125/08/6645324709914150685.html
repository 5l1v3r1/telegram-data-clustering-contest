<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/nevalidnite-buletini-za-obshtinski-syvetnici-dostigat-plasheshti-niva-news_1409374.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Невалидните бюлетини за общински съветници достигат плашещи нива"/>
    <meta property="og:description" content="Недействителните гласове на избори се превръщат в много сериозен проблем - след местните избори те вече гонят шокиращото число от половин милион! Статистика на Института за развитие на публичната среда (ИРПС) показва 466 077 невалидни бюлетини за общински съветници на преминалите преди месец местни избори."/>
  </head>
  <body>
    <article>
      <h1>Невалидните бюлетини за общински съветници достигат плашещи нива</h1>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Недействителните гласове на избори се превръщат в много сериозен проблем - след местните избори те вече гонят шокиращото число от половин милион! Статистика на Института за развитие на публичната среда (ИРПС) показва 466 077 невалидни бюлетини за общински съветници на преминалите преди месец местни избори. Това е 15.1% от общо пуснатите 3 089 045 гласа и надминава с 1% невалидните бюлетини от предните местни избори през 2015 година. Но Централната избирателна комисия (ЦИК) необяснимо отказва да положи дори минимални усилия за решаване на проблема - например да разреши да се извърши анализ на недействителните бюлетини, за да стане ясно какви са причините за огромния им брой, <a href="https://www.segabg.com/category-first-page/broyat-na-nevalidnite-glasove-schupi-novi-rekordi">коментира в. "Сега"</a>. <br/><br/><br/>Според статистиката, печален отличник е община Димово във Видинско, където всеки трети гласувал е пуснал невалидна бюлетина (31,13%). Там най-силните партии са ДПС и "Новото време". В Борован картината е подобна - 30,42%, като отново партията на Ахмед Доган в съюз с бившите царисти и СДС спечелиха. На трето място е Брезово с 28.95%, след която се нареждат Мъглиж с 28.91%, Ружинци с 27.60% и др.</p>
      <related>
        <a href="https://www.actualno.com/politics/cik-globi-volen-siderov-zaradi-povedenieto-mu-v-referendum-news_1408521.html"/>
      </related>
      <p>Още по-тревожно е положението, когато се разглеждат отделни малки населени места. Във видинското село Ивановци недействителните бюлетини достигат 60 на сто. В село Черешка, близо до Джебел, са 50 на сто - в урната са намерени 5 валидни гласа и също толкова невалидни. Такава е ситуацията и в благоевградското село Никудин. В отделни секции в Севлиево, Добрич, Сливен, Чирпан и др. такива гласове наближават или надхвърлят 2/3 от общия брой. Прави впечатление, че проблемът се проявява много по-слабо на други видове избори - на евровота тази година невалидните бюлетини са били само 3.83%, а на парламентарния вот през 2017 г. - 4.6 на сто. Това са избори, на които също има листи, при които може да се използват преференции, както е при местните избори за общинари. И въпреки това излиза, че недействителните гласове са много повече, когато се избира общински съвет. Нещо повече - на много места участниците в местния вот през 2019 г. са регистрирали по-малко листи с общински съветници в сравнение с евровота. В Димово са избирали между 27 листи с кандидати за евродепутати, докато листите с претенденти за общинари са били едва 6. Фрапиращото е, че на изборите за Европарламент недействителните бюлетини в общината са били 7.9%. Това означава, че при 4 пъти по-къса бюлетина невалидните гласове са 4 пъти повече. <br/>Подобни парадокси, както и за крайно лошата ситуация като цяло, няма как да бъдат обяснени без анализ на събраните недействителни гласове, които стоят в затворени чували в помещения на общинските администрации. При липсата на такъв анализ можем само да гадаем какви са причини, подчертават от ИРПС. Институтът дава две групи възможни обяснения. Първата обхваща недобрата информираност на избирателите за дизайна на бюлетината и начина на гласуване, която се дължи най-вече на дефекти в разяснителната кампания на ЦИК и на пълната неангажираност на политиците. Втората група се отнася до недостатъчната подготовка на избирателните комисии. Прословутите обучения, организирани от ЦИК и общинските комисии, са доста формални - по наблюдения на института масово членове на секционни комисии идват на семинарите, за да се разпишат в присъствените списъци, което им позволява да вземат полагащите им се 10 лв. за участие.</p>
      <related>
        <a href="https://www.actualno.com/politics/sydyt-otmeni-reshenieto-za-izbor-na-obshtinskija-syvet-v-panagurishte-news_1407754.html"/>
      </related>
      <p>Какво каза ЦИК преди провеждането на изборите точно за обученията в секционните избирателни комисии - припомнете си в <a href="https://www.actualno.com/politics/govoritel-na-cik-prizna-na-chlenovete-na-izbiratelnite-komisii-im-e-naj-trudno-da-otchitat-rezultati-news_1385880.html">този материал</a>!</p>
    </article>
  </body>
</html>