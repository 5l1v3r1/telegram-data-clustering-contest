<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/bg-football/todor-batkov-prezidentite-na-klubove-da-sednat-i-da-se-razberat.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T08:52:15+00:00"/>
    <meta property="og:title" content="Тодор Батков: Президентите на клубове да седнат и да се разберат!"/>
    <meta property="og:description" content="&quot;Стадионите в България се оправиха с помощта на Борисов&quot;"/>
  </head>
  <body>
    <article>
      <h1>Тодор Батков: Президентите на клубове да седнат и да се разберат!</h1>
      <address>
        <time datetime="2019-11-25T08:52:15+00:00">25 Nov 2019, 08:52</time>
      </address>
      <p>Бившият собственик на Левски Тодор Батков призова клубните босове във футбола ни да седнат на една маса и да се разберат. Той говори и за БФС.</p>
      <p>"Държавата за първи път дава пари за футбол. Не правя вятър на Бойко Борисов, но с негова помощ се оправиха стадионите, поне в "А" група.</p>
      <p>В момента БФС е малко окуцял, на един крак е останал. Легитимното лице е президентът, и след като той е освободен, нормално е да се свика нов конгрес. Ако вярваме на съда, шеф сега е Мишо Касабов. Ако вярваме на Данчо Лечков, е той според устава. Не съм полицай, за да разследвам дали е негов подписът.</p>
      <p>Борислав Михайлов допринесе много, може да има и грешки. Хубав, лош, той е лицето на футбола ни в последните 15 години. Не можем да отречем приноса на Михайлов, той легитимира футбола ни пред ФИФА и УЕФА, докара пари от там, направи база.</p>
      <p>Националният отбор е функция на футбола в клубните ни отбори и на няколко легионери, които играят навън. Мисля, че ние изпуснахме духа от бутилката - големите отбори в България, да вземат толкова чужденци. Как се гради така национален отбор - никак.</p>
      <p>В момента юношите старша и младежите са по-добри от мъжете. Ако искаме да има роден футбол президентите да седнат и да се разберат - да има ограничение на броя на чужденците, ако трябва.</p>
      <p>В някаква степен ми липсва футболът, но аз не съм се откъснал, изживявам мачовете. Последно бях на мача с Марибор, понеже съм приятел с президента им и да се видим. Дали бих се върнал? По-скоро не. Готов съм да помагам, все пак", каза Тодор Батков пред bTV.</p>
    </article>
  </body>
</html>