<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/25/mattarella-la-violenza-sulle-donne-%c3%a8-unemergenza-pubblica-top10_20191125_095541/"/>
    <meta property="og:site_name" content="Askanews"/>
    <meta property="article:published_time" content="2019-11-25T08:55:41+00:00"/>
    <meta property="og:title" content="Mattarella: la violenza sulle donne è un’emergenza pubblica"/>
    <meta property="og:description" content="Roma, 25 nov. (askanews) – “La violenza sulle donne non smette di essere emergenza pubblica e per questo la coscienza della gravità del fenomeno deve continuare a crescere”. Lo afferma il presidente della Repubblica, Sergio Mattarella, in occasione della Giornata internazionale per l’eliminazione della violenza contro le donne istituita venti anni fa dall’Assemblea Generale delle […]"/>
  </head>
  <body>
    <article>
      <h1>Mattarella: la violenza sulle donne è un’emergenza pubblica</h1>
      <h2>"E' ostacolo alla coesione e al pieno sviluppo di una società"</h2>
      <address>
        <time datetime="2019-11-25T08:55:41+00:00">25 Nov 2019, 08:55</time>
      </address>
      <figure>
        <img src="http://www.askanews.it/wp-content/uploads/2019/11/20191125_095534_F38F4272.jpg"/>
      </figure>
      <p>Roma, 25 nov. (askanews) – “La violenza sulle donne non smette di essere emergenza pubblica e per questo la coscienza della gravità del fenomeno deve continuare a crescere”. Lo afferma il presidente della Repubblica, Sergio Mattarella, in occasione della Giornata internazionale per l’eliminazione della violenza contro le donne istituita venti anni fa dall’Assemblea Generale delle Nazioni Unite “per richiamare l’attenzione pubblica su una sistematica violazione dei diritti umani, ostacolo alla coesione e al pieno sviluppo di una società”.</p>
      <p>“Da allora – rileva Mattarella – l’impegno della comunità internazionale per prevenire questo fenomeno e sostenere le vittime della violenza è cresciuto. Molto è stato fatto anche all’interno del nostro Paese: la violenza contro le donne è un tema all’attenzione del legislatore capace di animare singole iniziative e progetti collettivi”.</p>
      <p>“Tuttavia – osserva il capo dello Stato – la violenza sulle donne non smette di essere emergenza pubblica e per questo la coscienza della gravità del fenomeno deve continuare a crescere. Le donne non cessano di essere oggetto di molestie, vittime di tragedie palesi e di soprusi taciuti perché consumati spesso all’interno delle famiglie o perpetrati da persone conosciute”.</p>
      <p>Luc/int5</p>
    </article>
  </body>
</html>