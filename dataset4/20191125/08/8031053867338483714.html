<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%86%ce%bf%ce%bd%ce%b9%ce%ba%ce%ad%cf%82-%cf%80%ce%bb%ce%b7%ce%bc%ce%bc%cf%8d%cf%81%ce%b5%cf%82-%cf%83%cf%84%ce%b7-%ce%b3%ce%b1%ce%bb%ce%bb%ce%af%ce%b1-%cf%84%ce%ad%cf%83%cf%83%ce%b5%cf%81%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T08:02:05+00:00"/>
    <meta property="og:title" content="Φονικές πλημμύρες στη Γαλλία: Τέσσερις νεκροί, ένας αγνοούμενος, μεγάλες καταστροφές (βίντεο)"/>
    <meta property="og:description" content="Στους τέσσερις νεκρούς ανέβηκε ο τραγικός απολογισμός των θυμάτων από τις φονικές πλημμύρες στη νοτιοανατολική Γαλλία μετά τον εντοπισμό των σορών ενός ζευγαριού ηλικίας γύρω στα 70, το αυτοκίνητο του οποίου παρασύρθηκε από τα νερά, ενώ αγνοείται ένας 77χρονος άνδρας."/>
  </head>
  <body>
    <article>
      <h1>Φονικές πλημμύρες στη Γαλλία: Τέσσερις νεκροί, ένας αγνοούμενος, μεγάλες καταστροφές (βίντεο)</h1>
      <address>
        <time datetime="2019-11-25T08:02:05+00:00">25 Nov 2019, 08:02</time>
      </address>
      <p>
        <b>Στους τέσσερις νεκρούς ανέβηκε ο τραγικός απολογισμός των θυμάτων από τις φονικές πλημμύρες στη νοτιοανατολική Γαλλία μετά τον εντοπισμό των σορών ενός ζευγαριού ηλικίας γύρω στα 70, το αυτοκίνητο του οποίου παρασύρθηκε από τα νερά, ενώ αγνοείται ένας 77χρονος άνδρας.</b>
      </p>
      <p>Το ζευγάρι, που εντοπίστηκε νεκρό μέσα στο ΙΧ του αγνοείτο από το Σάββατο, όταν αναγκάστηκαν να γυρίσουν πίσω καθώς είχε μπλοκάρει δρόμος από τα μπάζα και τα απόβλητα κοντά στην πόλη Τανερόν του διαμερίσματος Βαρ της Γαλλίας.</p>
      <figure>
        <img src="https://www.iefimerida.gr/sites/default/files/inline-images/France-Floods-2.jpg"/>
      </figure>
      <p>Οι πλημμύρες προκάλεσαν μεγάλες καταστροφές σε περιοχές της νοτιανατολικής Γαλλίας / Φωτογραφία: ΑΡ</p>
      <p>Οι πλημμύρες, που έπληξαν από την Παρασκευή νοτιοανατολικές περιοχές της Γαλλίας, προκάλεσαν μεγάλες καταστροφές, παρέσυραν αυτοκίνητα, μετέτρεψαν δρόμους σε ποτάμια, ενώ εθεάθησαν άτομα να κάνουν καγιάκ σε αυτοκινητόδρομο! Ένας νεκρός βρέθηκε σε χωριό κοντά στην Κυανή Ακτή της Γαλλίας, λίγο μετά τη διάσωσή του από σωστική λέμβο με τρεις πυροσβέστες και τρεις πολίτες που ανατράπηκε, ενώ αγνοείται ένας εκ των επιβαινόντων.</p>
      <figure>
        <iframe src="https://www.youtube.com/embed/NetbDmZR-Wk" width="560" height="315" data-service="Youtube" scrolling="no"/>
      </figure>
      <p>Οι Αρχές έστησαν αρκετές επιχειρήσεις διάσωσης σε πλημμυρισμένες περιοχές, όπως το Λε Μουί κοντά στις Κάννες. Ένας ακόμη νεκρός, ηλικίας περί τα 50, εντοπίστηκε μέσα σε αυτοκίνητο στο χωριό Καμπάς.</p>
      <p>Βίντεο που πρόβαλαν γαλλικά δίκτυα μαρτυρούν την έκταση της καταστροφής. Η σφοδρή κακοκαιρία προκάλεσε και σοβαρά προβλήματα και στις συγκοινωνίες, που διακόπηκαν μεταξύ της Νίκαιας και της Τουλόν έξω από το Μασσαλία, ενώ τα τρένα από το Παρίσι με προορισμό τη Νίκαια σταμάτησαν στη Μασσαλία. Σε κάποιες περιοχές της νοτιανατολικής Γαλλίας υπολογίζεται ότι μέσα σε δύο 24ωρα έβρεξε όσο σε δύο με τρεις μήνες.</p>
    </article>
  </body>
</html>