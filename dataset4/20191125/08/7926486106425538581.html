<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013339/%D9%85%D9%82%D8%A7%DB%8C%D8%B3%D9%87-%DB%B1%DB%B0-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D8%AF%D8%B1-%DB%B6-%D8%A8%D8%A7%D8%B2%DB%8C-%D9%86%D8%AE%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:07:58+00:00"/>
    <meta property="og:title" content="مقایسه ۱۰ سرمربی تیم‌ملی در ۶ بازی نخست"/>
    <meta property="og:description" content="بررسی عملکرد شش بازی ابتدایی سرمربیان مختلف تیم ملی فوتبال ایران نشان می‌دهد که علی پروین علی‌رغم کارنامه موفق، بدترین شروع را نسبت به این تعداد بازی داشته و کارلوس کی‌روش صدرنشین این مقایسه است."/>
  </head>
  <body>
    <article>
      <h1>مقایسه ۱۰ سرمربی تیم‌ملی در ۶ بازی نخست</h1>
      <address>
        <time datetime="2019-11-25T08:07:58+00:00">25 Nov 2019, 08:07</time>
      </address>
      <p>
        <i>بررسی عملکرد شش بازی ابتدایی سرمربیان مختلف تیم ملی فوتبال ایران نشان می‌دهد که علی پروین علی‌رغم کارنامه موفق، بدترین شروع را نسبت به این تعداد بازی داشته و کارلوس کی‌روش صدرنشین این مقایسه است.</i>
      </p>
      <p>به گزارش مشرق، تیم ملی ایران در رقابت‌های انتخابی جام جهانی ۲۰۲۲ قطر دو شکست غیر منتظره مقابل تیم‌های ملی عراق و بحرین داشت و این موضوع موجب شد که انتقادات بسیاری علیه تیم ملی و سرمربی این تیم، مارک ویلمتوس شکل بگیرد. در حال حاضر تندترین انتقادات، ویلموتس را نشانه رفته و بسیاری در حال قیاس عملکرد او با کارلوس کی‌روش هستند. او در شش بازی که به عنوان سرمربی روی نیمکت تیم ملی ایران نشسته صاحب سه پیروزی مقابل‌ تیم‌های سوریه، کامبوج و هنگ‌کنگ، یک تساوی مقابل کره‌جنوبی و دو شکست مقابل‌ تیم‌های بحرین و عراق شده است. نکته‌ای که خیلی از کارشناسان به آن اعتقاد دارند این است که نباید پایان دوران کی‌روش را با آغاز ویلمتوس مقایسه کرد.</p>
      <p>در این گزارش می‌خواهیم عملکرد ۱۰ سرمربی اخیر تیم ملی فوتبال ایران که حداقل در شش بازی روی نیمکت تیم ملی نشستند را بررسی کنیم. این مساله نشان خواهد داد که مربیان تیم ملی در شش دیدار ابتدایی خود روی نیمکت تیم ملی چه نتایجی را کسب کرده‌اند.</p>
      <p>
        <b>علی پروین؛ ۵ امتیاز</b>
      </p>
      <p>پروین بدترین شروع را در تیم ملی داشته است. او در اولین تجربه‌اش به عنوان سرمربی‌ ایران، یمن جنوبی را ۲ بر صفر شکست داد و با سه تساوی مقابل تیم‌های گینه،‌ عراق و اوگاندا و دو شکست مقابل کویت و لهستان بدترین عملکرد در شش بازی اول را از خودش بر جای گذاشته است. علی پروین در ۳۴ بازی که به عنوان سرمربی تیم ملی روی نیمکت نشسته بود، ۱۵ برد، ۱۱ تساوی و ۸ باخت کسب کرد.</p>
      <p>
        <b>محمد مایلی کهن؛ ۱۱ امتیاز</b>
      </p>
      <p>او که حدود یک سال و نیم هدایت تیم ملی را بر عهده داشت، در اولین بازی خود به عنوان سرمربی،‌ با تیم ملی ترکمنستان بازی کرد که تساوی یک بر یک، نتیجه این بازی بود. دو برد مقابل قطر،‌ یک برد و یک تساوی مقابل کویت در بازی‌های دوستانه، نتایجی است که مایلی کهن با تیم ملی در شش بازی اول به دست آورده است. مایلی کهن در ۳۸ بازی که سرمربی تیم ملی ایران بوده است،‌ ۲۳ برد، ۹ تساوی و ۶ باخت به دست‌ آورده است.</p>
      <p>
        <b>منصور پورحیدری؛ ۱۲ امتیاز</b>
      </p>
      <p>سرمربی اسبق تیم ملی ایران که به مدت یک سال و چهار ماه روی نیمکت تیم ملی نشست،‌ در اولین تجربه خود در چارچوب بازی دوستانه مقابل کویت ۳ بر صفر شکست خورد. پورحیدری در ادامه کار خود در مسابقات آسیایی بانکوک،‌ چهار برد مقابل تیم‌های تاجیکستان، لائوس، چین و قزاقزستان و یک باخت مقابل عمان به دست‌ آورد. پورحیدری در ۱۷ بازی که سرمربی تیم ملی بود،‌ ۹ برد، ۵ تساوی و ۳ باخت کسب کرد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013320/%D9%85%D9%84%DB%8C-%D9%BE%D9%88%D8%B4%D8%A7%D9%86%DB%8C-%DA%A9%D9%87-%D8%AF%D9%88%D8%B3%D8%AA-%D9%86%D8%AF%D8%A7%D8%B1%D9%86%D8%AF-%D8%A8%D8%B1%D8%A7%D9%86%DA%A9%D9%88-%D8%A8%D8%B1%DA%AF%D8%B1%D8%AF%D8%AF">ملی‌پوشانی که دوست ندارند <i>برانکو</i> برگردد</a>
      </blockquote>
      <p>
        <b>جلال طالبی؛ ۱۱ امتیاز</b>
      </p>
      <p>جلال طالبی در دو دوره هدایت تیم ملی ایران را پذیرفت. دوره اول او به سال ۱۹۹۸ برمی‌گردد در جایی که تیم ملی به جام جهانی صعود کرده بود پس از انجام چند بازی دوستانه تومیسلاو ایویچ از سمت خود کنار رفته بود. با روی کار آمدن جلال طالبی، تیم ملی یک بازی دوستانه با کرواسی داشت که ۲ بر صفر مقابل این تیم شکست خورد و جلال طالبی پس از اتمام جام جهانی ۹۸ فرانسه از سمت خود کنار رفت. دوره دوم حضور جلال طالبی در تیم ملی پس از دوران حضور منصور پورحیدری رقم می‌خورد. او در اولین بازی خود مقابل قبرس در چارچوب یک بازی تدارکاتی به تساوی بدون گل دست پیدا کرد و در ادامه راه در مسابقات مقدماتی جام‌ ملت‌های آسیا، سه برد، یک تساوی و یک باخت به دست‌ آورد. جلال طالبی در مجموع دو دوره عملکردی که در تیم ملی داشت، در ۲۵ بازی،‌ ۱۴ برد، ۵ تساوی و ۵ باخت به دست‌ آورد.</p>
      <p>
        <b>میروسلاو بلاژویچ؛ ۷ امتیاز</b>
      </p>
      <p>این مربی کراوات که هشت ماه روی نیمکت تیم ملی نشست، در شش بازی اول خود به به عنوان سرمربی ملی‌پوشان، عملکرد خوبی نداشت و سه باخت در مجموع مسابقات جام ال‌جی و یک بازی دوستانه به دست آورد. دو برد مقابل تیم‌های عمان و بوسنی و هرزگوین و یک تساوی مقابل بوسنی در چارچوب یک بازی دوستانه، دیگر نتایج ابتدایی "چیرو" بود. بلاژویچ در کل ۱۹ بازی روی نیمکت تیم ملی نشست و ۱۰ برد، ۴ تساوی و ۵ باخت کسب کرد.</p>
      <p>
        <b>برانکو ایوانکوویچ؛ ۱۰ امتیاز</b>
      </p>
      <p>دوره حضور برانکو در تیم ملی یک وقفه‌ یک ساله داشت که در آن یک سال، همایون شاهرخی هدایت تیم ملی را برعهده گرفت. اولین حضور برانکو در تیم ملی با شکست همراه بود و ایران در یک بازی دوستانه، ۳ بر ۲ از تیم اسلواکی شکست خورد. ۳ برد مقابل تیم‌های ونزوئلا، کویت و اوکراین،‌ یک تساوی مقابل جمهوری آذربایجان و یک شکست مقابل تیم اردن، حاصل شش بازی اول حضور برانکو در تیم ملی است. برانکو در ۵۲ بازی  که سرمربی تیم ملی بود، ۳۳ برد، ۱۰ تساوی و ۹ باخت حاصل کرد.</p>
      <p>
        <b>امیر قلعه‌نویی؛ ۱۲ امتیاز</b>
      </p>
      <p>قلعه‌نویی که بعد از اتمام جام جهانی ۲۰۰۶  به عنوان سرمربی تیم ملی معرفی شد، در اولین بازی خود در چارچوب دیدار تدارکاتی مقابل امارات رفت و یک بر صفر پیروز شد. بعد از این دیدار، تیم ملی به رقابت‌های مقدماتی جام ملت‌های آسیا رفت و سه تساوی مقابل سوریه، کره‌جنوبی و اردن و دو پیروزی مقابل سوریه و عراق حاصل کار سرمربی تیم ملی ایران در شش بازی اول بود. قلعه نویی در ۱۷ بازی، ۱۰ برد، ۶ تساوی و یک باخت برای تیم ملی ایران به دست آورد.</p>
      <p>
        <b>علی دایی؛ ۱۱ امتیاز</b>
      </p>
      <p>دایی که پس از خداحافظی‌اش از فوتبال،‌ به عنوان سرمربی تیم ملی معرفی شد. در اولین بازی مقابل بحرین رفت و در منامه یک بر صفر شکست خورد. یک برد مقابل زامبیا در بازی دوستانه،‌ دو تساوی و دو برد مقابل کویت و امارات در مقدماتی جام جهانی ۲۰۱۰، حاصل کار علی دایی در شش تجربه اولش در تیم ملی بود. علی دایی در ۲۴ بازی که روی نیمکت تیم ملی نشست، ۱۵ برد،‌ ۶ تساوی و ۳ باخت کسب کرد.</p>
      <p>
        <b>افشین قطبی؛ ۹ امتیاز</b>
      </p>
      <p>سرمربی پیشین پرسپولیس پس از باخت تیم ملی مقابل عربستان در مقدماتی جام جهانی ۲۰۱۰ هدایت تیم ملی را بر عهده گرفت. قطبی در بازی اول در چارچوب بازی دوستانه، مقابل چین یک بر صفر شکست خورد و در مقدماتی جام جهانی،‌ سه بازی مهم با تیم‌های کره شمالی، امارات و کره جنوبی داشت، که حاصل آن ۲ تساوی مقابل کره شمالی و جنوبی و یک برد مقابل امارات بود. یک تساوی مقابل بوتسوانا و یک برد مقابل بوسنی حاصل شش بازی اول قطبی روی نیمکت تیم ملی است. قطبی در مجموع در ۳۰ بازی، ۱۶ برد، ۶ تساوی و سه باخت به دست آورد.</p>
      <p>
        <b>کارلوس کی‌روش؛ ۱۶ امتیاز</b>
      </p>
      <p>نامدارترین سرمربی تاریخ تیم ملی فوتبال ایران که در دوره هشت ساله خود لحظه‌های متفاوت و هیجان‌انگیزی برای فوتبال ایران به ارمغان آورد، در شش بازی اول خود به عنوان سرمربی بهترین عملکرد را بین سرمربی‌های دیگر تیم ملی داشت و ۵ برد و یک تساوی داشت. کارلوس کی‌روش در ۱۰۰ بازی، ۶۰ برد، ۲۷ تساوی و ۱۳ باخت به دست آورده است.</p>
      <p>
        <b>مارک ویلموتس؛ ۱۰ امتیاز</b>
      </p>
      <p>سرمربی بلژیکی تیم ملی که میراث‌دار کی‌روش بود، در شش بازی که هدایت یوزها را بر عهده داشت به سه پیروزی مقابل‌ تیم‌های سوریه، کامبوج و هنگ‌کنگ، یک تساوی مقابل کره‌جنوبی و دو شکست مقابل‌ تیم‌های بحرین و عراق دست یافته است.</p>
      <p>منبع: ایسنا</p>
    </article>
  </body>
</html>