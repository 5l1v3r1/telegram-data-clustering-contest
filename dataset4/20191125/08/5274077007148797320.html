<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419140"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T08:44:00+00:00"/>
    <meta property="og:title" content="סער: נתניהו לא יוכל להרכיב ממשלה"/>
    <meta property="og:description" content="ח&quot;כ גדעון סער מבהיר שיתמודד בפריימריז המתוכננים מול נתניהו, ותקף את התנהלותם של ראש הממשלה ומקורביו."/>
  </head>
  <body>
    <article>
      <h1>סער: נתניהו לא יוכל להרכיב ממשלה</h1>
      <address><time datetime="2019-11-25T08:44:00+00:00">25 Nov 2019, 08:44</time> by <a rel="author">ערוץ 7</a></address>
      <p>ח"כ גדעון סער ברך הבוקר (שני) על ההחלטה לקיים פריימריז לראשות הליכוד, אך הביע צער על כך שהמועד המסתמן יהיה אחרי תקופת 21 הימים בהם עוד ניתן להרכיב ממשלה.</p>
      <p>בראיון לרשת ב' אמר סער, "נתניהו לא יוכל להקים ממשלה גם אם יתקיימו בחירות שלישיות ורביעיות. הוא היה צריך להסיק מסקנות".</p>
      <p>סער ציין כי היה רוצה שהבחירות לראשות הליכוד תתקיימנה מהר ככל הניתן, "חשוב לקיימם בתוך הזמן של 21 הימים כדי למנוע בחירות שלישיות שימנעו את המשך הרעל בעם".</p>
      <p>בהמשך דבריו התייחס סער להפגנות התמיכה המתוכננות בראש הממשלה ואמר: "חמור בעיניי שמנגנון התנועה, שעובדים שמקבלים שכר מהמיסים שאני וחבריי משלמים, פועלים לארגן הפגנות נגד מה שמכונה ניסיון הפיכה שלטונית. אני גם מקווה שהידיעות לפיהן ראש הממשלה ישתתף בהפגנה כזאת אינן נכונות".</p>
      <p>בכיר הליכוד התייחס למתקפה נגדו מצד חברי מפלגתו - ובראשם ח"כ ניר ברקת. "הוא הגיע אלינו מקדימה אחרי שתמך בהתנתקות ואוסלו - שיפגין צניעות. הוא התנגד לפריימריז אבל הציע בחירות לממלא מקום - לזה התכוונתי בזיגזוגים ובמצמוצים ולא, חלילה, לתיקים שלו".</p>
      <p>"אי אפשר להטיח רפש כשרק אתמול הגעת בחבר מפלגה ותיק שרק רוצה בחירות דמוקרטיות. אני אתמודד מול יו"ר התנועה בנימין נתניהו", הוסיף סער.</p>
    </article>
  </body>
</html>