<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/25/vasco-nonstop-live-al-cinema-la-musica-e-l-adrenalina-del-komanda-7-956854.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T08:49:42+00:00"/>
    <meta property="og:title" content="&quot;Vasco NonStop Live&quot;, al cinema la musica e l'adrenalina del Komandante"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Grande schermo</h6>
      <h1>"Vasco NonStop Live", al cinema la musica e l'adrenalina del Komandante</h1>
      <h2>Solo per tre giorni, da oggi e sino al 27 novembre, la pellicola del tour dei record</h2>
      <address>
        <time datetime="2019-11-25T08:49:42+00:00">25 Nov 2019, 08:49</time>
      </address>
      <p>Le straordinarie canzoni e il delirio del pubblico, 23 telecamere puntate sul palco, oltre 100 ore di girato e 2 chilometri di pellicola per due ore di adrenalina pura. È in arrivo sul grande schermo il film "Vasco NonStop Live", distribuito da QMI Stardust in 315 sale solo per tre giorni, da oggi e sino al 27 novembre.</p>
      <p>Dopo la pubblicazione di "Se ti potessi dire", l'ultima nuova canzone del Blasco, nei cinema di tutta Italia arriva il music film che racchiude la storia dei primi due tour del "NonStop Live", il 2018 e il 2019 con storica data a Cagliari.</p>
      <p>Ed è solo il primo capitolo della storia cominciata dopo il record mondiale di Modena Park. Complessivamente 17 concerti per oltre 900mila spettatori che hanno confermato Vasco Re degli Stadi per due estati di seguito.</p>
      <p>"L'idea - spiega il regista Pepsy Romanoff - è quella di portare sul grande schermo un concerto diverso dagli altri, un concerto rock ruvido anche nel trattamento dell'immagine. Il girato è stato così riversato in pellicola per dare il senso del tempo e della bellezza della resa cinematografica".</p>
      <p>Oltre due ore, dunque, per vivere l'atmosfera che si respira a ogni concerto, ma anche per entrare dentro il processo creativo della scaletta, il "cosa c'è" dietro la scelta di ogni canzone.</p>
      <p>Vasco è l'attore principale del film, ritratto anche nell'intimità dello studio di registrazione, con Vince Pàstano (il "capo orchestra") alle prove con tutta la band.</p>
      <p>E le immagini prendono il via proprio dalla "Nave dell'Amore" che ha trasformato la Sardegna in isola rock per due notti, e poi i concerti record di San Siro, da "Qui si fa la storia" per poi muoversi avanti e indietro nel tempo dal palco allo studio. Due ore e venti di film, risultato del montaggio di oltre 100 ore di girato grazie al lavoro di un team di oltre 40 professionisti e 23 camere.</p>
      <p>(Unioneonline/v.l.)</p>
    </article>
  </body>
</html>