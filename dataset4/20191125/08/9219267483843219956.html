<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392913-%d7%98%d7%a8%d7%90%d7%9e%d7%a4-%d7%9e%d7%a6%d7%98%d7%98-%d7%90%d7%aa-%d7%a0%d7%aa%d7%a0%d7%99%d7%94%d7%95-%d7%a6%d7%a8%d7%99%d7%9a-%d7%9c%d7%97%d7%a7%d7%95%d7%a8-%d7%90%d7%aa-%d7%94%d7%97%d7%95"/>
    <meta property="og:site_name" content="סרוגים"/>
    <meta property="article:published_time" content="2019-11-25T08:11:42+00:00"/>
    <meta property="og:title" content="טראמפ ציטט את נתניהו: &quot;צריך לחקור את החוקרים&quot;"/>
    <meta property="og:description" content="בימים האחרונים תומכיו של הנשיא טראמפ מצטטים את נאומו של ראש הממשלה נתניהו ותוקפים את המשטרה והפרקליטות המקומית. בין המצטטים נמנה גם בנו של הנשיא..."/>
  </head>
  <body>
    <article>
      <h1>טראמפ ציטט את נתניהו: "צריך לחקור את החוקרים"</h1>
      <h2>בימים האחרונים תומכיו של הנשיא טראמפ מצטטים את נאומו של ראש הממשלה נתניהו ותוקפים את המשטרה והפרקליטות המקומית. בין המצטטים נמנה גם בנו של הנשיא, דונלד טראמפ ג'וניור, שטען כי "הגיע הזמן לחקור את החוקרים"</h2>
      <address><time datetime="2019-11-25T08:11:42+00:00">25 Nov 2019, 08:11</time> by <a rel="author">, חדשות סרוגים</a></address>
      <p>לא רק בישראל: מאז יום חמישי האחרון, שבו ראש הממשלה בנימין נתניהו <u><a href="https://www.srugim.co.il/392172-%d7%a9%d7%99%d7%93%d7%95%d7%a8-%d7%99%d7%a9%d7%99%d7%a8-%d7%a0%d7%aa%d7%a0%d7%99%d7%94%d7%95-%d7%9e%d7%92%d7%99%d7%91-%d7%9c%d7%9e%d7%a0%d7%93%d7%9c%d7%91%d7%9c%d7%99%d7%98-%d7%95%d7%9b%d7%aa%d7%91">תקף את הפרקליטות</a></u> על הגשת כתב האישום וקרא "לחקור את החוקרים", תומכיו של נשיא ארה"ב דונלד טראמפ משמיעים טענות דומות בארה"ב בנוגע להתנהלות נגד הנשיא.</p>
      <p>הלילה (שני) פורסם באתר החדשות הקנדי "גלוב אנד מייל" מאמר שטוען כי "האסטרטגיה של טראמפ היא לחקור את החוקרים". לדבריהם, מאז שנכנס לבית הלבן ב-2017 טראמפ וסביבתו ניהלו קמפיין בנושא, כחלק מהמאבק בחקירות של התובע המיוחד רוברט מולר בנושא הקשרים עם רוסיה והחשד להתערבות זרה בבחירות לנשיאות.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"לחקור את החוקרים", הצהרת נתניהו נגד כתב האישום נגדו (קרדיט: קונטקט)</p>
      <p>"הטענה שלטראמפ לא היה קשר לרוסיה הפכה לבלתי קבילה, וטראמפ החליט בשלב זה להפוך את התסריט ולהפנות את הביקורת כלפי החוקרים" נאמר. "במסגרת האסטרטגיה הזאת, נשיא ארה"ב ניסה להאשים את היריבים במה שהוא עשוי להיות מואשם בו. האסטרטגיה לא הופעלה רק על ידי טראמפ אלא גם על ידי תומכיו ב'פוקס ניוז' ובכלי תעמולה נוספים".</p>
      <p>בעקבות נאומו של נתניהו נראה כי הקמפיין זכה לחיזוק משמעותי, וכעת מופנה גם כלפי חוקרי המפלגה הדמוקרטית במסגרת הליך ההדחה נגד הנשיא. דונלד טראמפ ג'וניור, בנו של הנשיא, אף ציטט את דברי נתניהו בציוץ שפרסם בטוויטר בו התייחס לטענות על זיוף מסמך הטוען למעורבות רוסית בבחירות ואמר כי "זה מעולה. הגיע הזמן לחקור את החוקרים. הביורוקרטים בצמרת 'לכלכו' את התגים של כל כך הרבה קצינים ראויים במערכת אכיפת החוק".  גם ג'ודי הייס, נציג רפובליקני בבית הנבחרים, טען כי "אנחנו אומרים כבר שנים שצריך לחקור את החוקרים".</p>
      <figure>
        <iframe data-src="https://twitter.com/DonaldJTrumpJr/status/1197693961084768256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>גם כלי התקשורת בארה"ב הבחינו בדמיון בין הקמפיין של טראמפ לזה של נתניהו כעת, ואמרו כי "נתניהו נשמע כמו נשיא ארה"ב בנאומו, שבו השתלח במוסדות הפרקליטות" נאמר באתר Vice. "בדומה לטראמפ, גם הוא התייחס לחקירותיו כאל 'ציד מכשפות' והתחייב להישאר בתפקידו".</p>
    </article>
  </body>
</html>