<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/liga-siatkowki-kobiet/liga-siatkowki-kobiet-grot-budowlani-zaczynaja-odzyskiwac-rytm-byle-nie-wpasc-w-dolek/mby327d"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Byle nie wpaść w dołek"/>
    <meta property="og:description" content="Grot Budowlani zaczynają odzyskiwać rytm. Dziś starcie na szczycie LSK."/>
  </head>
  <body>
    <article>
      <h1>Byle nie wpaść w dołek</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author">Rafał Myśliwiec, Edyta Kowalczyk</a></address>
      <p>
        <b>
          <b>Grot Budowlani zaczynają odzyskiwać rytm. Dziś starcie na szczycie LSK.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Wilfredo Leona w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Wszystko wskazuje na to, że jeszcze przez jakiś czas zespoły Developresu SkyRes Rzeszów i Grupy Azoty Chemika Police będą jedynymi rywalizującymi o pozycję lidera w ligowej tabeli. Żadna z tych drużyn nie przegrała w LSK jeszcze ani jednego spotkania, więc poniedziałkowe starcie w hali Podpromie zapowiada się na niezwykle emocjonujące widowisko. W 6. kolejce swój rytm zaczęły jednak odzyskiwać siatkarki Grota Budowlanych, które będą chciały włączyć się do walki o wyższą pozycję.</p>
      <p>
        <b>Udana passa</b>
      </p>
      <p>– Każdy sportowiec wie, że dołek kiedyś musi nadejść. Mam jednak nadzieję, że wówczas podoła nasza druga szóstka, którą według mnie jest na równi z pierwszym składem – mówi środkowa Developresu SkyRes Rzeszów Kamila Witkowska. W poprzednim sezonie jej zespół wygrał z policzankami walkę o brąz. W ogóle ich trzy ostatnie mecze kończyły się tie-breakami, z których dwa wygrywały rzeszowianki.</p>
      <related>
        <a href="http://onet.tv/s/przegladsportowy/85-plebiscyt-ps-wilfredo-leon/4teg4l"/>
      </related>
      <p>Teraz obie ekipy będą chciały uchronić się przed pierwszą porażką w sezonie. O ile siatkarki Chemika biły rekordy pod względem passy zwycięstw, to dla Developresu takie otwarcie rozgrywek jest historycznym osiągnięciem. – Nigdy wcześniej nie miałyśmy tak udanej passy na początku rozgrywek. Widać, że cały klub wykonuje bardzo dobrą pracę. Pozytywne rzeczy dzieją się na trybunach, bo na Podpromie przychodzi coraz więcej kibiców. Nasze ósme zwycięstwo z rzędu było nagrodą dla kibiców, którzy pobili rekord frekwencji – dodaje kapitan rzeszowskiej ekipy Jelena Blagojević. Ostatni mecz – Grotem Budowlanymi Łódź – obejrzało na Podpromiu 4218 kibiców.</p>
      <p>
        <b>Przełamanie przyszło</b>
      </p>
      <p>Drużyna prowadzona przez Błażeja Krzyształowicza ostatnio przegrała w Rzeszowie 0:3, ale w kilka dni poprawiła dorobek. Łodzianki wygrały z LP Salo w Lidze Mistrzów, a w niedzielę pokonały 3:1 Eneę PTPS Piła. Na MVP meczu została wybrana Julia Nowicka, która dzięki przyjęciu zagrywki na poziomie 60 procent miała swobodę w rozgrywaniu piłek. Najwięcej otrzymała atakująca Anastasija Krajduba, która atakowała aż 58 razy przy 43-procentowej skuteczności.</p>
      <p>Niełatwo zwycięstwo przyszło bielszczankom, które w Warszawie pokonały Wisłę 3:1. Stołeczna ekipa wciąż nie mogła skorzystać z trzech zagranicznych zawodniczek. – Mimo to spodziewaliśmy się trudnego boju, bo poza ścisłą czołówką jest kilka zespołów w tym Wisła, które zaciekle walczą o punkty – mówi Bartłomiej Piekarczyk, trener BKS-u Stal Bielsko-Biała. Szóste miejsce zajmuje DPD Legionovia, która 3:1 pokonała radomianki.</p>
    </article>
  </body>
</html>