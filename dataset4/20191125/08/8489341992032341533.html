<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807329/%D8%A2%D8%BA%D8%A7%D8%B2-%D8%A7%DA%A9%D8%B1%D8%A7%D9%86-%D8%A7%D9%86%DB%8C%D9%85%DB%8C%D8%B4%D9%86-%D9%81%DB%8C%D9%84%D8%B4%D8%A7%D9%87-%D8%AF%D8%B1-%DB%B4%DB%B0%DB%B0-%D8%B3%DB%8C%D9%86%D9%85%D8%A7%DB%8C-%D8%B1%D9%88%D8%B3%DB%8C%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:36:00+00:00"/>
    <meta property="og:title" content="آغاز اکران انیمیشن «فیلشاه» در ۴۰۰ سینمای روسیه"/>
    <meta property="og:description" content="اکران انیمیشن بلند سینمایی «فیلشاه» ساخته گروه هنرپویا در ۴۰۰ سالن سینمای روسیه آغاز شد."/>
  </head>
  <body>
    <article>
      <h1>آغاز اکران انیمیشن «فیلشاه» در ۴۰۰ سینمای روسیه</h1>
      <h2>اکران انیمیشن بلند سینمایی «فیلشاه» ساخته گروه هنرپویا در ۴۰۰ سالن سینمای روسیه آغاز شد.</h2>
      <address>
        <time datetime="2019-11-25T08:36:00+00:00">25 Nov 2019, 08:36</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، به نقل از روابط عمومی بنیاد سینمایی فارابی، نمایش «فیلشاه» به کارگردانی هادی محمدیان پس از دوبله به زبان روسی و طی مراحل فنی از پنجشنبه ۲۱ نوامبر برابر با ۳۰ آبان) در این کشور آغاز شده است و تا یک هفته ادامه دارد.<br/><br/>کارشناسان سینمایی روسیه از استقبال مخاطبان «فیلشاه» در روز‌های نخست اکران در این کشور خبر داده‌اند و معتقدند این استقبال می‌تواند زمینه‌ای برای اکران فیلم‌های ایرانی در این کشور باشد.<br/><br/>قرار است «فیلشاه» علاوه‌بر سینما‌های روسیه در سالن‌های چهار کشور بلاروس، قزاقستان، قرقیزستان و جمهوری آذربایجان هم روی پرده برود.<br/><br/>داستان «فیلشاه» در جنگلی در آفریقا رقم می‌خورد. رییس گله فیل‌ها صاحب فرزندی می‌شود که همه انتظار دارند جانشین رییس گله باشد، اما برخلاف تصور همه فیلشاه بسیار دست و پا چلفتی است و هیکل گنده‌اش همیشه سبب تخریب و خرابکاری می‌شود... این انیمیشن در اصل درباره اصحاب فیل و حمله ابرهه به خانه کعبه است که در نهایت به ولادت حضرت محمد (ص) ختم می‌شود.<br/><br/>فیلشاه انیمیشن سینمایی ایرانی محصول گروه هنر پویا است که کارگردانی آن بر عهده هادی محمدیان و تهیه‌کنندگی آن بر عهده حامد جعفری بوده‌است.</p>
    </article>
  </body>
</html>