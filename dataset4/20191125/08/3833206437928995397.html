<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/916397.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T08:02:00+00:00"/>
    <meta property="og:title" content="Стоичков с откровена лична изповед"/>
    <meta property="og:description" content="Легендата на българския футбол Христо Стоичков даде интервю за предаването &quot;Quan s'apaguen els llums..."/>
  </head>
  <body>
    <article>
      <h1>Стоичков с откровена лична изповед</h1>
      <address>
        <time datetime="2019-11-25T08:02:00+00:00">25 Nov 2019, 08:02</time>
      </address>
      <p>Легендата на българския футбол <a href="https://www.plovdiv24.bg/sport/persons/3459.html">Христо Стоичков</a> даде интервю за предаването "Quan s'apaguen els llums“ ("Когато светлините загасват“) по каталунска телевизия. Камата разказа спомените си от престоя си на играч на Барселона и като цяло от футболната си кариера.</p>
      <p>"В момента живея в Маями и съм щастлив дядо. Барселона е моят втори дом. Това ще е така до края на живота ми. Да се върна тук един ден като служител на клуба не зависи от мен, но това не означава, че съм ядосан, че не се е случило към този момент. Има няколко бивши футболисти на Барселона, които сега работят за отбора, но те са го заслужили", заяви носителят на "Златната топка“ за 1994 г.</p>
      <p>"Преди да дойда на "Камп Ноу", спечелих Златната обувка. Поделихме я с Уго Санчес и той трябва да ми е благодарен за нея. Двамата имахме по 38 гола, но имах един мач още от сезона. Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и са манипулирали първенството заради мен".</p>
      <p>"Баща ми беше военен и дойдох от семейство с много дисциплина. На 12 години ме изритаха от Марица, но лека-полека съдбата ме прати в ЦСКА, отборът на армията. И тъй като генералите ни ръководеха, ако се представяхме слабо в някой мач, после ни пращаха в тъмница", допълва Камата.</p>
      <p>"Всички говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми. Но веднъж се скарах с него, а с Хосе Мария Бакеро се карах постоянно. Но взаимно се извинихме за това. Яд ме е само, защото можехме да спечелим доста повече трофеи от КЕШ и Шампионската лига. Много съжалявам за 1994 г., когато загубихме финала от Милан с 0:4. Просто се падна да играем в лош ден за нас. Сигурен съм, че ако днес повторим този двубой, няма да сбъркаме и ще го спечелим. Съжалявам, че стана така титлата на Испания да се реши в съботата преди този финал. Това ни изцеди. Но така е трябвало да се случи. Било е писано да загубим и точно това се случи в онзи ден."</p>
      <p>"Йохан Кройф е човекът, който остави най-голям отпечатък върху кариерата ми. Той винаги ще остане специален за мен. Когато получи инфаркта, аз отидох при него в болницата и му казах: "Мистер, ще победим заради теб". Бях със сълзи на очите. Отидохме и разбихме Атлетик (Билбао) на "Сан Мамес" с 6:0. Запомних този мач завинаги и как публиката ми ръкопляскаше", споделя <a href="https://www.plovdiv24.bg/sport/persons/3459.html">Христо Стоичков</a>.</p>
      <p>"После отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. Някои целуват емблемата, но фалшиво. Аз никога не съм я целувал, но за мен тя е запечатана в сърцето. Барса е повече от клуб."</p>
      <p>"Ромарио сбърка, че се върна толкова късно след световното първенство през 1994 г. Няколко пъти му се обаждах и му казвах да се върне навреме. Един ден Йохан го скастри жестоко. Тогава Ромарио се обърна към него и му каза: "Аз съм световен шампион, а ти не си!" Това преля чашата."</p>
      <p>"Боби Робсън беше много благ и прекрасен човек. Та той беше "сър". Коравият тогава беше Моуриньо. Но и той има огромно сърце. Жозе не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. Той ме злепостави пред отбора не като футболист, а като човек", обяви българската легенда.</p>
      <p>"Каквото и да става, мен винаги ще ме помнят като Христо, който стъпи на крака на съдията в дебюта си за Барселона", завърши <a href="https://www.plovdiv24.bg/sport/persons/3459.html">Христо Стоичков</a>.</p>
    </article>
  </body>
</html>