<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa-roma/la-repubblica/lurlo-di-fonseca-sveglia-la-squadra-ora-basta-errori/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T08:34:45+00:00"/>
    <meta property="og:title" content="L’urlo di Fonseca sveglia la squadra: “Ora basta errori”"/>
    <meta property="og:description" content="Col Brescia primo tempo grigio. Ripresa brillante e 3 gol. Si sblocca Dzeko. Smalling vicino al riscatto. L’Olimpico riabbraccia Florenzi"/>
  </head>
  <body>
    <article>
      <h1>L’urlo di Fonseca sveglia la squadra: “Ora basta errori”</h1>
      <h2>Col Brescia primo tempo grigio. Ripresa brillante e 3 gol. Si sblocca Dzeko. Smalling vicino al riscatto. L’Olimpico riabbraccia Florenzi</h2>
      <address><time datetime="2019-11-25T08:34:45+00:00">25 Nov 2019, 08:34</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Bruttina nel primo tempo, devastante nel secondo. <b>La Roma</b> archivia la partita col Brescia (3-0) grazie a una ripresa convincente, sbloccata dalla sfuriata di un <b>Fonseca</b> arrabbiatissimo nell’intervallo. <i>“A volte è necessario alzare la voce</i> — ammette il tecnico —<i> non abbiamo giocato con intensità e aggressività nel primo tempo, avevamo lo spazio ma la squadra era lenta e facevamo troppi errori. Nella ripresa meno”</i>. Come scrive Francesca Ferrazza de <i>La Repubblica, </i>è tornato titolare, come terzino destro, <b>Alessandro Florenzi</b>, applauditissimo dall’Olimpico, sia alla lettura delle formazioni, sia nel momento del cambio.  Il primo gol della vittoria contro il Brescia porta la firma di <b>Chris Smalling</b>. La Roma è nel pieno delle trattative per riscattare il difensore, attualmente in prestito dal <b>Manchester United</b>. La valutazione del ragazzo è intorno ai <b>18 milioni. <i>“</i></b><i>Chris sta bene, è un grande giocatore e vuole restare con noi”</i>, svela Fonseca. È tornato al gol, Edin Dzeko, ieri alla sua presenza numero<b> 150 in Serie A</b>, è riuscito a sbloccarsi, realizzando la terza rete per i giallorossi e interrompendo un’astinenza che cominciava a innervosirlo.</p>
    </article>
  </body>
</html>