<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521161-obchodni-jednani-nadale-podporuji-pozitivni-sentiment-trhu-tydenni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T08:18:52+00:00"/>
    <meta property="og:title" content="Obchodní jednání nadále podporují pozitivní sentiment trhů (Týdenní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Obchodní jednání nadále podporují pozitivní sentiment trhů (Týdenní zpráva z finančního trhu)</h1>
      <address><time datetime="2019-11-25T08:18:52+00:00">25 Nov 2019, 08:18</time> by <a rel="author">Investiční bankovnictví</a></address>
      <p>
        <b>Hlavní pozornost bude mít i nadále obchodní jednání mezi USA a Čínou. Oproti trhu však nesdílíme optimismus a výhled blížící se dohody. Předstihové ukazatele v <a href="https://www.kurzy.cz/tema/eurozona/">eurozóně</a> opět ukáží další zlepšení. V <a href="https://www.kurzy.cz/tema/evropa/">Evropské unii</a> se ujme vlády nové složení Evropské komise. Regionální data potvrdí i nadále utažený <a href="https://www.kurzy.cz/cnb/ekonomika/prace-a-mzdy/">trh práce</a> a rekordně nízkou <a href="https://www.kurzy.cz/makroekonomika/nezamestnanost/">míru nezaměstnanosti</a>. V závěru týdne se pak dozvíme detailní strukturu růstu zemí v regionu.</b>
      </p>
      <p>
        <b>Další zlepšení předstihových ukazatelů v <a href="https://www.kurzy.cz/tema/eurozona/">eurozóně</a></b>
      </p>
      <p>V USA bude i nadále hlavním tématem tohoto týdne pokračující vyjednávání s Čínou o možné obchodní dohodě. Trhy stále věří ve zdárný konec těchto jednání ještě v tomto roce. My však tak optimističtí nejsme. Z ekonomického kalendáře pak zaujme pouze druhý odhad amerického <a href="https://www.kurzy.cz/makroekonomika/hdp/">HDP</a> za třetí čtvrtletí a stagnace objednávek zboží dlouhodobé spotřeby. V <a href="https://www.kurzy.cz/tema/evropa/">Evropě</a> bude ve středu jmenováno nové složení Evropské komise v čele s Ursula von der Leyen. Dále uvidíme další zlepšení předstihových ukazatelů a mírné zrychlení <a href="https://www.kurzy.cz/makroekonomika/inflace/">inflace</a> v Německu i v celé <a href="https://www.kurzy.cz/tema/eurozona/">eurozóně</a>.</p>
      <p>
        <b>Spotřeba domácností zůstává hlavním tahounem <a href="https://www.kurzy.cz/makroekonomika/">ekonomiky</a></b>
      </p>
      <p>V regionu nejprve uvidíme data z <a href="https://www.kurzy.cz/cnb/ekonomika/prace-a-mzdy/">trhu práce</a>, která potvrdí neutichající nedostatek volné pracovní síly. V Maďarsku i Polsku zůstává míra <a href="https://www.kurzy.cz/makroekonomika/nezamestnanost/">nezaměstnanosti</a> na historicky nejnižších úrovních. V závěru týdne se pak dozvíme detailní statistiku <a href="https://www.kurzy.cz/makroekonomika/hdp/">HDP</a> všech zemí regionu. V ČR předpokládáme, že data potvrdí solidní kondici spotřeby domácností, která je stále hlavním tahounem tuzemské <a href="https://www.kurzy.cz/makroekonomika/">ekonomiky</a>. Na druhou stranu <a href="https://www.kurzy.cz/investice/">investice</a> v podstatě stagnují.</p>
      <p>
        <b>Zaostřeno na dnešek</b>
      </p>
      <p>
        <b>Optimismus v Německu roste     </b>
      </p>
      <p>Pro listopad očekáváme další zlepšení předstihového IFO v Německu. <a href="https://www.kurzy.cz/makroekonomika/prumysl/">Průmyslová produkce</a> zůstává slabá, ale začíná ukazovat známky oživení tažené klesajícími zásobami a rostoucími exporty. Zatímco situace zůstává křehká, klesající nejistota ohledně <a href="https://www.kurzy.cz/brexit/">brexitu</a> a možného uvalení cel na dovoz <a href="https://yauto.cz/">automobilů</a> do USA pomáhá zlepšovat sentiment. Pro čtvrté čtvrtletí tak už očekáváme mírný nárůst oproti stagnaci v předchozím čtvrtletí.</p>
      <p>
        <b><a href="https://www.kurzy.cz/makroekonomika/prumysl/">Průmyslu</a> v <a href="https://www.kurzy.cz/tema/eurozona/">eurozóně</a> se lepší vyhlídky</b>
      </p>
      <p><a href="https://www.kurzy.cz/tema/pmi/">PMI</a> v <a href="https://www.kurzy.cz/tema/eurozona/">eurozóně</a> zaznamenaly v listopadu další nárůst v některých případech dokonce nad očekávání trhu. Potvrzují tak to, co naznačily předchozí předstihové ukazatele. Nová guvernérka <a href="https://www.kurzy.cz/tema/ecb/">ECB</a> ve svém prvním projevu naplnila očekávání. Obdobně jako její předchůdce zdůraznila potřebu státních <a href="https://www.kurzy.cz/investice/">investic</a> v <a href="https://www.kurzy.cz/tema/eurozona/">eurozóně</a>, které doposavad nedosáhly předkrizových úrovní. Zároveň také vyzdvihla další integraci jednotného bankovního a finančního trhu.</p>
      <p>
        <b>Tuzemská spotřebitelská důvěra zůstává silná</b>
      </p>
      <p>Týden v regionu začne tuzemskou statistikou spotřebitelské a podnikatelské důvěry. Obě zmíněné mají v poslední době tendenci klesat, nicméně se stále drží na vysokých úrovních. Důvěru spotřebitelů nadále podporuje silný růst <a href="https://www.kurzy.cz/mzdy/">mezd</a> a utažený <a href="https://www.kurzy.cz/cnb/ekonomika/prace-a-mzdy/">trh práce</a>. To se promítá i do solidních maloobchodních tržeb a vysoké spotřeby domácností. Polské maloobchodní tržby by si nadále měly udržet solidní tempo růstu obdobné jako v předchozích měsících.</p>
      <p>
        <b><a href="https://www.kurzy.cz/koruna/">Koruna</a> uzavírá týden na úrovni 25,50 za <a href="https://www.kurzy.cz/kurzy-men/nejlepsi-kurzy/EUR-euro/">euro</a></b>
      </p>
      <p>Polská <a href="https://www.kurzy.cz/makroekonomika/prumysl/">průmyslová produkce</a> vzrostla v říjnu meziročně o 3,5 %, po očištění o 3,7 %. Tamní <a href="https://www.kurzy.cz/makroekonomika/prumysl/">průmysl</a> se tak definitivně vymanil ze slabších jarních a letních měsíců a vrátil se k předchozímu tempu růstu. Za prvních deset měsíců tak vzrostla polská produkce v průměru o 4,5 %.</p>
      <p><a href="https://www.kurzy.cz/koruna/">Koruna</a> zakončila minulý týden na úrovni 25,50 za <a href="https://www.kurzy.cz/kurzy-men/nejlepsi-kurzy/EUR-euro/">euro</a> a je tak nejsilnější za posledních deset dní. Korunu i nadále podporuje rychlejší růst tržních sazeb ve srovnání s těmi eurovými, což ji činí atraktivní v očích investorů. Zároveň také přetrvává pozitivní sentiment trhu ohledně možného uzavření dohody mezi Amerikou a Čínou. Ostatní měny v regionu v závěru týdne spíše stagnovaly.</p>
      <p>Autor: František Táborský</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/395323-saxo-bank-bude-i-nadale-podporovat-svoji-vizi-budoucnosti-obchodovani-a-investic-prostrednictvim-f1/"/>
        <a href="https://zpravy.kurzy.cz/275543-penize-a-politika-velky-kapital-nadale-podporuje-levici/"/>
        <a href="https://zpravy.kurzy.cz/2180-pokryvani-dlouhych-pozic-by-melo-nadale-podporovat-zlato/"/>
        <a href="https://www.kurzy.cz/zpravy/385596-priznive-udaje-z-ekonomiky-nadale-podporuji-korunu/"/>
        <a href="https://www.kurzy.cz/zpravy/128923-dobra-americka-data-nadale-podporuji-dolar/"/>
        <a href="https://www.kurzy.cz/zpravy/160920-staty-eu-mohou-nadale-podporovat-filmy/"/>
        <a href="https://zpravy.kurzy.cz/316907-soju-nadale-podporuje-sucho-v-jizni-americe/"/>
        <a href="https://zpravy.kurzy.cz/333951-pozitivni-fundamenty-v-norsku-podporuji-rust-koruny/"/>
        <a href="https://zpravy.kurzy.cz/262960-cenu-ropy-nadale-podporuji-nepokoje-na-blizkem-vychode/"/>
        <a href="https://www.kurzy.cz/zpravy/247297-obama-chce-nadale-podporovat-zamestnanost-soukromeho-sektoru/"/>
        <a href="https://www.kurzy.cz/zpravy/509135-tuzemskou-ekonomiku-nadale-podporuje-silna-domaci-poptavka-ranni-zprava-z-financniho-trhu/"/>
        <a href="https://www.kurzy.cz/tema/5418501.html"/>
      </related>
    </article>
  </body>
</html>