<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/fraga-eva-karin-tulpaner-som-engagerar/"/>
    <meta property="og:site_name" content="DN.SE"/>
    <meta property="article:published_time" content="2019-11-25T08:48:26+00:00"/>
    <meta property="og:title" content="Fråga Eva-Karin: Tulpaner som engagerar"/>
    <meta property="og:description" content="DN:s Eva-Karin Gyllenberg svarar på läsarnas frågor om Stockholm."/>
  </head>
  <body>
    <article>
      <h1>Fråga Eva-Karin: Tulpaner som engagerar</h1>
      <address><time datetime="2019-11-25T08:48:26+00:00">25 Nov 2019, 08:48</time> by <a rel="author" href="https://www.dn.se/av/eva-karin-gyllenberg/" target="_blank">Eva-Karin Gyllenberg</a></address>
      <p>
        <b>DN:s Eva-Karin Gyllenberg svarar på läsarnas frågor om Stockholm.</b>
      </p>
      <p>För mig får det gärna vara tulpanens dag varje dag så här års och inte enbart den 15 januari. Och visst är det härligt när våren kommer och tiotusentals tulpaner blommar runt om i huvudstadens rabatter, parker och på kyrkbackar.</p>
      <p>I onsdags (20 november) handlade frågespalten om <a href="https://www.dn.se/sthlm/fraga-eva-karin-nederlandska-lokar-var-startskottet/">nederländska tulpanlökar som skänkts till Stockholm</a> som tack efter andra världskriget. Allt enligt slottsfogden Magnus Andersson och Gunnar Björkman, parkchef på Djurgårdsförvaltningen.</p>
      <p><b>Nu är det så bevänt</b> att Gunnars bror Magnus är parkingenjör inom Östermalms stadsdelsförvaltning och han mejlade mig nedanstående komplettering:</p>
      <p>”<i>Blomsterlökarna som Nederländerna skänkte hösten 1945 till Sverige, som tack för det humanitära biståndet som Sverige bistod med under andra världskriget, sattes i huvudsak i Humlegården. Humlegården som jubilerar i år med att fylla 400 år.   </i></p>
      <p><i>Stadsdelsförvaltningen har fortsatt med att sätta tulpanlökar i Humlegården. Så varje vår blommar parken som kanske en påminnelse från gåvan från Nederländerna hösten 1945.</i>” </p>
      <figure>
        <img src="https://cached-images.bonnier.news/cms30/UploadedImages/2019/11/25/f5ef1d97-a5ed-4ab2-a253-d75557c6b494/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Eva-Karin Gyllenberg</cite>
        </figcaption>
      </figure>
      <p>Magnus är långt ifrån den ende som hört av sig i denna fråga. Lisbet Ljungström skriver:</p>
      <p>
        <i>Jag minns att jag och mina föräldrar tillsammans med ”hela Stockholm” vallfärdade till Humlegården en vår efter kriget. Hela Humlegården var full av tusentals blommande tulpaner (eller lökväxter). De hade skänkts av holländarna som tack för hjälpen. Jag tror att det rörde sig om stora översvämningar på grund av sönderbombade och raserade vallar.</i>
      </p>
      <p>Rabbe Wrede från Klagstorp i Skåne berättar om de promenader han gjorde med hunden som barn och han passerade tulpanplanteringarna:</p>
      <p>”<i>Vad jag kommer ihåg om detta är att tulpanerna skänktes av Nederländerna efter Sveriges hjälp efter en översvämning (1953) och att de planterades till vänster om brofästet i slänten mellan gångstigen och vattnet. Min far var mycket förtjust i blommor och därför skulle de obligatoriska söndagspromenaderna alltid passera denna plantering när det var dags för blomning. Blomprakten var enorm och mycket vacker. Tulpaner har sedan dess varit min favorit.</i>”</p>
      <p>Ja, vem tycker inte om tulpaner?</p>
      <p><b>Avslutar med ett mejl </b>från Mats Rehn, som har en rolig knorr:</p>
      <p>”<i>Hej Eva-Karin!</i></p>
      <p>
        <i>Läste om tulpanlökarna. Min pappa berättade alltid om att Stockholm (kanske även andra delar av Sverige) fick stora mängder tulpanlökar som tack för stödet i samband med den enorma katastrofen 31 januari 1953. En stormvåg försatte Nederländerna i en katastrofsituation. Skyddsvallarna kunde inte stå emot och nästan 2.000 personer omkom.</i>
      </p>
      <p><i>Enligt min pappa var Sverige särskilt generöst och han ”visste” senare att Sverige hade säkra nederländska röster i Melodifestivalerna.</i>”</p>
      <p><b>Dagens överkurs: </b>Mats Rehn, som var tio år 1943, tipsar också om rörliga bilder från katastrofen som gjorde en miljon nederländare hemlösa. Det är skrämmande bilder –<a href="http://nukunskap.se/stormflod-drankte-nederlanderna/"> se här.</a> </p>
      <details>
        <summary>Fråga Eva-Karin</summary>
        <p>Skicka frågor till <a href="mailto:ekg@dn.se">ekg@dn.se</a> och skriv gärna i ärendefältet vad frågan gäller, till exempel staty, gatunamn, idrott. Eller: Eva-Karin Gyllenberg, DN, 10515 Stockholm.</p>
      </details>
      <p><a href="https://www.dn.se/om/fraga-eva-karin/">Läs fler frågor här</a> </p>
    </article>
  </body>
</html>