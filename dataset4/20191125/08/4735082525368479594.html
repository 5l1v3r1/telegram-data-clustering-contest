<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Platforma-Obywatelska/191129658-Jaskowiak-Widze-jak-slabe-sondaze-ma-Andrzej-Duda.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T08:50:06+00:00"/>
    <meta property="og:title" content="Jaśkowiak: Widzę, jak słabe sondaże ma Andrzej Duda"/>
    <meta property="og:description" content="- Należy zapewnić osobom, które pozostają w związkach homoseksualnych, takie prawa, jakie są w małżeństwie - powiedział w RMF FM prezydent Poznania Jacek Jaśkowiak, kandydat w prawyborach prezydenckich w Platformie Obywatelskiej."/>
  </head>
  <body>
    <article>
      <h1>Jaśkowiak: Widzę, jak słabe sondaże ma Andrzej Duda</h1>
      <address><time datetime="2019-11-25T08:50:06+00:00">25 Nov 2019, 08:50</time> by <a rel="author">zew</a></address>
      <p>
        <b>- Należy zapewnić osobom, które pozostają w związkach homoseksualnych, takie prawa, jakie są w małżeństwie - powiedział w RMF FM prezydent Poznania Jacek Jaśkowiak, kandydat w prawyborach prezydenckich w Platformie Obywatelskiej.</b>
      </p>
      <p>- Nie lubię wrzasku wokół pewnych rzeczy. Uważam, że wszystko musi mieć swój timing - powiedział Jacek Jaśkowiak pytany o okoliczności, w jakich zgłosił swą kandydaturę.</p>
      <p>Termin zgłaszania kandydatów do prawyborów prezydenckich w PO upływał we wtorek o północy. Jedyną kandydatką była wicemarszałek Sejmu Małgorzata Kidawa-Błońska, która oficjalnie zgłosiła się w poniedziałek. <a href="https://www.rp.pl/Lewica/191129959-Czarzasty-Razem-pisalismy-przemowienie-Zandbergowi.html">- Trzymam kciuki za panią Kidawę-Błońską, żeby w prawyborach wygrała walkę sama ze sobą - ironizował w #RZECZYoPOLITYCE szef SLD Włodzimierz Czarzasty.</a></p>
      <p>W środę poinformowano, że we wtorek wieczorem do prawyborów zgłosił się Jacek Jaśkowiak. Prezydent Poznania zgłoszenie wysłał pocztą, a decyzję potwierdził na Twitterze. Napisał, że Polska potrzebuje silnej prezydentury, "która zatrzyma łamanie praworządności, wydobędzie kraj z chaosu partyjniactwa i przywróci wszystkim obywatelom prawdziwe poczucie wspólnoty".</p>
      <h3>"Kandyduję, to jest jak najbardziej poważne"</h3>
      <p>Odpowiadając na zarzuty Borysa Budki i Rafała Grupińskiego, Jaśkowiak w RMF FM zapewnił, że jego kandydowanie jest "jak najbardziej poważne".</p>
      <p>
        <a href="https://www.rp.pl/platforma-obywatelska/191129722-prawybory-w-po-huebner-wysylanie-koperty-nie-bylo-dobrym-rozwiazaniem.html">Europosłanka PO Danuta Huebner komentowała, że wysyłanie zgłoszenia w ostatniej chwili w kopercie "to nie było dobre rozwiązanie". - Ta koperta do końca będzie takim symbolem pewnej nieprzejrzystości - mówiła w Radiu Zet.</a>
      </p>
      <p>Jaśkowiak nie chciał odnieść się do tych słów. - Trzeba spojrzeć na to ze strony formalno-prawnej. Deklaracja została złożona w sposób prawidłowy. Organ, który został powołany do tego, by sprawdzić prawidłowość podpisów i te wszystkie inne elementy nie miał żadnych zastrzeżeń. Na zarządzie krajowym przedstawiłem swój pomysł na kampanię i zobaczymy co będzie dalej - oświadczył.</p>
      <h3>Decyzja dzień przed zgłoszeniem</h3>
      <p>Prezydent Poznania poinformował, że "ostateczną decyzję" o starcie w prawyborach podjął dzień przed złożeniem zgłoszenia, ale "pierwsze rozważania miały miejsce już rok temu". Dodał, że decyzję podjął samodzielnie. - Rzeczywiście po dużym zastanowieniu, po przeanalizowaniu również tego, kto jest potencjalnym kandydatem innych formacji - mam tu na myśli Lewicę, mam na myśli również Konfederację. Widzę w tej chwili, jak słabe sondaże ma Andrzej Duda - powiedział.</p>
      <p>Jaśkowiak zapewnił, że nie kłamał, gdy wcześniej deklarował, że chce być prezydentem Poznania przez dwie kadencje i że tej decyzji nie zmieni. - Nie kłamałem, natomiast widziałem też poświęcenie moich kolegów takich jak Wadim Tyszkiewicz czy Zygmunt Frankiewicz, którzy wystartowali do Senatu. To właśnie dzięki zaangażowaniu samorządowców mamy przewagę w Senacie. To są też pewne decyzje o znaczeniu ogólnopolskim. To jest kwestia pewnych wyborów - mówił.</p>
      <h3>Małżeństwa homoseksualne? Jaśkowiak: Tak</h3>
      <p>Jaśkowiak przyznał, że może być mu trudno pokonać Małgorzatę Kidawę-Błońską, która ma "dużo lepszą" pozycję startową niż on. - Po naszych poprzednich prawyborach, gdzie startował Radek Sikorski i prezydent Komorowski, widzimy, że my jednak, tak jak w "Rejsie", lubimy bardziej te piosenki, które już znamy - powiedział. W jego ocenie, prawybory w PO będą przeprowadzone fair. Pytany, skąd weźmie fundusze na kampanię prawyborczą prezydent Poznania poinformował, że kandydaci otrzymają po 25 tys. zł na ten cel. Zadeklarował, że w czasie kampanii nie zamierza jeździć służbowym autem.</p>
      <p>Jaśkowiak określił się jako człowiek centrum. - Mam sporą wrażliwość na biedę, mam sporą wrażliwość na wykluczonych i wcale się tego nie wstydzę - dodał.</p>
      <p>Pytany, czy gdyby to od niego zależało, małżeństwa homoseksualne byłyby w Polsce legalne, odparł: - Tak. - Na pewno należy zapewnić osobom, które pozostają w związkach homoseksualnych, takie prawa, jakie są w małżeństwie - powiedział. Dodał, że ma na myśli możliwość "uzyskiwania w szpitalu odpowiedniej dokumentacji, dziedziczenia i te wszystkie inne elementy, które się z tym wiążą".</p>
    </article>
  </body>
</html>