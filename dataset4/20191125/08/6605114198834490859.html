<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/a-penzugyi-tudatossag-fejleszteset-segito-szervezeteket-tamogatnak-2050716/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T08:12:00+00:00"/>
    <meta property="og:title" content="A pénzügyi tudatosság fejlesztését segítő szervezeteket támogatnak"/>
    <meta property="og:description" content="A nyertes pályázatok példaértékűek, másolandó modellek lehetnek a legtöbb iskola számára."/>
  </head>
  <body>
    <article>
      <h6 class="kicker">ISKOLAPÉLDA</h6>
      <h1>A pénzügyi tudatosság fejlesztését segítő szervezeteket támogatnak</h1>
      <address>
        <time datetime="2019-11-25T08:12:00+00:00">25 Nov 2019, 08:12</time>
      </address>
      <h4>Összesen húszmillió forintot nyert a diákok pénzügyi ismeretének bővítését elősegítő pályázatán tíz, iskolákkal együttműködő alapítvány. A nyertes pályázatok példaértékűek, másolandó modellek lehetnek a legtöbb iskola számára, ugyanis azok a gyerekeket játékosan, interaktívan ismertetik meg a mindennapi pénzügyekkel – közölte Gion Gábor, a Pénzügyminisztérium pénzügyekért felelős államtitkára.</h4>
      <p>A kormány pénzügyi tudatosságot fejlesztő stratégiája kiemelt hangsúlyt helyez arra, hogy minél hatékonyabb eszközökkel és minél szélesebb körben szólítsa meg a fiatalabb korosztályokat – emelte ki az államtitkár. Ezt a célt szolgálta a Pénzügyminisztérium pályázata is – tette hozzá.</p>
      <p>Elmondta, a gyakorlat már igazolta, hogy</p>
      <blockquote>a fiatalok sokkal nyitottabbak és érdeklődőbbek egy-egy téma iránt, ha azt játékosan és kreatív feladatokon keresztül sajátíthatják el.</blockquote>
      <p>A tárca ezért hirdetett pályázatot olyan iskolákkal együttműködő alapítványok számára, amelyek a hagyományos tanórai kereteken túl szakemberek bevonásával szeretnének ilyen témájú programokat megvalósítani – magyarázta.</p>
      <p>Gion Gábor elmondta, hogy</p>
      <blockquote>a nyertes pályázók olyan innovatív, gyakorlat-orientált programokat fejlesztettek ki, amelyek idővel világszerte is példaértékű modellekké válhatnak.</blockquote>
      <p>A Pénzügyminisztérium ezeket a pilot jellegű projekteket nyomon követi, így a tanév végére már a gyakorlati tapasztalatok is rendelkezésre állnak.</p>
      <p>Néhány, idén már megvalósuló projektet ki is emelt az államtitkár.</p>
      <blockquote>Az egyik nyertes szervezet például nyolc állomáson keresztül navigálja végig úgy, egy izgalmas, játékos akadálypályán a gyerekeket, hogy közben a diákok a legfontosabb pénzügyi ismereteket is elsajátíthatják.</blockquote>
      <p>Sokat segíthet a pénzügyi folyamatok megértésében az is, ha a pénzügyi felsőoktatásban tanuló hallgatókat bevonják az oktatásba – folytatta a felsorolást Gion Gábor.</p>
      <p>Közölte, nagy eredményeket várnak attól a projekttől is, amelyik az informatikát integrálva egy társasjátékot fejlesztett ki erre a célra. Hiánypótló az a nyertes pályázat, amelyik saját nevelési, valamint hátrányos helyzetű gyerekeket ismertet meg a mindennapi pénzügyekkel és a takarékoskodás fogalmával – mondta.</p>
    </article>
  </body>
</html>