<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244503/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T08:42:44+00:00"/>
    <meta property="og:title" content="‘สมคิด’ ตั้งเป้าขยับอันดับ Doing Business ให้ติด TOP 20"/>
    <meta property="og:description" content="“สมคิด” ตั้งเป้าขยับอันดับ “Doing Business” ให้ติด 1 ใน 20 จากปัจจุบันอยู่อันดับ 21 หวังสร้างความมั่นใจให้กับนักลงทุน"/>
  </head>
  <body>
    <article>
      <h1>‘สมคิด’ ตั้งเป้าขยับอันดับ Doing Business ให้ติด TOP 20</h1>
      <address><time datetime="2019-11-25T08:42:44+00:00">25 Nov 2019, 08:42</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“สมคิด” ตั้งเป้าขยับอันดับ “Doing Business” ให้ติด 1 ใน 20 จากปัจจุบันอยู่อันดับ 21 หวังสร้างความมั่นใจให้กับนักลงทุน</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เป็นประธานการประชุมแนวทางการปรับปรุงสภาพแวดล้อม สำหรับการประกอบธุรกิจในประเทศไทยของธนาคารโลก (Doing Business) หวังเดินหน้าแก้ไขอุปสรรค การประกอบธุรกิจในประเทศไทย หลังจากการจัดอันดับปีที่ผ่านมาไทยขยับดีขึ้น 6 อันดับ จากอันดับ 27 มาอยู่อันดับ 21 ด้านไหนได้คะแนน 80-90% ต้องเร่งพัฒนาให้ได้คะแนนเต็ม เพราะตั้งเป้าหมายให้ติดอันดับ 1 ใน 20 เพื่อสร้างความมั่นใจให้กับนักลงทุนที่เข้ามาลงทุนในไทย</p>
      <figure>
        <img src="https://www.thebangkokinsight.com/wp-content/uploads/2019/05/%E0%B8%AA%E0%B8%A1%E0%B8%84%E0%B8%B4%E0%B8%94165621.jpg"/>
      </figure>
      <p>ทั้งนี้ ได้กำชับให้สำนักงานคณะกรรมการพัฒนาระบบข้าราชการ (ก.พ.ร.) เร่งประชาสัมพันธ์ให้ความรู้และความเข้าใจนักลงทุน ประชาชน เพื่อให้เกิดความร่วมมือระหว่างกันลดอุปสรรคการทำธุรกิจในไทย เพื่อสะท้อนถึงประสิทธิภาพการบริการภาครัฐในการให้บริการประชาชนผู้มาติดต่อกับหน่วยงานราชการ รวมทั้งยังต้องอำนวยความสะดวกด้านการค้าระหว่างประเทศ เพื่อบริการต่างชาติให้มีความสะดวกมากขึ้น</p>
      <p>สำหรับภาพรวมเศรษฐกิจ ขณะนี้กระทรวงการคลังมีมาตรการกระตุ้นเศรษฐกิจ ส่งเสริมการบริโภคภายในประเทศ เกิดเงินหมุนเวียนในระบบ การจับจ่ายใช้สอยและการลงทุน นับว่าเป็นเพียงส่วนหนึ่ง เพื่อประครองเศรษฐกิจ แต่การขับเคลื่อนเศรษฐกิจต้องพึ่งทั้งการส่งออก ค่าครองชีพ การเบิกจ่ายภาครัฐ ดูแลภาคเกษตรกร ต้องขับเคลื่อนทุกด้านไปพร้อมกัน แต่การออกมาตรการดูแลเศรษฐกิจด้านอื่นไม่สามารถตอบได้ เพราะไม่ได้อยู่ในความรับผิดชอบ จึงต้องสอบถามกระทรวงที่รับผิดชอบ</p>
      <p>สำหรับกระทรวงการคลัง ได้ติดตามอย่างใกล้ชิดเพราะการดูแลเศรษฐกิจที่ผ่านมาถูกขับเคลื่อนทั้ง 4 ด้าน คือ กระทรวงคมนาคม กระทรวงเกษตรฯ กระทรวงพาณิชย์ กระทรวงการคลัง แต่ปัจจุบันเหลือกระทรวงคลังด้านเดียว จึงต้องดำเนินได้เฉพาะในส่วนที่รับผิดชอบเท่านั้น</p>
      <p>ที่มา : สำนักข่าวไทย</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244503%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244545/"/>
        <a href="https://www.thebangkokinsight.com/244441/"/>
        <a href="https://www.thebangkokinsight.com/244409/"/>
        <a href="https://www.thebangkokinsight.com/244340/"/>
      </related>
    </article>
  </body>
</html>