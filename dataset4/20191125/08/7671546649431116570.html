<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914952"/>
    <meta property="og:site_name" content="Dnevnik"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="V pričakovanju novih vodnikov in zimskih tur"/>
    <meta property="og:description" content="Planinska založba PZS je izdala še zadnjega izmed štirih vodnikov po Julijskih Alpah, na Slovenskem knjižnem sejmu pa bo ta teden predstavila še več novosti iz sveta gorniške literature."/>
  </head>
  <body>
    <article>
      <h1>V pričakovanju novih vodnikov in zimskih tur</h1>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author">Gorazd Suhadolnik</a></address>
      <p>
        <b>Planinska založba PZS je izdala še zadnjega izmed štirih vodnikov po Julijskih Alpah, na Slovenskem knjižnem sejmu pa bo ta teden predstavila še več novosti iz sveta gorniške literature.</b>
      </p>
      <p>Serija štirih vodnikov po Julijskih Alpah, današnjemu uporabniku primerno prenovljeno delo Julijske Alpe Tineta Miheliča, je dokončana. Po že prej izdanih treh vodnikih (Julijske Alpe: skupini Mangarta in Jalovca Jožeta Draba, Zahodne Julijske Alpe Klemna Janše in Julijske Alpe: južni del Andraža Poljanca) je oktobra izšel še vodnik Julijske Alpe: osrednji del Romana Tratarja, ki zajema večino naših najvišjih gora s Triglavom na čelu. Vodnike odlikuje enciklopedična sistematičnost, opisom dolin in izhodišč sledi poglavje o kočah in zavetiščih, najpomembnejši del pa so opisi vseh vrhov in poti nanje z najpomembnejšimi podatki, koordinatami GPS vseh pomembnih točk in ilustrativnimi fotografijami.</p>
      <p>Planinska založba je letos izdala še en vodnik, in sicer V zasnežene gore Gorazda Goriška, ki je namenjen širšemu krogu uporabnikov in ponuja 55 zimskih tur, večinoma na sredogorske vrhove, nekaj pa je tudi opisov zahtevnejših zimskih visokogorskih tur.</p>
      <p>Matjaž Šerkezi, strokovni sodelavec PZS, ob tem opozarja, da obiskovanje zasneženih gora zahteva izkušenega planinca s širokim planinskim znanjem in tehnično usposobljenostjo. Trenutno je v visokogorju tretja stopnja nevarnosti snežnih plazov (po petstopenjski evropski lestvici), zato Šerkezi odsvetuje takšne ture. V nižje ležečih območjih in na gozdnih poteh pa so tla pomrznjena in spolzka ter zahtevajo previdnost pri hoji. »Med obvezno zimsko opremo, poleg osnovne, sodijo cepin in dereze, lavinski trojček (žolna, sonda in aluminijasta lopata), topla oblačila in velika mera znanja, izkušenj ter zdrave kmečke pameti. Znati je treba tudi pravočasno obrniti,« poudarja Šerkezi in dodaja, da je pozna jesen primerna za preveritev osebne opreme in pripravo na obisk zasneženih gora – ob sončnih dneh z inverzijo in stabilno snežno odejo.</p>
      <p>Planinska založba bo na knjižnem sejmu predstavljala še vodnika Slovenian Mountain Trail in Dolomiti po dolgem in počez Andreja Mašere, avtobiografski deli Tista lepa leta (Rado Kočevar in Mojca Volkar Trobevšek) in Vprašaj goro (Joža Mihelič) ter še nekaj drugih zanimivih izdaj.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914258/sport/ostali-sporti/drugi-sporti/od-ledeniskega-doktorja-do-vrhunskega-himalajca"/>
        <a href="https://www.dnevnik.si/1042911565/sport/ostali-sporti/drugi-sporti/himalajska-jesen-koncana-prihaja-vroca-zima"/>
        <a href="https://www.dnevnik.si/1042910916/sport/ostali-sporti/drugi-sporti/eno-leto-bodo-potovali-na-ledeni-plosci"/>
      </related>
    </article>
  </body>
</html>