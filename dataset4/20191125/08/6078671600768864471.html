<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/vreme-chasti-grumotevichni-1618728.html"/>
    <meta property="og:site_name" content="Cross"/>
    <meta property="article:published_time" content="2019-11-25T08:19:00+00:00"/>
    <meta property="og:title" content="Мощни гръмотевични бури в Гърция, има данни за един загинал"/>
    <meta property="og:description" content="/КРОСС/ Фронт с много силни дъждове и мощни гръмотевични бури удари бреговете на Западна Гърция през нощта, а днес ще засегне цялата страна, като се движи от запад на изток."/>
  </head>
  <body>
    <article>
      <h1>Мощни гръмотевични бури в Гърция, има данни за един загинал</h1>
      <address>
        <time datetime="2019-11-25T08:19:00+00:00">25 Nov 2019, 08:19</time>
      </address>
      <p>/КРОСС/ Фронт с много силни дъждове и мощни гръмотевични бури удари бреговете на Западна Гърция през нощта, а днес ще засегне цялата страна, като се движи от запад на изток.</p>
      <p><b>Един мъж е загинал, а друг е в неизвестност след началото на лошото време, което обхвана съседна Гърция.</b> Двамата се качили на ветроходна яхта на пристанище. Силният вятър обърнал плавателния съд.</p>
      <p>Бурята на много места и днес ще бъде придружена от градушки, особено в южните части на страната, според прогнозите на метеорологичната служба на Атинската национална обсерватория. </p>
      <p>В района на Атика и в столицата Атина дъждът, който започна през нощта, ще се засили, като до сутрешните часове се очакват силни гръмотевични бури със значителни количества валежи.</p>
      <p>Очаква се лошото време да обхване и крайбрежните и планинските части на префектурите Лариса, Иматия и Пирея. В същото време в Егейско море се очаква много силен вятър.</p>
      <p>Всички служби са поставени в състояние на повишена готовност. Училищата ще отворят чак в 10 часа сутринта.</p>
      <h3>Лошото време ще се усети и в България, основно в южните части на страната.</h3>
    </article>
  </body>
</html>