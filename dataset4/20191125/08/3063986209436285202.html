<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843294"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T08:22:00+00:00"/>
    <meta property="og:title" content="পরিবেশ রক্ষায় সাইকেলে চেপে বেনাপোলে ওরা ৪ জন"/>
    <meta property="og:description" content="‘প্লাস্টিক বর্জন কর, পরিবেশ বাঁচাও’ এই স্লোগানে মানুষকে সচেতন করতে আখাউড়া স্থলবন্দর থেকে বেনাপোল বন্দরে এসেছে চার সদস্যের সাইকেল র‌্যালি। রবিবার (২৪ নভেম্বর) দুপুরে র‌্যালিটি বেনাপোল স্থলবন্দরে এসে পৌঁছায়। এ সময় বিভিন্ন সামাজিক সংগঠনের কর্মীরা তাদের অভ্যর্থনা জানান। চার সদস্যের সাইকেল র‌্যালিতে রয়েছেন, ঢাকা সাইক্লিং স্পোর্টিং ক্লাবের আযহারুল ইসলাম, অঞ্জন দাস, রফিকুল ইসলাম ও হোমায়েত হক। সাইকেল র‌্যালিটি গত শুক্রবার (২২ নভেম্বর) ভোরে আখাউড়া বন্দর থেকে রওনা হয়ে রবিবার দুপুরে ৩৮৭ কিলোমিটার ভ্রমণ করে বেনাপোল বন্দরে পৌঁছায়। এ সময় সড়কের বিভিন্ন স্থানে র‌্যালিটি পরিবেশ রক্ষায় করণীয় বিষয়ে পথচারীদের সচেতন করেন। দলনেতা আযহারুল ইসলাম বলেন, ‘আজকের পৃথিবীতে আমরা প্লাস্টিকের ওপর ভীষণভাবে নির্ভরশীল হয়ে পড়েছি। এই প্লাস্টিক যা প্রাকৃতিকভাবে শত শত বছরেও নষ্ট হয় না এবং পরিবেশের উপর মারাত্মক কু-প্রভাব ফেলেছে। এতে প্রাণিকুল আজ বিপন্ন। প্রকৃতি ও পরিবেশের এই বিরূপ প্রভাবে আগামী দিনের মানব সভ্যতা এক চরম বিপদের মুখোমুখি হবে। এর থেকে নিজেদের বাঁচতে ও সুস্থ ও সুন্দর পরিবেশ গড়ে তুলতে এখন থেকেই প্লাস্টিক বর্জন করতে হবে। এ বিষয়ে মানুষকে সচেতন…"/>
  </head>
  <body>
    <article>
      <h1>পরিবেশ রক্ষায় সাইকেলে চেপে বেনাপোলে ওরা ৪ জন</h1>
      <address><time datetime="2019-11-25T08:22:00+00:00">25 Nov 2019, 08:22</time> by <a rel="author">বেনাপোল (যশোর) প্রতিনিধি</a></address>
      <p>‘প্লাস্টিক বর্জন কর, পরিবেশ বাঁচাও’ এই স্লোগানে মানুষকে সচেতন করতে আখাউড়া স্থলবন্দর থেকে বেনাপোল বন্দরে এসেছে চার সদস্যের সাইকেল র‌্যালি।</p>
      <p>রবিবার (২৪ নভেম্বর) দুপুরে র‌্যালিটি বেনাপোল স্থলবন্দরে এসে পৌঁছায়। এ সময় বিভিন্ন সামাজিক সংগঠনের কর্মীরা তাদের অভ্যর্থনা জানান। চার সদস্যের সাইকেল র‌্যালিতে রয়েছেন, ঢাকা সাইক্লিং স্পোর্টিং ক্লাবের আযহারুল ইসলাম, অঞ্জন দাস, রফিকুল ইসলাম ও হোমায়েত হক।</p>
      <p>সাইকেল র‌্যালিটি গত শুক্রবার (২২ নভেম্বর) ভোরে আখাউড়া বন্দর থেকে রওনা হয়ে রবিবার দুপুরে ৩৮৭ কিলোমিটার ভ্রমণ করে বেনাপোল বন্দরে পৌঁছায়। এ সময় সড়কের বিভিন্ন স্থানে র‌্যালিটি পরিবেশ রক্ষায় করণীয় বিষয়ে পথচারীদের সচেতন করেন।</p>
      <p>দলনেতা আযহারুল ইসলাম বলেন, ‘আজকের পৃথিবীতে আমরা প্লাস্টিকের ওপর ভীষণভাবে নির্ভরশীল হয়ে পড়েছি। এই প্লাস্টিক যা প্রাকৃতিকভাবে শত শত বছরেও নষ্ট হয় না এবং পরিবেশের উপর মারাত্মক কু-প্রভাব ফেলেছে। এতে প্রাণিকুল আজ বিপন্ন। প্রকৃতি ও পরিবেশের এই বিরূপ প্রভাবে আগামী দিনের মানব সভ্যতা এক চরম বিপদের মুখোমুখি হবে। এর থেকে নিজেদের বাঁচতে ও সুস্থ ও সুন্দর পরিবেশ গড়ে তুলতে এখন থেকেই প্লাস্টিক বর্জন করতে হবে। এ বিষয়ে মানুষকে সচেতন করতেই অমাদের এই সাইকেল র‌্যালি।’</p>
      <p>এ ধরনের সচেতনমূলক একটি সৌহার্দ্য সাইকেল র‌্যালি পরিবেশের সুরক্ষায় মানুষকে সচেতন হতে আগ্রহী করবে বলে জানিয়েছেন পরিবেশ রক্ষায় বৃক্ষ ভিক্ষা এবং বিনামূল্যে বৃক্ষ রোপনকারী শার্শার দেশ সেরা উদ্ভাবক মিজানুর রহমান।</p>
    </article>
  </body>
</html>