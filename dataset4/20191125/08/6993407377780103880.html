<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/donbas-realii-reintegratsiia-donbas/30289475.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T08:00:05+00:00"/>
    <meta property="og:title" content="Реінтеграція Донбасу: чого бояться лікарі і вчителі з Донецька?"/>
    <meta property="og:description" content="Що буде з жителями тимчасово окупованих територій після реінтеграції, про яку каже Зеленський?"/>
  </head>
  <body>
    <article>
      <h1>Реінтеграція Донбасу: чого бояться лікарі і вчителі з Донецька?</h1>
      <address><time datetime="2019-11-25T08:00:05+00:00">25 Nov 2019, 08:00</time> by <a rel="author" href="https://www.radiosvoboda.org/author/%D0%B0%D0%BD%D0%B4%D1%80%D1%96%D0%B9-%D0%B4%D1%96%D1%85%D1%82%D1%8F%D1%80%D0%B5%D0%BD%D0%BA%D0%BE/iuiyqy" target="_blank">Андрій Діхтяренко</a></address>
      <p>
        <b>Жителі тимчасово окупованого Донбасу бояться можливих переслідувань після реінтеграції, зауважують правозахисники. Сотні тисяч людей працюють у структурах під контролем угруповань російських гібридних сил «ДНР» і «ЛНР». Чи можуть вони, у разі реінтеграції, бути притягнуті до відповідальності? Чи готові вчителі та лікарі Донецька повернутися в Україну? Дізнавалися журналісти спеціального проєкту Радіо Свобода «Донбас.Реалії».</b>
      </p>
      <figure>
        <iframe src="https://www.youtube.com/embed/3dBKrFH8YYM" width="640" height="360" data-service="Youtube" scrolling="no"/>
      </figure>
      <p>Усі 5 років війни Максим працює дитячим лікарем у тимчасово окупованому бойовиками російських гібридних сил Донецьку – він лікує порушення слуху. Серед його пацієнтів є діти з контузіями після обстрілів. Хоча на початку бойових дій Донецьк, разом із іншими населеними пунктами неабияк постраждали від руйнувань, зараз ситуація стала спокійнішою, каже Максим.</p>
      <p>Як і чимало його земляків, у 2014-му році ставив собі запитання – поїхати чи залишитися. Зрештою, обрав друге.</p>
      <figure>
        <img src="https://gdb.rferl.org/A13C5B09-EE65-486B-A3E7-DFF7022AB4DC.jpg"/>
        <figcaption>Максим, лікар-сурдолог, який живе в тимчасово окупованому російськими гібридними силами Донецьку</figcaption>
      </figure>
      <p>«Більша частина родини перебуває тут і виїхати кудись, зірватися на нове місце було дуже важко. Це на першому місці. Ну і друге – це, напевно, якась прихильність до Донецька. Я тут народився, тут виріс, тут розвивався як лікар», – розповідає Максим.</p>
      <h3>«Ми бачимо, що посилилися страхи» – правозахисник</h3>
      <p>Лікарі і вчителі, шахтарі і металурги, комунальники, підприємці та навіть чиновники. По той бік лінії розмежування, під контролем російських гібридних сил сьогодні працюють сотні тисяч людей. Що буде з ними після реінтеграції, про яку каже президент України Володимир Зеленський?</p>
      <aside>Усе менше, згадуючи жителів Криму та Донбасу, ми говоримо «громадяни України»<cite>Володимир Зеленський</cite></aside>
      <p>«Наших громадян із Луганська та Донецька, незалежно від їхнього ставлення до так званих «ЛНР-ДНР», без виключення називають «сєпарами»… І все менше, згадуючи жителів Криму та Донбасу, ми говоримо «громадяни України». Все менше і менше. І це не є правильно», – заявив Зеленський під час візиту в Маріуполь.</p>
      <figure>
        <iframe src="https://www.youtube.com/embed/wfNyP13AZPI" width="640" height="360" data-service="Youtube" scrolling="no"/>
      </figure>
      <p>Жителі непідконтрольних територій сьогодні бояться ймовірних переслідувань – за те, що залишилися працювати в окупації. Про це кажуть українські правозахисники.</p>
      <aside>Є страхи, що якщо людина була керівником музею в Луганську чи Донецьку, то після реінтеграції вона може бути притягнута до відповідальності<cite>Валерій Новіков</cite></aside>
      <p>«Коли ми зараз влаштовуємо діалоги між людьми з підконтрольної і непідконтрольної території, ми бачимо, що посилилися страхи. Є страхи, що якщо людина була керівником музею, умовно кажучи, в місті Луганськ, Алчевськ… то після реінтеграції ця людина може бути якимось чином притягнута до відповідальності – умовно, посилаючись на закон про фінансування тероризму», – зауважує голова Луганського обласного правозахисного центру «Альтернатива» <b>Валерій Новіков</b>.</p>
      <h3>«Перехідне правосуддя»</h3>
      <p>До речі, це стосується також і підприємців, які на окупованій бойовиками території зараз займаються підприємницькою діяльністю.</p>
      <p>Доки неясно, кого будуть люструвати, хто потрапить під амністію, а до кого взагалі не буде жодних запитань. Відповіді повинен дати спеціальний закон, який вже скоро може з’явитися у Верховній Раді України.</p>
      <figure>
        <img src="https://gdb.rferl.org/746D1817-2A50-4D5A-B391-2633D78AD19F.jpg"/>
        <figcaption>Дмитро Лубінець, голова комітету Верховної Ради з питань деокупації і реінтеграції ОРДЛО</figcaption>
      </figure>
      <p>«Люстрація, або закон про колаборантів, або закон про амністію – це різні назви одного, загального, єдиного великого закону, який буде називатись «Про перехідне правосуддя». Ми чекаємо його подання – хтось казав до Нового року, хтось каже вже після Нового року», – розповідає голова комітету Верховної Ради з питань деокупації і реінтеграції ОРДЛО і Автономної республіки Крим <b>Дмитро Лубінець</b>.</p>
      <p>Примирити країну і не перетнути так звані «червоні лінії». Перед розробниками рамкового законопроекту, а закон про перехідне правосуддя повинен подати в парламент президент, – постало насправді нелегке завдання. Ось що, наприклад, робити з чиновниками міських адміністрацій під контролем незаконних угруповань бойовиків «ЛДНР»? Або з так званими податківцями? Або з працівниками автоінспекції?</p>
      <p>«Якщо по медичних працівниках ні у кого питань немає, так, – їх не потрібно притягати до відповідальності... То якщо говорити про вчителів, зараз різні є думки, так? З приводу того, що вчитель, кожен конкретний, там робив. Якщо він займався пропагандою, якщо він розпалював конфлікт – до нього можуть бути питання», – додає голова Луганського обласного правозахисного центру «Альтернатива» Валерій Новіков.</p>
      <p>У мережі можна знайти відео, на яких вчителі з тимчасово непідконтрольних територій <a href="https://www.youtube.com/watch?v=zKMEj7LwdzU">проводять</a> у школі пропагандистські уроки про так званих «героїв ДНР».</p>
      <h3>«Мені нема чого боятися. Я не вчиняла вбивств, я не відчуваю ненависті до України»</h3>
      <p>А от Олена викладає українську мову та літературу в одному з донецьких технікумів. До можливої реінтеграції ставиться скептично.</p>
      <figure>
        <img src="https://gdb.rferl.org/5AD17B43-EA59-4129-9AA3-9C0D573BAB56.jpg"/>
        <figcaption>Олена, вчителька з Донецька</figcaption>
      </figure>
      <p>«Я думаю, практично кожен, хто тут живе скаже вам – дуже сумнівно, що Україна відновить свій контроль над тутешніми територіями. Люди в основному тут цього не хочуть, тому цього швидше за все не буде», – каже донецька вчителька Олена.</p>
      <aside>Практично кожен, хто тут живе, скаже – сумнівно, що Україна відновить свій контроль<cite>Олена</cite></aside>
      <p>Донецька вчителька вважає: в будь-якому випадку, люструвати її – несправедливо.</p>
      <p>«А чого мені боятися? Мені нема чого боятися. Я не вчиняла вбивств, я не відчуваю ненависті до України».</p>
      <p>Олена також додає – якщо реінтеграція відбудеться, вона залишиться у Донецьку.</p>
      <p>«У будь-якому випадку я залишуся. Якщо дозволять. Працювати на своєму робочому місці. Але я думаю, що все тут зазнає великих змін», – каже Олена.</p>
      <h3>«Я не готовий проголосувати за амністію абсолютно всім» – Лубінець</h3>
      <p>Яка з моделей реінтеграції буде в результаті взята за основу – досі незрозуміло. Правозахисниця з Хорватії розповідає про досвід Східної Славонії. Цю частину країни вдалося реінтегрувати без військової операції.</p>
      <p>«Кожне питання вирішував чиновник ООН і двоє або більше людей з обох сторін. Вода – один з Хорватії, один звідти. Телефон, залізниця – один звідти, один звідси», – каже експертка з прав людини з Хорватії <b>Бранка Шесто</b>.</p>
      <p>Водночас вона додає, що й цей досвід не можна назвати вдалим – через сербсько-хорватські протиріччя.</p>
      <figure>
        <img src="https://gdb.rferl.org/7192C03C-4886-4B53-A4A3-9BE6EAF4B562.jpg"/>
        <figcaption>Бранка Шесто, експертка з прав людини (Хорватія)</figcaption>
      </figure>
      <p>«Дуже сильно існує опір, щоб серби залишилися, так що багато з них виїхало. Я не рекомендую наш досвід. Тому що я впевнена, що ситуація зовсім інша», – зауважує Бранка Шесто.</p>
      <p>Дійсно, на Донбасі хоча б немає міжнаціонального конфлікту. Але страх можливих переслідувань теж може призвести до виїзду частини жителів Донецька і Луганська – в Росію, зауважують експерти й аналітики. Адже, з одного боку – пропаганда бойовиків і прискорена роздача російських паспортів усім охочим. А з іншого – неготовність, як мінімум частини українського суспільства, до широкої амністії.</p>
      <aside>Я проти амністії для людей, які брали участь у встановленні діяльності утворень під назвою «ДНР-ЛНР»<cite>Дмитро Лубінець</cite></aside>
      <p>«Я особисто категорично проти, щоб застосувати амністію для всіх людей, які брали участь у встановленні діяльності таких утворень під назвою «ДНР-ЛНР». Тому для мене це принципова позиція, я не готовий проголосувати за амністію абсолютно всім», – каже голова комітету Верховної Ради з питань деокупації і реінтеграції ОРДЛО Дмитро Лубінець.</p>
      <p>Лікар-сурдолог із Донецька Максим, як і донецька вчителька, припускає, що у випадку реінтеграції, лікарів люструвати не будуть, бо вони «не військові». Він також упевнений, що залишиться працювати лікарем у Донецьку, бо це його улюблена робота.</p>
      <p>ДИВІТЬСЯ ПОВНИЙ ВИПУСК ПРОГРАМИ «ДОНБАС.РЕАЛІЇ»:</p>
      <figure>
        <iframe src="https://www.youtube.com/embed/ASMOg2xD0IU" width="640" height="360" data-service="Youtube" scrolling="no"/>
      </figure>
    </article>
  </body>
</html>