<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/apa-motif-dong-zong-bangkit-semula-isu-tulisan-jawi/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T08:01:54+00:00"/>
    <meta property="og:title" content="Apa motif Dong Zong bangkit semula isu tulisan jawi?"/>
    <meta property="og:description" content="Oleh Siti Hafidah Abd Ghaffar BANGI, 28 Rabiulawal 1441H, Isnin – Gerakan Islam, Ikatan Muslimin Malaysia (Isma) kesal apabila pertubuhan rasis Dong Zong terus mendesak Kementerian Pendidikan membenarkan lembaga sekolah membuat keputusan dalam isu pembelajaran tulisan Jawi di sekolah rendah vernakular. Presiden Isma, Aminuddin Yahaya berkata, keputusan kerajaan untuk melaksanakan pembelajaran tulisan Jawi sudahpun muktamad …"/>
  </head>
  <body>
    <article>
      <h1>Apa motif Dong Zong bangkit semula isu tulisan jawi?</h1>
      <h2>Terus gesa kerajaan haramkan kumpulan pendesak Cina: Isma</h2>
      <address><time datetime="2019-11-25T08:01:54+00:00">25 Nov 2019, 08:01</time> by <a rel="author">siti hafidah</a></address>
      <figure>
        <img src="https://www.ismaweb.net/wp-content/uploads/2019/11/hajiamin-isnin.jpg"/>
      </figure>
      <p>Oleh Siti Hafidah Abd Ghaffar</p>
      <p><b>BANGI, 28 Rabiulawal 1441H, Isnin</b> – Gerakan Islam, Ikatan Muslimin Malaysia (Isma) kesal apabila pertubuhan rasis Dong Zong terus mendesak Kementerian Pendidikan membenarkan lembaga sekolah membuat keputusan dalam isu pembelajaran tulisan Jawi di sekolah rendah vernakular.</p>
      <p>Presiden Isma, Aminuddin Yahaya berkata, keputusan kerajaan untuk melaksanakan pembelajaran tulisan Jawi sudahpun muktamad dan tidak diserahkan kepada Persatuan Ibu Bapa dan Guru (PIBG) setiap sekolah, justeru desakan pertubuhan rasis ini hanya akan menyebabkan ketidakselarasan dalam sistem pendidikan negara.</p>
      <p>“Sepatutnya isu ini sudah selesai dan kita tidak pasti apa sebenarnya motif Dong Zong untuk membangkitkannya kembali.</p>
      <p>“Ia tidak membabitkan isu agama tetapi ini adalah sebuah seni warisan negara yang harus dikenal dan dihargai oleh semua warganegara yang meliputi pelbagai kaum,” katanya dalam satu kenyataan hari ini.</p>
      <p>Terdahulu, Dong Zong dan kumpulan pendidikan Cina lain membangkitkan kembali isu tulisan Jawi apabila memaklumkan mahu menghantar memo kepada Kementerian Pendidikan untuk menuntut supaya lembaga sekolah dibenarkan membuat keputusan dalam isu pembelajaran tulisan Jawi di sekolah rendah vernakular.</p>
      <p>Presiden Dong Zong, Tan Tai Kim dilaporkan berkata, mereka tidak berpuas hati apabila lembaga sekolah tidak tersenarai sebagai pembuat keputusan dalam pengajaran Jawi di sekolah vernakular tahun depan, walaupun sudah lima pertemuan diadakan dengan kementerian.</p>
      <p>Sebelum ini, Menteri Pendidikan, Maszlee Malik mengumumkan bahawa jemaah menteri memutuskan pengenalan tulisan khat ini akan dimuatkan sebanyak tiga muka surat sahaja dalam buku teks.</p>
      <p>Katanya, jemaah menteri juga menetapkan supaya pengenalan tulisan khat dilaksana secara pilihan dengan guru diberikan kuasa untuk membuat keputusan mengenai kaedah pelaksanaannya di bilik darjah masing-masing.</p>
      <p>Dalam pada itu, Aminuddin yang juga Pengerusi Gerakan Pembela Ummah (UMMAH) menyifatkan desakan Dong Zong ini jelas membuktikan sifat rasis dan kebencian mereka terhadap seni dan budaya orang Melayu.</p>
      <p>“Walhal kita tidak pernah dengar ada pihak menghalang sesiapa mempelajari kaligrafi Cina sebagaimana yang dibuat oleh Dong Zong, dengan pelbagai alasan yang tidak masuk akal termasuklah mengaitkannya dengan isu agama.</p>
      <p>“Setahu saya, desakan agar Dong Zong diharamkan masih berjalan. Maka, kita perlu terus desak supaya kerajaan mengambil perhatian,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>