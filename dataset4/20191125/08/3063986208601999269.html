<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843297"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T08:43:00+00:00"/>
    <meta property="og:title" content="সরকার এবার তিন শতাংশ ধানও কিনছে না বিরামপুরে"/>
    <meta property="og:description" content="প্রায় ৮৭ হাজার মেট্রিকটন ধান উৎপাদনের লক্ষমাত্রা নির্ধারণ করা হয়েছে দিনাজপুরের বিরামপুরে। তবে সরকার কিনবে মাত্র ১ হাজার ৮৮৮ মেট্রিকটন। এই উপজেলায় যে পরিমাণ ধান উৎপাদন হবে তার মাত্র ২.১৭ শতাংশ ধান কিনবে সরকার। উপজেলা কৃষি অফিস সূত্র জানায়, এ বছর উপজেলায় ১৭ হাজার ৫০০ হেক্টর জমিতে আমন ধানের আবাদ হয়েছে। লক্ষ্যমাত্রা নির্ধারণ করা হয়েছে ৮৬ হাজার ৬৬৪ মেট্রিকটন। উপজেলায় কৃষক রয়েছেন ২৫ হাজার ৯৩৪ জন। গত মঙ্গলবার (১৯ নভেম্বর) উপজেলায় আমন মৌসুমে ধান সংগ্রহের লক্ষ্যে উপজেলা কনফারেন্স রুমে খাদ্যশস্য সংগ্রহ মনিটরিং কমিটির সভা অনুষ্ঠিত হয়। উপজেলা নির্বাহী কর্মকর্তা  তৌহিদুর রহমানের সভাপতিত্বে সভায় জানানো হয়, এবার উপজেলার কৃষকদের নিকট থেকে সরকারি গুদামে এক হাজার ৮৮৮ মেট্রিকটন আমন ধান কেনা হবে। সরকারিভাবে এত কম ধান কেনা হলে কৃষকদের বাধ্য হয়ে খোলা বাজারে মহাজন, দালাল ও ফড়িয়াদের কাছে ধান বেচতে হবে। তাই প্রতিবছরের মতো  এবারো ন্যায্য দাম থেকে বঞ্চিত হতে পারে এই এলাকার কৃষকরা। উপজেলা খাদ্য নিয়ন্ত্রক মো. মোস্তাফিজুর রহমান কালের কণ্ঠকে বলেন, প্রায় ৮৭ হাজার টনের বিপরীতে এক হাজার ১৮৮ টন ধান খুবই নগণ্য। এতে বেশি ভাগ কৃষকের কাছ থেকে ধান…"/>
  </head>
  <body>
    <article>
      <h1>সরকার এবার তিন শতাংশ ধানও কিনছে না বিরামপুরে</h1>
      <address><time datetime="2019-11-25T08:43:00+00:00">25 Nov 2019, 08:43</time> by <a rel="author">বিরামপুর (দিনাজপুর) প্রতিনিধি</a></address>
      <p>প্রায় ৮৭ হাজার মেট্রিকটন ধান উৎপাদনের লক্ষমাত্রা নির্ধারণ করা হয়েছে দিনাজপুরের বিরামপুরে। তবে সরকার কিনবে মাত্র ১ হাজার ৮৮৮ মেট্রিকটন। এই উপজেলায় যে পরিমাণ ধান উৎপাদন হবে তার মাত্র ২.১৭ শতাংশ ধান কিনবে সরকার।</p>
      <p>উপজেলা কৃষি অফিস সূত্র জানায়, এ বছর উপজেলায় ১৭ হাজার ৫০০ হেক্টর জমিতে আমন ধানের আবাদ হয়েছে। লক্ষ্যমাত্রা নির্ধারণ করা হয়েছে ৮৬ হাজার ৬৬৪ মেট্রিকটন। উপজেলায় কৃষক রয়েছেন ২৫ হাজার ৯৩৪ জন।</p>
      <p>গত মঙ্গলবার (১৯ নভেম্বর) উপজেলায় আমন মৌসুমে ধান সংগ্রহের লক্ষ্যে উপজেলা কনফারেন্স রুমে খাদ্যশস্য সংগ্রহ মনিটরিং কমিটির সভা অনুষ্ঠিত হয়। উপজেলা নির্বাহী কর্মকর্তা  তৌহিদুর রহমানের সভাপতিত্বে সভায় জানানো হয়, এবার উপজেলার কৃষকদের নিকট থেকে সরকারি গুদামে এক হাজার ৮৮৮ মেট্রিকটন আমন ধান কেনা হবে। সরকারিভাবে এত কম ধান কেনা হলে কৃষকদের বাধ্য হয়ে খোলা বাজারে মহাজন, দালাল ও ফড়িয়াদের কাছে ধান বেচতে হবে। তাই প্রতিবছরের মতো  এবারো ন্যায্য দাম থেকে বঞ্চিত হতে পারে এই এলাকার কৃষকরা।</p>
      <p>উপজেলা খাদ্য নিয়ন্ত্রক মো. মোস্তাফিজুর রহমান কালের কণ্ঠকে বলেন, প্রায় ৮৭ হাজার টনের বিপরীতে এক হাজার ১৮৮ টন ধান খুবই নগণ্য। এতে বেশি ভাগ কৃষকের কাছ থেকে ধান কেনা সম্ভব হবে না। ধান কেনার পরিমাণ একটু বাড়ালে আরো ভালো হতো। উপজেলা কৃষি কর্মকর্তা কৃষিবিদ নিকছন চন্দ্র পাল কালের কণ্ঠকে বলেন, উপজেলায় প্রায় ২৬ হাজার কৃষক রয়েছেন। ১৭ হাজার ৫০০ হেক্টর জমিতে ধান রোপণ করা হয়েছে। তবে যে পরিমাণ ধান কেনার সিদ্ধান্ত হয়েছে তা উৎপাদনের তুলনায় কম।</p>
      <p>উপজেলা নির্বাহী কর্মকর্তা মো. তৌহিদুর রহমান কালের কণ্ঠকে বলেন, সরকারিভাবে এই উপজেলায় ২৬ টাকা কেজি দরে এক  হাজার ১৮৮ জন কৃষকের কাছ থেকে লটারির মাধ্যমে ধান কেনা  হবে। তবে এতে কোনো অনিয়ম হলে প্রয়োজনীয় ব্যবস্থা নেওয়া হবে। </p>
    </article>
  </body>
</html>