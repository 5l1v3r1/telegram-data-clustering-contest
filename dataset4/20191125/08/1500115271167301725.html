<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/music/artikel/4933101/taylor-swift-bedankspeech-open-over-moeilijk-jaar"/>
    <meta property="og:site_name" content="RTL Boulevard"/>
    <meta property="article:published_time" content="2019-11-25T08:15:08+00:00"/>
    <meta property="og:title" content="Taylor Swift openhartig over 'moeilijk jaar'"/>
    <meta property="og:description" content="Taylor Swift heeft een nare periode achter de rug. De 29-jarige zangeres was in haar bedankspeech tijdens de American Music Awards (AMA's), waar ze als grote winnaar uit de bus kwam, open over haar moeilijke jaar."/>
  </head>
  <body>
    <article>
      <h1>Taylor Swift openhartig over 'moeilijk jaar'</h1>
      <address>
        <time datetime="2019-11-25T08:15:08+00:00">25 Nov 2019, 08:15</time>
      </address>
      <p>Taylor Swift heeft een nare periode achter de rug. De 29-jarige zangeres was in haar bedankspeech tijdens de American Music Awards (AMA's), waar ze als grote winnaar uit de bus kwam, open over haar moeilijke jaar.</p>
      <blockquote>"Dit jaar was heftig"</blockquote>
      <p>Taylor vertelde dat het afgelopen jaar "een aantal wonderbaarlijke" dingen voor haar in petto had. "Sommige zijn de moeilijkste die ik heb meegemaakt in mijn leven, en veel daarvan zijn niet openbaar geweest." De zangeres lag onlangs nog in de clinch met haar oude manager Scooter Braun en maakte eerder dit jaar bekend dat haar moeder wederom kanker heeft. Taylors ouders, die beiden al eens kanker overwonnen, zaten zondag in de zaal en waren tot tranen toe geroerd door de woorden van hun dochter.</p>
      <p>"Dit jaar was heftig. Heel veel was goed, heel veel was heel ingewikkeld", sprak Taylor, die haar fans - "de constante factor in mijn leven" - uitvoerig bedankte. "Namens mij en mijn familie bedankt voor je steun en zorgzaamheid."</p>
      <p>De zangeres schreef geschiedenis door meer American Music Awards in de wacht te slepen dan Michael Jackson. De King of Pop won in totaal 24 AMA's, Taylor verzilverde zondag al haar vijf nominaties en komt zo op 29 beeldjes. Ze won onder meer voor het vijfde jaar op rij de award voor artiest van het jaar en werd net als vorig jaar uitgeroepen tot favoriete vrouwelijke artiest.</p>
      <p>Niet alleen Taylor brak records, ook K-Pop groep BTS gaat de geschiedenisboeken in. De Zuid-Koreaanse boyband was vorig jaar de eerste K-Pop groep die een AMA won, dit jaar kregen de mannen er drie. De 17-jarige Billie Eilish ging naar huis met de award voor beste nieuwkomer van het jaar en is daarmee een van de jongste artiesten ooit die dat beeldje wint. Negen jaar geleden won Justin Bieber op 16-jarige leeftijd ook de AMA voor beste nieuwkomer. Billie won bovendien de AMA voor favoriete artiest alternative rock en is de eerste zangeres die die prijs wint.</p>
      <p>Bij de uitreiking van de AMA's was ook een beetje Nederlands succes. Old Town Road, de monsterhit van Lil Nas X en Billy Ray Cyrus, won in de categorie favoriete nummer rap/hiphop. Het nummer werd geproduceerd door de Nederlander YoungKio.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/music/artikel/4932926/taylor-swift-verbreekt-record-michael-jackson-bij-amas"/>
        <a href="https://www.rtlboulevard.nl/entertainment/music/artikel/4931866/geruchten-over-taylor-swift-op-glastonbury-opgelaaid"/>
        <a href="https://www.rtlboulevard.nl/entertainment/music/artikel/4931321/doodsbedreigingen-scooter-braun-om-ruzie-met-taylor-swift"/>
        <a href="https://www.rtlboulevard.nl/entertainment/artikel/4933451/slob-meeste-seinen-songfestivalgeld-op-groen"/>
        <a href="https://www.rtlboulevard.nl/entertainment/music/artikel/4933366/uitgeslapen-edwin-evers-lanceert-kerstsingle"/>
      </related>
      <related>
        <a href="https://www.rtlboulevard.nl/entertainment/music/artikel/4932926/taylor-swift-verbreekt-record-michael-jackson-bij-amas"/>
      </related>
      <related>
        <a href="https://www.rtlboulevard.nl/entertainment/music/artikel/4931866/geruchten-over-taylor-swift-op-glastonbury-opgelaaid"/>
      </related>
    </article>
  </body>
</html>