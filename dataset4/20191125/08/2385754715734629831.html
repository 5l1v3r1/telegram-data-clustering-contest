<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598945/afganistan-stelexos-tis-apostolis-tou-oie-sti-xora-skotothike-apo-xeirovomvida"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T08:39:00+00:00"/>
    <meta property="og:title" content="Αφγανιστάν: Στέλεχος της αποστολής του ΟΗΕ στη χώρα σκοτώθηκε από χειροβομβίδα"/>
    <meta property="og:description" content="Η αποστολή αρωγής των Ηνωμένων Εθνών στο Αφγανιστάν (UNAMA) ανακοίνωσε χθες Κυριακή ότι ένα στέλεχός της σκοτώθηκε και άλλα δύο τραυματίστηκαν, καθώς και..."/>
  </head>
  <body>
    <article>
      <h1>Αφγανιστάν: Στέλεχος της αποστολής του ΟΗΕ στη χώρα σκοτώθηκε από χειροβομβίδα</h1>
      <address><time datetime="2019-11-25T08:39:00+00:00">25 Nov 2019, 08:39</time> by <a rel="author">sigmalive</a></address>
      <p>Η αποστολή αρωγής των Ηνωμένων Εθνών στο Αφγανιστάν (UNAMA) ανακοίνωσε χθες Κυριακή ότι ένα στέλεχός της σκοτώθηκε και άλλα δύο τραυματίστηκαν, καθώς και τρεις αφγανοί πολίτες, σε επίθεση με χειροβομβίδα εναντίον οχήματος του ΟΗΕ στην αφγανική πρωτεύουσα, την Καμπούλ.</p>
      <p>Δεν δόθηκαν περισσότερα στοιχεία για το στέλεχος του ΟΗΕ που έχασε τη ζωή του πέραν του ότι επρόκειτο για αλλοδαπό, όπως και το ένα από τα δύο στελέχη που τραυματίστηκαν.</p>
      <p>«Περί τις 18:20 [15:50 ώρα Ελλάδας] έκρηξη έπληξε όχημα του ΟΗΕ» στον ανατολικό τομέα της πρωτεύουσας, δήλωσε ο εκπρόσωπος του αφγανικού υπουργείου Εσωτερικών Νασράτ Ραχίμι, πριν διευκρινίσει ότι διαπράχθηκε επίθεση με χειροβομβίδα.</p>
      <p>Ο Ραχίμι δεν ανέφερε ποια ήταν η εθνικότητα του νεκρού. Ανέφερε πως ανάμεσα στους Αφγανούς οι οποίοι τραυματίστηκαν, οι δύο εργάζονταν για τον ΟΗΕ.</p>
      <p>Σε ανακοίνωσή της η UNAMA «επιβεβαίωσε τον θάνατο ενός συναδέλφου καθώς και τους τραυματισμούς άλλων δύο όταν όχημα που έφερε το έμβλημα του ΟΗΕ έγινε στόχος επίθεσης».</p>
      <p>Δεν υπήρξε ανάληψη της ευθύνης για την ενέργεια.</p>
      <p>Η αποστολή απηύθυνε έκκληση «στις αφγανικές αρχές να διενεργήσουν ταχεία έρευνα για αυτή την επίθεση και να προσαγάγουν τους δράστες ενώπιον της δικαιοσύνης».</p>
      <p>«Καταδικάζω με τον πιο σθεναρό τρόπο την επίθεση με χειροβομβίδα εναντίον των εργαζομένων του ΟΗΕ στην Καμπούλ», ανέφερε ο επικεφαλής της κυβέρνησης Αμπντούλα Αμπντούλα μέσω Twitter. «Θα κάνουμε το παν προκειμένου οι δράστες να προσαχθούν ενώπιον της δικαιοσύνης», πρόσθεσε.</p>
      <p>Η πιο πρόσφατη επίθεση στην Καμπούλ έγινε τη 13η Νοεμβρίου, όταν η έκρηξη αυτοκινήτου παγιδευμένου με εκρηκτικά στοίχισε τη ζωή σε 12 ανθρώπους, ανάμεσά τους τρία παιδιά, και είχε αποτέλεσμα να τραυματιστούν άλλοι 20, ανάμεσά τους τέσσερις ξένοι, εργαζόμενοι σε ιδιωτική εταιρεία ασφαλείας.</p>
      <p>Οι επιθέσεις εναντίον στελεχών του ΟΗΕ είναι συγκρικτικά σπάνιες στο εμπόλεμο Αφγανιστάν. Το 2011, επτά ξένοι εργαζόμενοι του ΟΗΕ είχαν σκοτωθεί σε επίθεση εναντίον των γραφείων τους στην πόλη Μαζάρ-ι-Σαρίφ (βόρεια).</p>
      <p>ΑΠΕ-ΜΠΕ</p>
    </article>
  </body>
</html>