<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125916/poio-epidoma-tha-antikatastisei-ekas"/>
    <meta property="og:site_name" content="Insider"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Τέλος το ΕΚΑΣ από το 2020 - Ποιο επίδομα θα το αντικαταστήσει"/>
    <meta property="og:description" content="Από το 2020, το ΕΚΑΣ θα αντικαταστήσει μια νέα παροχή, που θα δίνεται σε ετήσια βάση στους συνταξιούχους και το ύψος της θα εξαρτάται εισοδηματικά κριτήρια."/>
  </head>
  <body>
    <article>
      <h1>Τέλος το ΕΚΑΣ από το 2020 - Ποιο επίδομα θα το αντικαταστήσει</h1>
      <h2>Από το 2020, το ΕΚΑΣ θα αντικαταστήσει μια νέα παροχή, που θα δίνεται σε ετήσια βάση στους συνταξιούχους και το ύψος της θα εξαρτάται εισοδηματικά κριτήρια.</h2>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author">Αγγελική Μαρίνου</a></address>
      <p>Στο τέλος Νοεμβρίου θα καταβληθεί για τελευταία φορά το <b>ΕΚΑΣ</b> των 12 ευρώ/το μήνα που λάμβαναν φέτος περίπου 420.000 χαμηλοσυνταξιούχοι.</p>
      <p>Το φετινό κονδύλι για το ΕΚΑΣ περιορίστηκε στα 33 εκατ ευρώ, ενώ συνολικά η σταδιακή περικοπή του από το 2015 απέφερε <b>εξοικονόμηση κονδυλίων ύψους 2,5 δισ. ευρώ</b>.</p>
      <p>Από το 2020, το ΕΚΑΣ θα αντικαταστήσει <b>μια νέα παροχή</b>, που θα δίνεται σε ετήσια βάση στους συνταξιούχους και το ύψος της θα εξαρτάται από την περιουσιακή κατάσταση των δικαιούχων, αλλά και από το ύψος του υπερπλεονάσματος κάθε έτους.</p>
      <p>Σύμφωνα με πληροφορίες, το κυβερνητικό επιτελείο επιθυμεί η παροχή αυτή να μην έχει μορφή επιδόματος, ούτε να δίνεται κάθε Μάιο (όπως είχε νομοθετήσει η προηγούμενη κυβέρνηση).</p>
      <h3>Τα δύο σενάρια για τη νέα παροχή</h3>
      <p>Το πρώτο σενάριο που εξετάζεται, θέλει την παροχή αυτή να είναι τύπου<b> 13ης σύνταξης </b>και<b> </b>να καταβάλλεται σε 2,4 εκατ. συνταξιούχους κάθε Δεκέμβριο. Η σύνταξη αυτή μάλιστα θα κλιμακώνεται αντιστρόφως ανάλογα με το εισόδημα των δικαιούχων, ενώ θα ισχύουν και περιουσιακά κριτήρια στην χορήγησή της.</p>
      <p>Το δεύτερο σενάριο που μελετούν οι επιτελείς του Μεγάρου Μαξίμου, έχει να κάνει με την θέσπιση ενός<b> «νέου ΕΚΑΣ</b>», που θα δίνεται σε ετήσια βάση από τον ΕΦΚΑ, θα είναι ακατάσχετο και το ύψος του θα καθορίζεται από το ύψος του υπερπλεονάσματος που θα επιτυγχάνεται.</p>
      <p>«Θέλουμε να υπάρξει ένας μόνιμος υποστηρικτικός μηχανισμός στο ασφαλιστικό» δήλωσε πρόσφατα ο υπουργός Εργασίας <b>Γιάννης Βρούτσης</b>, αφήνοντας ανοικτό το ενδεχόμενο να υπάρξει παρέμβαση μόνιμου χαρακτήρα στο νέο ασφαλιστικό νομοσχέδιο που θα κατατεθεί στη Βουλή τον Ιανουάριο.</p>
      <h3>13η σύνταξη</h3>
      <p>Σχετικά με το αν θα χορηγηθεί και το 2020 η 13η σύνταξη, ο υφυπουργός Οικονομικών <b>Θεόδωρος Σκυλακάκης</b> επεσήμανε πως, «υπάρχει στον προϋπολογισμό το σχετικό κονδύλι, αλλά δεν ξέρουμε ακόμα πώς θα χρησιμοποιηθεί».</p>
      <p>Ωστόσο οποιαδήποτε πρωτοβουλία σχετικά με νέα παροχή στους συνταξιούχους προσκρούει στην αντίθετη άποψη των θεσμών αλλά και του ΔΝΤ, που εκφράζουν τη διαφωνία τους με παρόμοιες παροχές.</p>
      <p>Ο επικεφαλής του κλιμακίου του ΔΝΤ για την Ελλάδα<b> Πίτερ Ντόλμαν </b>κατά την δημοσιοποίηση της έκθεσης συμπερασμάτων του Ταμείου εκτίμησε ότι ο Προϋπολογισμός του 2020 εμφανίζει δημοσιονομικό κενό και χαρακτήρισε λάθος την επαναφορά της 13ης σύνταξης.</p>
      <p>Παρόμοιες επιφυλάξεις διατύπωσε και η<b> Κομισιόν </b>στην πρόσφατη έκθεσή της, αναφέροντας ότι η κυβέρνηση της ΝΔ αποφάσισε να εφαρμόσει τη νομοθεσία που είχε εγκρίνει η προηγούμενη κυβέρνηση ΣΥΡΙΖΑ (βλ. 13η σύνταξη), που καταργεί σημαντικά στοιχεία των συνταξιοδοτικών μεταρρυθμίσεων που εγκρίθηκαν το 2012 και το 2016 και οδηγεί σε αύξηση των δαπανών για τις συντάξεις ως μερίδιο του ΑΕΠ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/125557/pote-plironontai-syntaxeis-kai-epidomata"/>
        <a href="https://www.insider.gr/hristika/asfalistika/125298/broytsis-allazoyn-ola-stis-eisfores-apo-2020"/>
        <a href="https://www.insider.gr/eidiseis/oikonomia/125253/poioi-syntaxioyhoi-tha-doyn-ayxiseis-apo-2020"/>
      </related>
    </article>
  </body>
</html>