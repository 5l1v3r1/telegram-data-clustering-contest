<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/aenergi/i/aw0b75/equinor-faar-stryk-for-milliardsatsinger-i-utlandet"/>
    <meta property="og:site_name" content="Aftenbladet"/>
    <meta property="article:published_time" content="2019-11-25T08:49:24+00:00"/>
    <meta property="og:title" content="Equinor får stryk for milliardsatsinger i utlandet"/>
    <meta property="og:description" content="Analytikere mener Equinors internasjonale satsing har vært en fiasko. Selv er selskapet fornøyd."/>
  </head>
  <body>
    <article>
      <h1>Equinor får stryk for milliardsatsinger i utlandet</h1>
      <h2>Analytikere mener Equinors internasjonale satsing har vært en fiasko. Selv er selskapet fornøyd.</h2>
      <address><time datetime="2019-11-25T08:49:24+00:00">25 Nov 2019, 08:49</time> by <a rel="author">Erlend Skarsaune</a></address>
      <p>Siden Equinor – da Statoil – gikk på børs i 2001, har selskapet satset hardt også i utlandet. Nå har analytiker John Olaisen i ABG Sundal Collier gått gjennom investeringene, skriver <a href="https://www.dn.no/energi/john-olaisen/statoil/helge-lund/-en-katastrofe-som-utspiller-seg-i-langsom-kino/2-1-710664">Dagens Næringsliv</a>. Resultatene er ikke gode, mener han.</p>
      <p>Etter gjennomgang av børsmeldinger, kvartalsrapporter og årsrapporter kommer Olaisen fram til at satsingen internasjonalt har gått 35 milliarder i minus – rundt 245 milliarder kroner – hvis en ser på kontanter ut og inn. Og de samlede nedskrivningene er på 133 milliarder kroner.</p>
      <aside>
        <a href="https://www.aftenbladet.no/article/sa-BR4lME.html">Oljedirektoratet får ekstramillioner fra letegebyr</a>
      </aside>
      <aside>
        <a href="https://www.aftenbladet.no/article/sa-701K14.html">Miljødirektoratet kaller Equinor-ledelsen inn på teppet</a>
      </aside>
      <p>Ser en på samlede resultater etter skatt, summeres disse til 3,57 milliarder kroner. I samme periode har investeringene internasjonalt vært på rundt 800 milliarder kroner. Avkastningen er på 0,44 prosent.</p>
      <p>– Dette er så dårlige tall internasjonalt, og særlig i USA, at vi ikke vil at selskapet skal fortsette med disse investeringene, i alle fall på områder de ikke behersker. De må investere innenfor offshore som de kan, sier Olaisen til DN.</p>
      <p>Flere analytikere og Equinor-kjennere støtter Olaisens konklusjoner. Men selv er selskapet fornøyd – selv om internasjonal sjef Torgrim Reitan innrømmer at investeringer i olje og gass på land i USA ikke har vært gode.</p>
      <p>Han mener likevel at bildet er langt lysere enn analytikerne vil ha det til.</p>
      <p>– Uten å kommentere direkte på tallene fra analytikerne, vil en se at vi har hatt positiv avkastning og skapt verdi internasjonalt frem til nå, og det understøttes av at bokført verdi er høyere enn investeringer fratrukket inntjeningen så langt, sier Reitan til DN.</p>
      <p>Han mener at satsingen internasjonalt vil vise seg verdifull i årene som kommer.</p>
      <p>– Vi har sagt at 10 milliarder dollar skal betales tilbake fra den internasjonale virksomheten de neste tre årene.</p>
    </article>
  </body>
</html>