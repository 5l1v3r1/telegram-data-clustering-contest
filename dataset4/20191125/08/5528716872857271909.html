<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vosveteit.sk/8-najlepsich-alternativnych-internetovych-prehliadacov-ku-prehliadacu-google-chrome/"/>
    <meta property="og:site_name" content="Vosveteit"/>
    <meta property="article:published_time" content="2019-11-25T08:08:03+00:00"/>
    <meta property="og:title" content="8 najlepších alternatívnych internetových prehliadačov ku prehliadaču Google Chrome"/>
    <meta property="og:description" content="Pozrite si aktuálny zoznam najlepších internetových prehliadačov, ktorými viete nahradiť internetový prehliadač Google Chrome."/>
  </head>
  <body>
    <article>
      <h1>8 najlepších alternatívnych internetových prehliadačov ku prehliadaču Google Chrome</h1>
      <address><time datetime="2019-11-25T08:08:03+00:00">25 Nov 2019, 08:08</time> by <a rel="author">Tomáš Sedláček</a></address>
      <p>Ponuka internetových desktopových prehliadačov je pomerne široká, no väčšina používateľov pozná iba vybrané známe prehliadače, medzi ktoré patrí napríklad aj najpopulárnejší <a href="https://vosveteit.sk//?s=Google+Chrome"><b>Google Chrome</b></a>. Najznámejší prehliadač však rozhodne nie je dokonalý a má svoje chyby, ktorými sú napríklad o trošku<b> väčšie využívanie RAM</b>, či prípadné <b>prehnané sledovanie používateľov</b>. Ak sú niektoré nedostatky prehliadača Google Chrome, určite si prečítajte náš najnovší zoznam najlepších alternatívnych prehliadačov, ktoré určite stoja za vyskúšanie.</p>
      <h3>Firefox</h3>
      <figure>
        <img src="https://vosveteit.sk/wp-content/uploads/2019/07/Prehliadac-Firefox.jpg"/>
        <figcaption>Zdroj: VoSveteIT.sk</figcaption>
      </figure>
      <p>Firefox je v porovnaní s prehliadačom Google Chrome o niečo rýchlejšou a bezpečnejšou alternatívou. Široké nastavenia súkromia oslovili väčšinu fanúšikov prehliadača, pričom za zmienku stojí aj funkcia s názvom Tracking Protection, ktorá automaticky blokuje sledovanie používateľa stránkami. Zaujímavou vstavanou funkciou je aj Firefox Monitor, ktorý používateľa automaticky upozorní, keď bola jeho emailová adresa súčasťou veľkého úniku osobných údajov.</p>
      <h3>Opera</h3>
      <figure>
        <img src="https://vosveteit.sk/wp-content/uploads/2019/11/internetovy-prehliadac-Opera.jpg"/>
        <figcaption>Zdroj: Vosveteit.sk, Opera</figcaption>
      </figure>
      <p>Druhým prehliadačom v rebríčku je Opera, ktorá je postavená na jadre z prehliadača Chrome, takže sa naň vo veľa oblastiach podobá. Výhodou prehliadača Opera je ale najmä svižnosť, zabudovaný Ad-block, ale aj funkcie ako Opera Turbo Mode, ktorá automaticky komprimuje dáta z webových stránok. Skvelou funkciou, ktorú si zamiluje väčšina používateľov, je aj vstavaný VPN nástroj.</p>
      <h3>Microsoft Edge</h3>
      <figure>
        <img src="https://vosveteit.sk/wp-content/uploads/2019/07/Prehliadac-Microsoft-Edge.jpg"/>
        <figcaption>Zdroj: VoSveteIT.sk</figcaption>
      </figure>
      <p>Zabudnite na starý Internet Explorer a objavte vstavaný Microsoft Edge čo najskôr. Moderný prehliadač, ktorý je súčasťou operačného systému Windows 10, patrí medzi naozaj vynikajúce moderné prehliadače, pričom už čoskoro prejde na jadro prehliadača Chrome, čím bude ešte svižnejší. Edge však odporúčame najmä používateľom, ktorí pracujú s nástrojmi Windowsu 10 a aktívne využívajú cloudové služby ako OneDrive.</p>
      <h3>Safari</h3>
      <figure>
        <img src="https://vosveteit.sk/wp-content/uploads/2019/11/safari-prehliada%C4%8D_opt.jpg"/>
        <figcaption>Zdroj: Apple – Safari</figcaption>
      </figure>
      <p>4. prehliadačom v poradí je alternatíva od spoločnosti Apple, ktorú dobre poznajú majitelia iPhonov, iPadov, či Macov. I keď o tom väčšina používateľov ani len netuší, prehliadač Safari patrí medzi najlepšie prehliadače z hľadiska ochrany súkromia používateľov. Safari automaticky blokuje sledovanie používateľa webovými stránkami, taktiež blokuje automatické prehrávanie videí na stránkach. V prípade že vlastníte zariadenie od spoločnosti Apple môžte počítať aj so skvelým prepojením s vašim smartfónom.</p>
      <h3>Vivaldi</h3>
      <figure>
        <img src="https://vosveteit.sk/wp-content/uploads/2019/11/vivaldi-prehliada%C4%8D-2_opt.jpg"/>
        <figcaption>Zdroj: Vivaldi</figcaption>
      </figure>
      <p>Pomaly sa dostávame ku menej známym prehliadačom, ktoré ale rozhodne stoja za vyskúšanie. Prehliadač Vivaldi je jedným z najviac „upraviteľných“ prehliadačov. Používatelia si môžu dokonale prispôsobiť používateľské rozhranie, no to určite nie je všetko, čo Vivaldi ponúka. Čo sa zabezpečenie týka prehliadač Vivaldi nezbiera informácie o používateľoch, pričom automaticky šifruje všetky osobné informácie v prípade synchronizácie s inými zariadeniami.</p>
      <h3>Brave</h3>
      <figure>
        <img src="https://vosveteit.sk/wp-content/uploads/2019/11/brave-prehliada%C4%8D_opt.jpg"/>
        <figcaption>Zdroj: Brave</figcaption>
      </figure>
      <p>Ďalším netradičným prehliadačom na zozname je prehliadač Brave, ktorý je opäť postavený na jadre prehliadača Chrome. Skvelý alternatívny prehliadač prichádza so zabudovaným Ad-blockom, no v tomto prípade treba počítať aj s možnou kompenzáciou „škody“ tvorcom a webstránkam. Počas prehliadania totižto používateľ dostáva Blockchainové tokeny, ktoré obdrží najmä na často navštevovaných weboch. Zozbierané tokeny môže následne dať obľúbeným tvorcom.</p>
      <h3>Torch</h3>
      <figure>
        <img src="https://vosveteit.sk/wp-content/uploads/2019/11/torch-prehliada%C4%8D_opt.jpg"/>
        <figcaption>Zdroj: VoSveteIt.sk</figcaption>
      </figure>
      <p>Predposledným prehliadačom na našom zozname je Torch Browser, ktorý by sme zaradili do kategórie „pre internetových pirátov“. Najväčšími lákadlami tohto prehliadača sú funkcie Media Grabber, ktorá slúži na ukladanie videí a hudby z internetu, funkcia Torch Player, ktorá umožňuje pozeranie videa ešte pred jeho samotným dosťahovaním, funkcia Torch Music, ktorá umožňuje bezplatné počúvanie hudby, ale aj funkcia Torch Games, ktorá, ako názov napovedá, ponúka možnosť hrania naozaj veľkého množstva online hier. Čerešničkou na torte je zabudovaný Torrentový klient.</p>
      <h3>Tor</h3>
      <figure>
        <img src="https://vosveteit.sk/wp-content/uploads/2019/11/tor-prehliada%C4%8D_opt.jpg"/>
        <figcaption>Zdroj: TOR</figcaption>
      </figure>
      <p>Posledným na zozname je prehliadač Tor, ktorý môžme označiť ako najbezpečnejší prehliadač, ktorý o používateľovi nevie takmer nič. Používanie prehliadača Tor znamená takmer dokonalú anonymitu, teda do momentu, kým sa používateľ neprezradí sám. Práve z tohto dôvodu sa prehliadač používa na prehliadanie Dark webu, či iných zákutí internetu, kam sa bežný používateľ ani nedostane. Veľká časť používateľov ho však používa iba kvôli skvelej ochrane súkromia. Tu však treba počítať s pomalým načítavaním webstránok.</p>
      <h4>Prihláste sa do odberu tých najnovších informácií a správ z portálu VoSveteIt.sk</h4>
      <p>Odoslaním e-mailu dávate súhlas s <a href="https://www.vosveteit.sk/obchodne-podmienky-a-cookies/">podmienkami ochrany súkromia.</a> Nezabudnite odber potvrdiť ešte v e-maile, ktorý Vám bude doručený</p>
      <p>Leave this field empty if you're human:</p>
      <h4>Mohlo by Vás zaujímať</h4>
    </article>
  </body>
</html>