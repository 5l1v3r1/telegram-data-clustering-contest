<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/sporty-zimowe,130/shani-davis-zakonczyl-kariere-lyzwiarstwo-szybkie,988020.html"/>
    <meta property="og:site_name" content="TVN24"/>
    <meta property="article:published_time" content="2019-11-25T08:07:00+00:00"/>
    <meta property="og:title" content="Dwukrotny mistrz olimpijski zakończył karierę. &quot;Robiłem to, co kochałem&quot;"/>
    <meta property="og:description" content="Sukcesy osiągał w łyżwiarstwie szybkim wielkie, w dorobku ma dwa złote medale olimpijskie wywalczone na dystansie 1000 i dwa srebrne na 1500 m. - Wystarczy, teraz chcę robić w życiu inne rzeczy - o..."/>
  </head>
  <body>
    <article>
      <h1>Dwukrotny mistrz olimpijski zakończył karierę. "Robiłem to, co kochałem"</h1>
      <address>
        <time datetime="2019-11-25T08:07:00+00:00">25 Nov 2019, 08:07</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/72fe914c-a134-4624-aa93-1777394ce27f-480p.mp4"/>
        <figcaption>Shani Davis zakończył karierę Foto: Getty Images | Video: Getty Images</figcaption>
      </figure>
      <h3>Sukcesy osiągał w łyżwiarstwie szybkim wielkie, w dorobku ma dwa złote medale olimpijskie wywalczone na dystansie 1000 i dwa srebrne na 1500 m. - Wystarczy, teraz chcę robić w życiu inne rzeczy - oświadczył w holenderskich mediach 37-letni Amerykanin Shani Davis, zapowiadając zakończenie przebogatej kariery.</h3>
      <related>
        <a href="https://eurosport.tvn24.pl/sporty-zimowe,130/mistrzyni-olimpijska-wystartuje-w-nowej-dyscyplinie-jestem-tu-troche-przez-przypadek,985570.html"/>
      </related>
      <p>Weekend Davis spędził w Holandii, gdzie przyglądał się zawodom łyżwiarskim. Według tamtejszej stacji NOS mistrz przyjął ofertę z Chin i zostanie trenerem kadry narodowej tego kraju, którą przygotowywać będzie do igrzysk w Pekinie w roku 2022.</p>
      <h3>Davis: mogę być blisko tego sportu</h3>
      <p>"Łyżwiarstwo zawsze będzie moją pierwszą miłością, dlatego cieszę się, że mogę być nadal blisko tego sportu. Ludzie nie muszą pamiętać moich sukcesów, ważne jest to, że robiłem to, co kochałem. Jeśli jednak będą mnie rozpoznawać, to świetnie. Jeśli nie, nie będę miał z tym problemu, też będzie OK" - wyznał holenderskim mediom Davis, cytowany przez amerykańską stronę nbcsports.com.<br/><br/>W 2006 roku w Turynie został pierwszym czarnoskórym sportowcem, który zdobył indywidualnie mistrzostwo zimowych igrzysk. Do historii przeszedł także jako pierwszy amerykański zawodnik, który zdobył dwa razy z rzędu złote medale w tej samej konkurencji - zwyciężył w wyścigu na 1000 m w Turynie i powtórzył ten sukces w Vancouver w 2010. <br/><br/>Davis ma też osiem tytułów mistrza świata na dystansach (w tym jeden w sztafecie), dwa w wieloboju i jeden w wieloboju sprinterskim.</p>
      <p> </p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/cf2072dc-fa3d-4158-945c-d5bfad1b0071.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Shani Davis ma za sobą przebogatą karierę<cite>Źródło: Getty Images</cite></figcaption>
      </figure>
      <p>Autor: rk / Źródło: PAP</p>
    </article>
  </body>
</html>