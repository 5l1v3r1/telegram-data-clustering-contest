<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/misirda-ilk-kez-aslan-mumyasi-bulundu-h80462.html"/>
    <meta property="og:site_name" content="Webtekno"/>
    <meta property="article:published_time" content="2019-11-25T08:18:41+00:00"/>
    <meta property="og:title" content="Mısır’da İlk Kez Tam Bir Aslan Mumyası Bulundu"/>
    <meta property="og:description" content="Mısır’da geçtiğimiz günlerde onlarca kedi heykeli ve kedi mumyası bulunan bir mezar keşfedildi ve bu mezarda yavru aslan mumyaları da bulundu."/>
  </head>
  <body>
    <article>
      <h1>Mısır’da İlk Kez Tam Bir Aslan Mumyası Bulundu</h1>
      <h2>Mısır’da geçtiğimiz günlerde onlarca kedi heykeli ve kedi mumyası bulunan bir mezar keşfedildi. Saqqara bölgesinde bulunan mezarda kedi mumyalarının yanında yavru aslan mumyaları da bulundu.</h2>
      <address><time datetime="2019-11-25T08:18:41+00:00">25 Nov 2019, 08:18</time> by <a rel="author" href="https://www.webtekno.com/yazar/chnylmz" target="_blank">Mustafa Cihan Yılmaz</a></address>
      <p>Antik Mısır’ın dini inanışında mumyalama <b>öneml</b>i bir yer tutuyor. Ölümden sonraki yaşam için vücudun korunması ritüeli olan mumyalama, sadece insanlara yapılmıyor. Bu zamana kadar birçok hayvanın da mumyası bulundu. Ancak ilk defa vücut bütünlüğü bozulmamış bir aslan yavrusu mumyası bulundu. </p>
      <p>Mısır Eski Eserler Bakanlığı, 23 Kasım Cuma günü düzenlediği basın toplantısı ile Saqqara’da <b>bulunan</b> bir mezarda 2600 yıl öncesine tarihlenen mumyalanmış iki aslan yavrusu, kedi heykelleri ve kedi mumyaları bulduklarını açıkladı. </p>
      <figure>
        <img src="https://www.webtekno.com/images/editor/default/0002/31/e6e2db2e02f6d11cdac5e5d7860399a374958e4b.jpeg"/>
      </figure>
      <p>Mısır Eski Eserler Konseyi Genel Sekreteri olan ve keşif yapan ekibin yöneticisi olan Mostafa Waziri, basın toplantısında yaptığı konuşmada, <i>“Bu keşifle, bir aslan ya da aslan yavrusununun mumyasının ilk defa tamamı bulundu”</i> dedi. </p>
      <p>Mezarda bulunan mumyalar üzerindeki analizler devam ediyor. Ancak ilk çalışmalar aslanların oldukça <b>küçük olduklarını</b> gösteriyor. Waziri, aslanların 1 metreden daha kısa olduklarını ve tam yetişkin olmadıklarını açıkladı. İki aslan yavrusunun yanında büyük kedilere ait <b>üç mumya</b> daha bulundu. Bu üç mumya, leopar, çita gibi büyük kedilere ait olabilir. Aslan mumyalarının bulunduğu mezarda yaklaşık 20 tanede kedi mumyası bulundu. </p>
      <figure>
        <img src="https://www.webtekno.com/images/editor/default/0002/31/cf0d31647b0a368d3f1892afc121e27b7e3574f9.jpeg"/>
      </figure>
      <p>Aslan ve kedi mumyalarının bulunduğu mezarda çoğu kedi tasvirleri olan yaklaşık 100 heykel bulundu. Waziri, <b>çoğu iyi boyanmış</b> ve dekore edilmiş heykellerin taş, ahşap ve metallerden yapıldığını, bazılarının altınla kaplandığını söyledi. </p>
      <p>Mısır Eski Eserler Bakanı Khaled El Anani yaptığı açıklamada, mezarın içinde <b>tanrıça</b> Neith’e ait küçük bir abanoz heykel de bulunduğu belirtti. Neith, Mısır’ın 26. hanedanlığı sırasında (yaklaşık 2600 yıl önce) Mısır’ın başkenti olan Sais’in tanrıçasıydı. </p>
      <figure>
        <img src="https://www.webtekno.com/images/editor/default/0002/31/9c871cce3385f25fca3a673f265da8be0479c483.jpeg"/>
      </figure>
      <p><b>İLGİLİ HABER</b>:</p>
      <p>
        <a href="https://www.webtekno.com/antik-misir-mumya-filmleri-belgeselleri-h78966.html">Antik Mısır ve Mumya Konulu En İyi Filmler ve Belgeseller</a>
      </p>
      <p>Kedi mumyalarının bulunduğu <b>kazı bölgesinde </b>aynı zamanda 30 santimetreden daha büyük bir bok böceği şeklinde heykel bulundu. Antik Mısır’da kutsal olarak kabul edilen bok böceği, sıkça kullanılan bir figürdü. Bok böceği, mühür, muska ve takılarda yaygın bir şekilde kullanılıyordu. Arkeologlar, bulunan bok böceği figürünün bu zamana kadar bulunmuş en büyük örnek olabileceğini açıkladılar. </p>
      <p>Mumyaların bulunduğu bölge olan Saqqara, kedilerin <b>yoğun olarak </b>bulundukları bir bölge. Bölgede daha önce yapılan kazılarda da kedi mumyaları bulunmuştu. 2004 yılında Fransız bir araştırma ekibi, bir aslan iskeletinin kalıntılarını bulmuştu. Eski Eserler Bakanı Anani, bölgenin 2600 yıl önce Antik Mısır’ın kedi tanrıçası Bastet ve oğlu aslan tanrısı Miysis için bir anma yeri olduğunu da sözlerine ekledi.</p>
      <p><b>Kaynak : </b>https://www.livescience.com/lion-cub-mummies-saqqara-egypt.html</p>
    </article>
  </body>
</html>