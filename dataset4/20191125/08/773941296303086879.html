<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ti-gyreyei-o-tsipras-sto-parisi-poioys-tha-dei-kai-ti-skopeyei/"/>
    <meta property="og:site_name" content="economico.gr"/>
    <meta property="article:published_time" content="2019-11-25T08:13:01+00:00"/>
    <meta property="og:title" content="Τι γυρεύει ο Τσίπρας στο Παρίσι; Ποιούς θα δει και τι σκοπεύει"/>
    <meta property="og:description" content="Η αφορμή για το ταξίδι του Αλέξη Τσίπρα στη γαλλική πρωτεύουσα την Τετάρτη είναι η εκδήλωση του  Paris School of International Affairs με θέμα «Ένα μάθημα από την Ελλάδα»…"/>
  </head>
  <body>
    <article>
      <h1>Τι γυρεύει ο Τσίπρας στο Παρίσι; Ποιούς θα δει και τι σκοπεύει</h1>
      <address><time datetime="2019-11-25T08:13:01+00:00">25 Nov 2019, 08:13</time> by <a rel="author">Economico Editor</a></address>
      <p>Η αφορμή για το ταξίδι του Αλέξη Τσίπρα στη γαλλική πρωτεύουσα την Τετάρτη είναι η εκδήλωση του  Paris School of International Affairs με θέμα «Ένα μάθημα από την Ελλάδα». Το πανεπιστήμιο έχει πρόσφατα ιδρύσει έδρα για το χρέος  και εκεί θα διδάσκει, μεταξύ άλλων, ο πρώην αναπληρωτής ΥΠΟΙΚ <b>Γ. Χουλιαράκης</b>. Ο πρώην πρωθυπουργός θα μιλήσει και στη συνέχεια θα συμμετάσχει  στη συζήτηση που θα ακολουθήσει με φοιτητές,  την οποία θα συντονίσει ο πρώην πρωθυπουργός της Ιταλίας<b> Ενρίκο Λέτα.<br/></b>Με την ευκαιρία της παρουσίας του στο Παρίσι θα έχει συναντήσεις με τον Σοσιαλιστή πρώην πρόεδρο της Γαλλίας <b>Φρανσουά Ολάντ</b> και τον επίσης Σοσιαλιστή<b> Πιερ Μοσκοβισί</b> ο οποίος ως Επίτροπος είχε στηρίξει πολλές φορές και πολύ θερμά την κυβέρνησή του. Συνάντηση με τον σημερινό πρόεδρο της Γαλλίας Εμμ. Μακρόν είναι μάλλον απίθανη, καθώς ο Μακρόν μπορεί να επικαλεστεί το πρωτόκολλο που δεν προβλέπει συναντήσεις με αρχηγούς αξιωματικής αντιπολίτευσης ακόμη και αν είχαν καλές σχέσεις στο πρόσφατο παρελθόν.<br/>Η έκπληξη θα είναι η συνάντηση του Αλέξη Τσίπρα με τον διεθνούς φήμης οικονομολόγο <b>Τομά Πικετί</b> ο οποίος έγινε γνωστός σε ολόκληρο τον κόσμο με το βιβλίο του «Το κεφάλαιο στον 21ο αιώνα». Τον Σεπτέμβριο κυκλοφόρησε το «Κεφάλαιο και Ιδεολογία» με το οποίο προτείνει τρόπους άμβλυνσης των εκρηκτικών κοινωνικών-οικονομικών ανισοτήτων μέσα από μια ριζοσπαστική αλλαγή βασικών κανόνων του καπιταλισμού.<br/>Ο Αλ. Τσίπρας θα αξιοποιήσει τις επαφές του στο Παρίσι για να διακηρύξει ότι έχει καλή επικοινωνία με την παγκόσμια ελίτ της Σοσιαλδημοκρατίας και της Αριστεράς, ότι παίρνει πρωτοβουλίες για την αντιμετώπιση του τεράστιου προβλήματος του ελληνικού δημόσιου χρέος, ότι δεν έχει εγκαταλείψει τις ριζοσπαστικές καταβολές του παρά τη μνημονιακή προσαρμογή και ότι η ενασχόλησή του με τα εσωκομματικά του ΣΥΡΙΖΑ δεν ακυρώνει το ενδιαφέρον του για τη διεθνή διάσταση της ελληνικής πολιτικής.</p>
    </article>
  </body>
</html>