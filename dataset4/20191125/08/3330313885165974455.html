<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905120/van-hooijdonk-fileert-blind-paard-van-feyenoord-ik-zie-gewoon-geen-kwaliteit-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T08:25:00+00:00"/>
    <meta property="og:title" content="Van Hooijdonk fileert 'blind paard' van Feyenoord: 'Ik zie gewoon geen kwaliteit'"/>
    <meta property="og:description" content="Luis Sinisterra maakte zondag het enige doelpunt van Feyenoord in het gelijkspel tegen FC Groningen (1-1), maar het spel van de twintigjarige aanvaller uit Colombia kan Pierre van Hooijdonk absoluut niet bekoren. De oud-Feyenoorder is streng. Sinisterra had zondag een basisplaats in Groningen en opende na 32 minuten de score. &quot;Hij scoort sowieso niet veel. Nu maakt hij eindelijk een keer een goal, maar ik zie er geen hersenen in. Geen voetbalhersenen. Hij doet maar wat&quot;, steekt Van Hooijdonk van wal bij Studio Voetbal."/>
  </head>
  <body>
    <article>
      <h1>Van Hooijdonk fileert 'blind paard' van Feyenoord: 'Ik zie gewoon geen kwaliteit'</h1>
      <address>
        <time datetime="2019-11-25T08:25:00+00:00">25 Nov 2019, 08:25</time>
      </address>
      <p>
        <b>Luis Sinisterra maakte zondag het enige doelpunt van Feyenoord in het gelijkspel tegen FC Groningen (1-1), maar het spel van de twintigjarige aanvaller uit Colombia kan Pierre van Hooijdonk absoluut niet bekoren. De oud-Feyenoorder is streng.</b>
      </p>
      <p>Sinisterra had zondag een basisplaats in Groningen en opende na 32 minuten de score. "Hij scoort sowieso niet veel. Nu maakt hij eindelijk een keer een goal, maar ik zie er geen hersenen in. Geen voetbalhersenen. Hij doet maar wat", steekt Van Hooijdonk van wal bij <i>Studio Voetbal</i>.</p>
      <p>De analist pakt er vervolgens een paar beelden bij om zijn kritiek te illustreren. "Dit is een kopbal uit een corner. Kijk hoe hij kopt?! Zo kop je niet als spits. Zo kop je als je niet wil koppen. Bij de goal doet hij de afwerking prima, daar valt niets op aan te merken. Maar het voetballende gedeelte... Kijk, hier moet hij Jens Toornstra inspelen. Steven Berghuis die staat al te wijzen naar Toornstra. Maar hij gaat lopen als een blind paard! Moet je kijken hoeveel tegenstanders?! Vijf man om zich heen! Hij herkent het niet!"</p>
      <p>Van Hooijdonk is duidelijk géén fan van Sinisterra. "Ik hoop elke keer een paar flitsen te zien waarbij ik denk:<i> wow, hij heeft echt wel kwaliteit</i>. Ik zie het gewoon niet."</p>
    </article>
  </body>
</html>