<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/a-group/botev-pd-i-etar-zakrivat-17-iya-krag-v-shampionata.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T08:21:19+00:00"/>
    <meta property="og:title" content="Ботев (Пд) и Етър закриват 17-ия кръг в шампионата"/>
    <meta property="og:description" content="Последен двубой от 17-ия кръг на шампионата"/>
  </head>
  <body>
    <article>
      <h1>Ботев (Пд) и Етър закриват 17-ия кръг в шампионата</h1>
      <address>
        <time datetime="2019-11-25T08:21:19+00:00">25 Nov 2019, 08:21</time>
      </address>
      <p>Отборите на Ботев (Пд) и Етър ще премерят сили в последен мач за кръга от шампионата. Трите точки са от важно значение и за двата тима, имащи далеч по-големи амбиции от местата, които заемат към този момент.</p>
      <p>Ситуацията в лагера на домакините е приповдигната, след като преди две седмици победен беше Левски. Като цяло, "жълто-черните" преживяват сериозен ренесанс под ръководството на Ферарио Спасов.</p>
      <p>За последно пловдивчани спечелиха три поредни срещи в лигата преди година. Наставникът на тима няма кадрови проблеми и може да разчита на най-доброто. На мястото на Станислав Работов и Иван Василев в групата попаднаха Джонатан Перейра и Димитър Тонев.</p>
      <p>Далеч по-деликатна е ситуацията в редиците на Етър. Там треньорът Росен Кирилов ще трябва да прекроява защитата. Наказан е десният бек Здравко Илиев. Неговото място почти сигурно ще заеме Христофор Хубчев. Той номинално е ляв краен защитник, но сега там ще бъде върнат Крум Стоянов. Има и опция Артюнин да е в центъра на ариергарда до Иван Иванов, а Александър Дюлгеров да е десен бек.</p>
      <p>Етър също влиза в двубоя след победа с 1:0. Търновци надвиха у дома преди паузата Черно море и прекъснаха негативната серия без успех.</p>
      <p>Главен съдия на срещата е Георги Димитров, с помощници Петър Джугански и Димитър Димитров. Делегат на БФС е Делян Асенов, а работата на реферите ще следи Антон Генов.</p>
    </article>
  </body>
</html>