<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146378/%D9%BE%D8%B1%D9%88%D9%86%D8%AF%D9%87-%D8%A7%D9%82%D8%AA%D8%B5%D8%A7%D8%AF%DB%8C-%D8%AA%D8%B3%D9%86%DB%8C%D9%85-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D9%BE%D8%A7-%D8%AF%D8%B1-%DA%A9%D9%81%D8%B4%D9%90-%D8%A7%DB%8C%D8%B1%D8%A7%D9%86-%D9%85%DB%8C-%DA%A9%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T08:56:00+00:00"/>
    <meta property="og:title" content="پرونده اقتصادی تسنیم | «خاورمیانه پا در کفشِ ایران می‌کند؟»"/>
    <meta property="og:description" content="به گزارش خبرنگار اقتصادیخبرگزاری تسنیم، حضرت آیت‌الله خامنه‌ای رهبر انقلاب اسلامی در دیدار اخیر خود با 2500 نفر از تولیدکنندگان، کارآفرینان و فعالان اقتصادی با اشاره به اهمیت ثروت ملی و گسترش رفاه عمومی در نظام اسلامی و ضرورت امید نبستن به خارج از کشور، تأکید کرده اند: کار و راهبرد اساسی «مصون‌سازی اقتصاد از آسیب تحریمها از طریق تقویت و رونق تولید داخلی» است و بنده پشت این قضیه ایستاده‌ام و از مسیر پیشرفت حقیقی کشور کاملاً دفاع میکنم."/>
  </head>
  <body>
    <article>
      <h1>پرونده اقتصادی تسنیم | «خاورمیانه پا در کفشِ ایران می‌کند؟»</h1>
      <h2>فعالان صنعت کفش ایران با استقبال از طرح پیشنهادی تبدیل ایران به ترمنیال کفش خاورمیانه، از ظرفیت ها، الزامات و موانع پیش روی عملیاتی شدن این طرح گفتند.</h2>
      <address>
        <time datetime="2019-11-25T08:56:00+00:00">25 Nov 2019, 08:56</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090411533957318958874.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش خبرنگار اقتصادی<a href="https://www.tasnimnews.com/">خبرگزاری تسنیم</a>، حضرت آیت‌الله خامنه‌ای رهبر انقلاب اسلامی در دیدار اخیر خود با 2500 نفر از تولیدکنندگان، کارآفرینان و فعالان اقتصادی با اشاره به اهمیت ثروت ملی و گسترش رفاه عمومی در نظام اسلامی و ضرورت امید نبستن به خارج از کشور، تأکید کرده اند: کار و راهبرد اساسی «مصون‌سازی اقتصاد از آسیب تحریمها از طریق تقویت و رونق تولید داخلی» است و بنده پشت این قضیه ایستاده‌ام و از مسیر پیشرفت حقیقی کشور کاملاً دفاع میکنم.</p>
      <p>رهبر انقلاب تولیدکنندگان را فرماندهان، پیشروان، خط‌شکنان و صفوف مقدم عرصه حیاتی «تولید داخلی، رونق اقتصادی و گسترش رفاه عمومی» خواندند و خاطرنشان کردند: این میدان خطیر، میدان یک جنگ واقعی است.</p>
      <p>در این دیدار چند تن از تولیدکنندگان، کارآفرینان و فعالان اقتصادی به بیان دیدگاه ها و پیشنهادات خود برای بهبود فضای کسب و کار پرداختند که یکی از این افراد محمد عرب، رئیس هیئت‌مدیره شرکت شیماکفش بود که درسخنان خود به بیان توانمندی بسیار بالای صنعت کفش کشور پرداخت و با اشاره به اینکه صنعت کفش کشور دارای قطب‌های فعال و مهمّی در استانهای مختلف مانند تهران، تبریز، کرمانشاه، زنجان، قزوین، قم و مشهد است پیشنهاد کرد:دستور فرمایید با ارائه‌ی طرحی جامع از طرف متخصصین کشور با داشتن دانش و زیرساخت‌ها مواد اولیه و نیروهای کار متخصص ایران را به ترمینال کفشی خاورمیانه جهت تولید و صادرات تبدیل نماییم که در این صورت می توانیم با حضور رقبا سهم بیشتری در بازار کشورهای هم‌جوار و دوردست داشته باشیم."</p>
      <p>
        <a href="http://tn.ai/2146254">«ترمینال کفش خاورمیانه می‌شویم؟»|کفش ایران رتبه 1 خاورمیانه است/هاب منطقه می‌شویم اگر دولت موانع را بردارد</a>
        <a href="http://tn.ai/2146276">«ترمینال کفش خاورمیانه می‌شویم؟»|مردم عراق و افغانستان کفش ایرانی را به بقیه ترجیح می دهند/ماشین‌آلات بروز نیاز داریم</a>
        <a href="http://tn.ai/2145623">«ترمینال کفش خاورمیانه می‌شویم؟»|کفش ترکیه رقیب اصلی ایران است/ از دولت کمک نمی‌خواهیم، فقط مانع ایجاد نکند</a>
        <a href="http://tn.ai/2146237">«ترمینال کفش خاورمیانه می‌شویم؟»|توان صادرات 500 میلیون دلاری کفش ایران/ در برخی کشورها جای چین را گرفتیم</a>
        <a href="http://tn.ai/2144528">طرح پیشنهاد تبدیل ایران به «ترمینال کفش خاورمیانه»</a>
      </p>
      <p><a href="https://www.tasnimnews.com/">خبرگزاری تسنیم</a>درباره این طرح پیشنهادیگفت‌و‌گویی با فعالان صنعت کفش کشور انجام داده است تا الزامات تبدیل ایران بهترمینال کفش خاورمیانه از زبان آنها مطرح شود.</p>
      <p>
        <b>* کرمانی: در برخی کشورها جای چین را گرفتیم</b>
      </p>
      <p>عضو هیئت مدیره انجمن صنایع کفش استان قم با بیان اینکه در صورت حمایت دولت و پتروشیمی ها، توان صادرات 500 میلیون دلاری کفش را داریم و می توانیم هاب منطقه شویم، گفت: کفش ایران همین الان در برخی کشورهای منطقه جای چین را گرفته است.</p>
      <p>مصطفی کرمانی عضو هیئت مدیره انجمن صنایع کفش استان قمدر گفت‌وگو باخبرنگار اقتصادی<a href="https://www.tasnimnews.com/">خبرگزاری تسنیم</a>، با اشاره به پتانسیل بالای استان قم در تولید کفش ماشینی کشور، اظهار داشت: به جرأت می‌توانم ادعا کنم که این استان سالانه 300 میلیون جفت کفش ماشینی تولید می‌کند و استان نقش قابل توجهی در تأمین نیاز بازار کفش کشور دارد.</p>
      <p>وی با اعلام اینکه این استان سال گذشته 7 میلیون دلار صادرات کفش داشته است، افزود: اما امسال تشدید مشکلات در بخش تولید باعث شده تا صادرات این استان در بخش کفش به 1.7 میلیون دلار برسد.</p>
      <p>این عضو هیئت مدیره انجمن صنایع کفش استان قم با اعلام اینکه سال 96 صادرات کفش 112 میلیون دلار و در سال 97 این رقم به 115 میلیون دلار رسید، تصریح کرد: اما امسال ارزش گذاری اظهارنامه های گمرکی باعث شد تا نتوانیم در بخش صادرات رقم های بالاتری را تجربه کنیم.</p>
      <p>کرمانیبا گلایه از اینکه عدم ارائه آمارهای دقیق باعث شده تا میزان صادرات کفش دقیقاً مشخص نباشد، گفت: صنعت کفش ماشینی اصولاً سه محصول PU (صندل، کفش ماشینی)، پی وی سی (محصولات پلاستیکی) و EVA (محصول پلاستیکی) را صادر می‌کند که فقط محصولات پی یو به صورت جفتی محاسبه و مابقی محصولات به صورت کیلویی آمارگیری می‌شوند که همین موضوع باعث شده تا آمار روشنی در بخش صادرات وجود نداشته باشد.</p>
      <p>
        <b>*توانایی صادرات 500 میلیون دلار کفش را داریم</b>
      </p>
      <p>وی با اشاره به اینکه صنعت کفش کشور به راحتی می‌تواند هاب منطقه شده و بازارهای عراق، افغانستان، آذربایجان، گرجستان و سایر کشورهای منطقه را از آن خود کند، افزود: در حال حاضر صادرات ریالی محصولات پلاستیکی باعث شده تا ما در برخی از بازارهای صادراتی جای چین را گرفته و سهم زیادی در آن کشورها داشته باشیم.</p>
      <p>نایب رئیس انجمن کفش ماشینی استان قم با اشاره به اینکه دستگاه‌ها و تجهیزات به روز نیز در واحدهای تولیدی کفش وجود داشته و در این بخش هم مشکلی نداریم، گفت: اگر زیرساختها فراهم شود توانایی صادرات 500 میلیون دلار کفش را داریم.</p>
      <p>
        <b>*تلاش برای داخلی سازی مواد اولیه/ مسئولان همکاری کنند</b>
      </p>
      <p>کرمانی در ادامه به بیان مشکلات پیش روی صنعت کفش برای موفقیت در امر صادرات اشاره کرد و گفت: در سال گذشته نوسانات<a href="https://www.tasnimnews.com/fa/currency">قیمت ارز</a>باعث شد ما در بخش محصولات PU با مشکلات متعددی روبرو باشیم البته این موضوع صرف صنعت کفش نبود بلکه سایر صنایع نیز تحت تأثیر نوسانات<a href="https://www.tasnimnews.com/fa/currency">نرخ ارز</a>و افزایش قیمت مواد اولیه وارداتی قرار گرفته بود. در آن مقطع افزایش قیمت مواد اولیه باعث شد تا کشور با کاهش صادرات در بخش کفش روبرو شود.</p>
      <p>وی اضافه کرد: بروز مشکلات باعث شد تا تولیدکننده داخلی تمام تمرکز خود را به داخلی سازی محصولات PU در کشور قرار دهد به نحوی که توانستیم در این حوزه به موفقیت قابل توجهی دست پیدا کنیم اما مشکل اساسی در این حوزه تأمین ماده اولیه ام دی ای در محصولات PU بود. برهمین اساس پتروشیمی‌های ما این محصول را با ظرفیت کمی تولید می‌کنند درحالی که نیاز صنعت کفش بسیار بالاست. ما درخواست کرده ایم تا ظرفیت این ماده اولیه افزایش پیدا کند تا محصولاتPU به صورت کامل در کشور داخلی سازی شود.</p>
      <p>
        <b>*مواد اولیه کفش درگیر رانت / ظرفیت کارخانجات پتروشیمی برای تولید مواد اولیه پایین است</b>
      </p>
      <p>این تولیدکننده کفش به محصولات پی وی سی اشاره کرد و گفت: ماده اولیه تولید محصولات پی وی سی نیز توسط شازند اراک تولید می‌شود. ظرفیت این کارخانه 1200 تن است درحالی که نیاز واحدهای تولیدی کفش هفتگی 2500 تن ماده اولیه است. ما از وزارت صنعت درخواست کرده ایم تا حمایتهای لازم را برای افزایش ظرفیت این ماده اولیه انجام دهد. امروز اختلاف قیمت ماده اولیه محصولات پی وی سی باعث شده تا تولیدکننده درگیر رانت شده و قیمتهای مختلفی را در بازارمشاهده کند که همین امر مشکلاتی را برای آنها در خرید مواد به وجود آورده است.</p>
      <p>کرمانی اضافه کرد: در بخش EVA نیز 80 درصد مواد اولیه این محصولات وارداتی است که در حال تلاش برای داخلی سازی آنها نیز هستیم. اگر این داخلی سازی ها انجام شود ما شاهد صرفه جویی ارزی بسیار بالایی خواهیم بود به نحوی که در بخش EVA و PU حدود 200 میلیون دلار صرفه جویی ایجاد خواهد شد. ما در این رابطه جلسات مختلفی را برگزار کرده ایم و چندین بار مزایایی داخلی سازی مواد اولیه را مطرح کرده ایم اما هنوز به دستاورد مثبتی دست پیدا نکرده و خودمان به تنهایی در تلاش برای داخلی سازی مواد اولیه هستیم.</p>
      <p>وی در پایانبه مشکل دیگر صنعت کفش در امر صادرات که همان تحریم های بین الملی است اشاره کرد و گفت: اعمال تحریم‌ها و مشکلات نقل و انتقال پول صادرات ما را تحت تأثیر قرار داده است اما در این رابطه هم ما اقدامات مناسبی انجام داده ایم به این صورت که ریال را مبنای معاملات خود با برخی از کشورها قرار داده ایم که همین امرقیمت تمام شده را برای آنها بسیار ارزان تر از کالاهایی که با دلار تولید می شوند کرده است.</p>
      <p>
        <b>*چینی ساز: کفش ترکیه رقیب اصلی ایران است/ از دولت کمک نمی‌خواهیم، فقط مانع ایجاد نکند</b>
      </p>
      <p>یکی از تولیدکنندگان بزرگ کفش ماشینی کشور گفت: امکانات بخش خصوصی ترکیه 10 برابر جلوتر از امکانات بخش خصوصی ما است طبیعی است در این شرایط ترکیه بتواند بازارهای صادراتی کفش را زودتر از ما تصاحب کند.</p>
      <p>عبدالحمید چینی ساز یکی از بزرگترین تولیدکنندگان صنعت کفش ماشینی در گفتگو با خبرنگار اقتصادی<a href="https://www.tasnimnews.com/">خبرگزاری تسنیم</a>، با اشاره به اینکه صنعت کفش پتانسیل بسیار بالایی در حوزه صادرات دارد، اظهار داشت: علی رغم این پتانسیل هنوز زیرساخت کافی در کشور وجود ندارد به نحوی که تولیدکننده در امر تولید و صادرات مدام با سنگ اندازی‌های متعددی روبروست.</p>
      <p>وی با اعلام اینکه 8 سال است پیگیر ایجاد یک شهرک صنعتی و بازارچه مجهز در حوزه کفش در استان قم هستم، افزود: کلنگ زنی این شهرک با حضور معاون وزیر انجام شد اما در نهایت با تداخل در طرح ملی بلاتکلیف باقی مانده است. این درحالی است که ما تمام نامه نگاری‌ها را برای استقرار این شهرک صنعتی مجهز انجام داده بودیم و مسئولین موافقت کرده بودند اما نمی دانم براساس کدام استدلال ایجاد این شهرک در بلاتکلیفی قرار گرفته است. جالب اینجاست کسی هم پاسخگو نیست.</p>
      <p>
        <b>*می‌خواهیم مانع واردات مواد اولیه به کشور شویم اما متهم به قاچاق می شویم</b>
      </p>
      <p>این تولیدکننده کفش تأکید کرد: دولت در شرایط تحریم به هیچ عنوان همراه تولیدکننده نیست. ما در تحریم‌های بین المللی خرید مواد اولیه را به زحمت انجام می‌دهیم. این درحالیست که ما تمام تمرکز خود را برای داخلی سازی مواد اولیه مورد نیاز صنعت کفش انجام داده ایم اما اجرایی شدن این موضوع نیازمند برخی مواد افزودنی است که تأمین آنها آن هم در شرایط تحریم بسیار مشکل شده است.</p>
      <p>چینی ساز با گلایه از اینکه بهعنوان یک تولیدکننده از شرایط موجود خسته شده ام، تصریح کرد: چند روز گذشته برای شرکت در نمایشگاه کفش ترکیه به این کشور سفر کرده بودم جالب اینجاست امکانات بخش خصوصی این کشور 10 برابر جلوتر از امکانات بخش خصوصی ما است طبیعی است در این شرایط ترکیه بتواند بازارهای صادراتی را زودتر از ما تصاحب کند.</p>
      <p>وی با اشاره به اینکه فعالان حوزه کفش ترکیه حمایت بسیار بالای دولت شان را نیز با خود دارند، گفت: ما مجبوریم برای خرید برخی از مواد اولیه از آمریکا لیبل های آنها را تغییر دهیم تا کشور ثالث در فروش این مواد به ما دچار مشکل نشود اما در نهایت وقتی این مواد به گمرکات می‌رسد ما متهم به قاچاق کالا می‌شویم چرا کسی آقایان را توجیه نمی‌کند.</p>
      <p>این فعال حوزه کفش با اشاره به اینکه ما می‌خواهیم مانع واردات مواد اولیه به کشور شویم، گفت: دولت هیچ حمایتی از ما نمی‌کند فقط با سنگاندازی‌ها مانع بومی سازی مواد اولیه می‌شود. طبیعی است در این شرایط سرمایه‌گذاران حاضر به فعالیت در کشور نباشند. کدام تولیدکننده می‌تواند با سنگ اندازی های دولت روند توسعه و پیشرفت را طی کند. امروز به روز رسانی قطعات برای ما مشکل ساز شده است.</p>
      <p>چینی ساز اضافه کرد: در بخش صادرات من موافق صادرات ریالی نیستم چرا که ما نیازمند دلار هستیم و باید دلار به کشور برگشت پیدا کند اما ساختار برگشت ارز به کشور ناقص است. ما با چه بانک و چه ابزاری می‌توانیم دلار را به کشور برگردانیم، نکته مهم اینجاست در برگشت ارز تولیدکننده فقط اختیار 30 درصد از منابع را دارد و مابقی را باید به صورت نیمایی یا سنایی به کشور برگرداند این درحالی است که اگر ما اختیار کامل داشتیم می‌توانستیم به جای ارز ماشین آلات مجهز به کشور وارد کنیم. بنده تأکید می‌کنم موافق برگشت دلار صادراتی به کشور هستم اما باید ساختار برگشت ارز به کشور اصلاح شود.</p>
      <p>وی با انتقاد از اینکه همیشه تولید در مرحله دوم اولویت‌ها قرار گرفته است گفت: با صحبت و شعار نمی‌توان به تولید کمک کرد باید دستاندازهای متعددی که پیش روی تولیدکنندگان است رفع شود ما حتی کمک دولت را هم نمی‌خواهیم فقط مانع فعالیت ما نشود.</p>
      <p>
        <b>* عرب: مردم عراق و افغانستان کفش ایرانی را به بقیه ترجیح می دهند/ماشین‌آلات بروز نیاز داریم</b>
      </p>
      <p>رئیس هیئت‌مدیره شرکت شیماکفش با بیان اینکه مردم عراق و افغانستان کفش ایرانی را به بقیه ترجیح می دهند، گفت: صنعت کفش ایران امروز به بروزرسانی ماشین آلات نیاز دارد، ضمن این که با قوانین سال 46 نمی شود تولید کرد.</p>
      <p>محمد عربرئیس هیئت‌مدیره شرکت شیماکفش و یکی از بزرگترین تولید کنندگان کفش که حضور فعالی در بازارهای صادارتی کشورهای همسایه از جمله عراق دارددر گفت‌وگو با خبرنگار اقتصادی<a href="https://www.tasnimnews.com/">خبرگزاری تسنیم</a>، با اشاره به اینکه برگزاری نمایشگاه ها با حضور تجار بین المللی می‌تواند کمک موثری به تولیدکنندگان برای معرفی توانمندی آنها به طرف خارجی داشته باشد، اظهار داشت: متأسفانه در این حوزه ما اقدام موثری انجام نداده‌ایم و فقط با برگزاری نمایشگاه‌های محدود نتوانسته ایم به دستاورد مناسبی دست پیدا کنیم . این در حالی است که ما می‌توانیم در قالب نمایشگاه در کشورهای عراق، افغانستان و حتی همسایه‌های دیگر پتانسیل خود را معرفی و سهم قابل توجهی از بازار آنها را کسب کنیم.</p>
      <p>وی با اعلام اینکه در حال حاضر واحد تولیدی بنده توانسته نقش موثری در بازار عراق و افغانستان داشته باشد، گفت: اگر کفش تولیدی ما در بازار این کشورها باشد مردم ترجیح می‌دهند محصول ما را بخرند تا محصول دیگری را خریداری کنند.</p>
      <p>این تولیدکننده کفش با انتقاد از اینکه هنوز ما نتوانسته ایم در بازاریابی برای فروش محصولات خود موفق باشیم، گفت: نکته بسیار مهم در صنعت کفش استفاده از کارشناسان و متخصصان این حوزه برای توسعه آن است.</p>
      <p>عرب اضافه کرد: امروز یکی از دستگاه‌های پرس صنعت کفش هزار دلار و حدود 12 میلیون تومان وارد می‌شود اما باید پرسید چرا وقتی این دستگاه به دست تولیدکنندگان می‌رسد 35 میلیون تومان قیمت دارد. دلالی و واسطه گری در تأمین دستگاه‌ها برای تولیدکنندگان بسیار شده است. بنده پیشنهاد کردم دو هزار دستگاه چرخ خیاطی واردو در اختیار کارگاه‌های کوچک قرار گیرد. اگر چرخکارگاه‌های کوچک بچرخد به طور حتم تولیدکنندگان بزرگ نیز امکان فعالیت موثرتری را در سطح بازار داخلی و خارجی خواهند داشت.</p>
      <p>وی ادامه داد: اگر کارگاه‌های کوچک کار نکنند من نمی‌توانم خیاط خوب در اختیار داشته باشمو در نهایت نمی‌توانم با افزایش ظرفیت تولید روبرو شویم. ما امروز در حوزه مواد اولیه غنی هستیم و چیزی کم و کسر نداریم اما از لحاظ قطعات و دستگاه‌ها با مشکل روبرو هستیم.</p>
      <p>
        <b>*مگرمی شود با قوانین سال 46 کار تولیدی کرد؟</b>
      </p>
      <p>این تولیدکننده کفش در ادامهگفت: اگر ماشین آلات بروز و به موقع در اختیار تولیدکننده قرار بگیرد به طور حتم ما تولیدکننده بیکار نخواهیم داشت. در نوسانات<a href="https://www.tasnimnews.com/fa/currency">نرخ ارز</a>سرمایه واحدهای تولیدی نصف شد و برخی نتوانستند تأمین مواد اولیه خود را به موقع انجام دهند. به نحوی که از چرخه جا مانده و مجبور به تعطیلی شدند. ما تولیدکننده ماهر و متخصص بسیار داریم که مجبور به تعطیلی واحدهای تولیدی خود شده اند.</p>
      <p>عرب اضافه کرد: در کنار یک واحد تولیدی بزرگ چندین کارگاه کوچک قرار دارند که این دو بخش در کنار یکدیگر فعالیت می‌کنند. اگر چرخ کارگاه‌های کوچک نچرخد کارگاه‌های بزرگ با مشکل برخورد می‌کنند.</p>
      <p>وی با اشاره به اینکه باید مواد اولیه به وفور در اختیار تولیدکننده قرار گرفته و ماشین آلات بروز به آنها داده شود، اظهار داشت: بنده در جلسه تولیدکنندگان با رهبری تأکید کردم که امروز تولیدکنندگان با دژ مستحکم قوانین روبرو هستند که باید این مشکل برطرف شود. مگر می شود با قوانین سال 46 کار تولیدی کرد؟</p>
      <p>این تولیدکننده کفش اضافه کرد: اگر تأمین ماشین آلات واحدهای تولیدی به موقع صورت بگیرد ما می توانیم از تمام پتانسیل این حوزه بهره مند و بازیگر اصلی صادرات در منطقه باشیم . البته در حال حاضر نیز جایگاه تولیدکننده ایرانی در منطقه بسیار بالاست اما ما با توجه به پتانسیل خود باید نقش آفرینی زیادی در کشورها داشته باشیم.</p>
      <p>
        <b>* لشگری:کفش ایران رتبه 1 خاورمیانه است/هاب منطقه می‌شویم اگر دولت موانع را بردارد</b>
      </p>
      <p>عضو هیات مدیره جامعه صنعت کفش با بیان اینکه صنعت کفش ایران در سطح بین المللی جزو بازیگران اصلی است و ما اکنون در منطقه خاورمیانه در تولید کفش مقام اول و در دنیا رتبه 12 را داریم گفت:تبدیل ایران به هاب منطقه در صادرات کفش به شرط حمایت دولت ممکن است.</p>
      <p>علی لشگریعضو هیات مدیره جامعه صنعت کفش ایران در گفت‌وگو با خبرنگار اقتصادی<a href="https://www.tasnimnews.com/">خبرگزاری تسنیم</a>، با اشاره به اینکه خوشبختانه ایران نیز مانند سایر کشورها از جمله ترکیه، پاکستان، هند، برزیل توجه ویژه ای به صنعت کفش دارد، اظهار داشت: این موضوع باعث شده تا صنعت کفش ایران در سطح بین المللی جزو بازیگران اصلی به شمار آید به نحوی که امروز ایران در منطقه خاورمیانه در تولید کفش مقام اول و در دنیا رتبه 12 را به خود اختصاص داده است.</p>
      <p>وی با اعلام اینکه این موضوع نشان می‌دهد مسئولین باید حساسیت خود را نسبت به توسعه صنعت کفش کشور بیشتر کنند، افزود: انتظار می‌رود این روزها که تولیدکنندگان در شرایط سختی به سر می‌برند، توجه ویژه‌ای به صنعت کفش شود البته در جلسه اخیرتولید کنندگان با مقام معظم رهبری تکلیف برای مسئولین روشن شده که باید اقدامات لازم را برای بهبود فضای کسب و کار برای تولیدکنندگان فراهم آورند.</p>
      <p>این عضو هیات مدیره جامعه صنعت کفش ایران، تصریح کرد: ما در مقام عمل از دولت انتظار داریم موانع پیش روی تولیدکنندگان را از بین ببرد. به عنوان نمونه در بخش بیمه هزینه‌های زیادی به تولیدکنندگان تحمیل می‌شود که دولت باید در این رابطه اقدامات لازم را انجام دهد.</p>
      <p>لشگریبه صنعت کفش به عنوان یک صنعت پیشران برای توسعه بخشی از صنایع کشور اشاره کرد و گفت: سال گذشته 115 میلیون دلار صادرات کفش در ایران انجام شده که اگر موانع پیش روی تولید از بین برود به طور حتم این رقم چندین برابر خواهد شد.</p>
      <p>
        <b>*عمده مواد اولیه تولید کفش را داخلی سازی کردیم</b>
      </p>
      <p>وی با اعلام اینکه خوشبختانه در یک سال اخیر با وجود تمام مشکلات توانستیم مهمترینمواد اولیه تولید کفش که همان پی یو است را در داخل تولید کنیم، تصریح کرد: بخشی از این مواد در زیره کفش مورد استفاده قرار می‌گیرد که ما وابستگی به واردات آن داشتیم. اما خوشبختانه در یک سال اخیر با برنامه ریزی‌های صورت گرفته در بخش تولید توانستیم این ماده اولیه را در داخل کشور تولید کنیم.</p>
      <p>این عضو هیات مدیره جامعه صنعت کفش ایران، اضافه کرد: سال گذشته هر کیلو مواد پی یو خارجی با ارز نیمایی 8 هزار و 500 تومانی بالای 40 هزار تومان در بازار به فروش می رسید، امروز با داخلی سازی این ماده، هر کیلو پی یو ایرانی در بازار 24 هزار تومان است.</p>
      <p>انتهای پیام/</p>
    </article>
  </body>
</html>