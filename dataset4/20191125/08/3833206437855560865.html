<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/55-snegorina-28-razpruskvacha-na-sol-i-7-chelni-tovaracha-shte-boryat-snega-v-Plovdiv-916429"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T08:40:00+00:00"/>
    <meta property="og:title" content="55 снегорина, 28 разпръсквача на сол и 7 челни товарача ще борят снега в Пловдив"/>
    <meta property="og:description" content="&quot;Пловдив е готов за зимата. Техниката е изправна, разполагаме с достатъчно количество сол и химическ..."/>
  </head>
  <body>
    <article>
      <h1>55 снегорина, 28 разпръсквача на сол и 7 челни товарача ще борят снега в Пловдив</h1>
      <address>
        <time datetime="2019-11-25T08:40:00+00:00">25 Nov 2019, 08:40</time>
      </address>
      <p>"Пловдив е готов за зимата. Техниката е изправна, разполагаме с достатъчно количество сол и химически препарати срещу сняг и поледици.“ Това заяви заместник-кметът на Община Пловдив по транспорт <a href="https://www.plovdiv24.bg/novini/persons/3081.html">Тодор Чонов</a> в навечерието на зимното дежурство.</p>
      <p>От днес 55 снегорина, 28 разпръсквача на сол и 7 челни товарача в базите на ОП "Чистота“ и фирмата-подизпълнител КМД ще са в денонощна готовност да реагират максимално бързо при влошаване на синоптичната обстановка. На 24-часово разположение са и шофьорите, които до 30 минути след подадения от оперативния щаб сигнал трябва да са по машините, всяка от които е оборудвана с GPS. </p>
      <p>"Работим по утвърдени маршрутни графици. Първо обработваме мостовите съоръжения, централните булеварди и улиците, по които се движат градските автобуси, а след това – и вътрешнокварталните улици. Площадите, пешеходните зони и велоалеите почистваме със закупените през последните години малогабаритни мултифункционални машини, разполагаме и със 7 роторни снегорина.</p>
      <p>При снеговалеж служителките ръчен труд приоритетно обработват спирките и подлезите“, обясни изпълняващият длъжността директор на ОП "Чистота“ Николай Георгиев. Той допълни, че според метеорологичните прогнози до края на месеца се очаква времето да остане меко и с положителни температури, но екипите са готови за всякакви изненадващи обрати.</p>
      <p>Заместник-кметът <a href="https://www.plovdiv24.bg/novini/persons/3081.html">Тодор Чонов</a> посочи, че на среща в Областната дирекция на МВР по-рано през седмицата са предприети мерки за координиране дейността на различните институции, които да гарантират сигурността и безопасното предвижване на гражданите и при утежняване на метеорологичната обстановка. Той допълни, че Общинският инспекторат ще осъществява засилен контрол дали граждани, собственици на търговски обекти, фирми, организации, ведомства и предприятия изпълняват задълженията си по общинските наредби да почистват пред частните си или наети имоти.</p>
    </article>
  </body>
</html>