<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807283/%D8%B9%D8%B1%D9%82-%D8%B2%D8%B1%D8%AF-%D8%A8%D8%B1-%D9%BE%DB%8C%D8%B4%D8%A7%D9%86%DB%8C-%D9%81%D8%B1%D8%A7%D9%86%D8%B3%D9%87-%D8%B3%D8%B1%DA%A9%D9%88%D8%A8%DA%AF%D8%B1%DB%8C-%DA%A9%D9%87-%D8%A7%D8%B2-%D8%AD%D9%82%D9%88%D9%82-%D8%A8%D8%B4%D8%B1-%D8%AF%D9%81%D8%A7%D8%B9-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="گزارش| عرق زرد بر پیشانی فرانسه / سرکوبگری که از حقوق بشر دفاع می‌کند!"/>
    <meta property="og:description" content="مقام‌های فرانسوی در حالی از ایران به دلیل برخورد با آشوبگران انتقاد می‌کند که خود کارنامه‌ای سیاه در مقابله با اعتراض جلیقه زردها دارند."/>
  </head>
  <body>
    <article>
      <h1>گزارش| عرق زرد بر پیشانی فرانسه / سرکوبگری که از حقوق بشر دفاع می‌کند!</h1>
      <h2>مقام‌های فرانسوی در حالی از ایران به دلیل برخورد با آشوبگران انتقاد می‌کند که خود کارنامه‌ای سیاه در مقابله با اعتراض جلیقه زردها دارند.</h2>
      <address>
        <time datetime="2019-11-25T08:00:00+00:00">25 Nov 2019, 08:00</time>
      </address>
      <p><b>گروه سیاسی خبرگزاری دانشجو،</b> در حالی گرد و غبار ناشی از اغتشاشات در ایران فروکش کرده و امنیت در کشور به طور کامل مستقر شده، می‌توان با نگاهی به وضعیت اظهارنظرها و حمایت‌ها از آشوبگران، سرمنشا این فتنه را یافت.</p>
      <p>فرانسه ازجمله کشورهایی بود که در کنار آلمان، کانادا و آمریکا چه به صورت بیانیه و چه در اظهار نظرهای رسمی توسط مقام‌های این کشور، نسبت به اقدامات مسئولان امنیتی کشورمان برای استقرار امنیت و مقابله با اشرار و آشوبگران گلایه کرد.</p>
      <p>وزارت خارجه فرانسه همچنین در اظهاراتی مداخله‌جویانه درباره امور داخلی کشورمان، خواستار احترام ایران به آزادی بیان و حق اعتراضات مسالمت آمیز شد.</p>
      <figure>
        <img src="https://snn.ir/files/fa/news/1398/9/4/848554_953.jpg"/>
      </figure>
      <p>این اظهارنظر در حالی بود که رسانه‌های زنجیره‌ای غربی غارت مغازه‌ها و فروشگاه‌ها، حمله به مردم، سوزاندن بانک‌ها، خودروها و اماکن عمومی ازجمله کتابخانه «تفکر» شهرستان شهریار که منجر به از بین رفتن ۱۳ هزار جلد کتاب شد و همچنین شهادت چند مامور پلیس و بسیجی را به هیچ وجه پوشش ندادند.</p>
      <p>پخش تصاویر و ویدئوهای مرتبط با اغتشاشات اخیر کشورمان که در پی اعتراض به افزایش قیمت بنزین و وضعیت اقتصادی آغاز و با میانداری منافقین، سلطنت‌ طلب‌ها و ایادی استکبار ازجمله آمریکا و عربستان سعودی به یک بحران منجر شد، نشان می‌دهد که منظور فرانسویان از احترام به آزادی بیان، همانا اجازه دادن به اشرار برای تشدید ناامنی و تسریع بحران است.</p>
      <figure>
        <img src="https://snn.ir/files/fa/news/1398/9/4/848537_275.jpg"/>
      </figure>
      <p>آیت‌الله احمد خاتمی امام جمعه موقت تهران در خطبه‌های خود و در واکنش به مواضع کشورهای غربی در حمایت از آشوبگران گفت: مردم از نگاه آنان اشرار، غارتگران اموال مردم و جنایتکاران هستند و باید بگویم که آنها حامی آدم‌کش‌ها هستند.</p>
      <p>نکته دیگری که درباره اظهارنظر مقام‌های فرانسوی علیه ایران باید به آن اشاره شود، بحث برخورد این کشور با راهپیمایی مردم این کشور موسوم به جلیقه زردها است.</p>
      <p>در حالی که فرانسه هفته گذشته وارد اولین سالگرد آغاز راهپیمایی اعتراضی به افزایش نرخ سوخت خودرو، پایین آمدن توان خرید مردم و فشار اقتصادی به قشر متوسط جامعه شد که در برخورد با آن، کارنامه بسیار سیاهی بر جای گذاشت.</p>
      <figure>
        <img src="https://snn.ir/files/fa/news/1398/9/4/848540_582.jpg"/>
      </figure>
      <p>سردار علی فدوی جانشین فرمانده کل سپاه پاسداران انقلاب اسلامی گفت: سران فرانسه که ۱۱ ماه است که درگیر  تظاهرات‌هایی هستند که فقط مردم فرانسه منشا آن هستند و هیچ دولت خارجی از آن پشتیبانی نمی‌کند‌ و حتی یک بار هم یکی از تظاهرات‌کنندگان فرانسوی جسارتی به پلیس فرانسه نکرده و از خطوط قرمز عبور نکرده است، چه غلطی راجع به این تظاهرات‌ها انجام دادند که امروز می‌آیند از آشوب‌هایی که خودشان سرمنشا آن در ایران بودند، دفاع می‌کنند؟</p>
      <p>با نگاهی به آماری که از سوی خود مقام‌های فرانسوی منتشر شده، متوجه می‌شویم که در مدت اعتراضات مسالمت‌آمیز مردم این کشور نسبت به سیاست‌های لیبرالیستی امانوئل مکرون رئیس جمهور فرانسه، ۱۰ نفر کشته، ۱۴ نفر نابینا شده و دست یکی از معترضان نیز قطع شد. همچنین بر اساس آمار وزارت بهداشت فرانسه، در حدود ۵۰ هزار نفر از جلیقه زردها در جریان اعتراضات مصدوم شدند.</p>
      <figure>
        <img src="https://snn.ir/files/fa/news/1398/9/4/848541_782.jpg"/>
      </figure>
      <p>همچنین استفاده پلیس فرانسه از نارنجک جی.ال.ای که حاوی ۲۵ گرم تی.ان.تی است نیز نکته دیگری بود که برخی مجامع مستقل حقوق بشری نسبت به آن واکنش نشان دادند.</p>
      <p>فرانسه تنها کشوری اروپایی است که از این نوع نارنجک استفاده می‌کند و استفاده پلیس این کشور در استفاده از این نوع نارنجک خطرناک برای سرکوب معترضان بارها مورد انتقاد بوده است. در سال ۲۰۱۴ نیز انفجار یکی از این نارنجک‌ها باعث مرگ یک جوان فرانسوی معترض به سیاست‌های محیط زیستی کاخ الیزه شده بود.در حالی که پخش تصاویر سرکوب مردم فرانسه و حجم توحش پلیس این کشور علیه آنها یادآور بازگشت دوران گیوتین بوده و همچنین کاخ الیزه بارها مردم را یاغی، آشوبگر و غارتگر خطاب می‌کرد، حالا مقام‌های فرانسوی به خود جرات داده‌اند تا با کارنامه‌ای سیاه از وضعیت خود، در قبال ایران اظهار نظر کنند.</p>
      <p>فرانسه که خود یکی از سه کشور اروپایی امضا کننده برجام بوده و بعد از خروج آمریکا از توافق هسته‌ای در کنار آلمان و انگلیس برای جبران خسارت‌های ناشی از تصمیم دونالد ترامپ تعهداتی را داده بود، حالا به جای پاسخگویی نسبت به بدعهدی های خود، با فراری رو به جلو علیه ضامنان امنیت و تلاش‌گرانی که برای ثبات ایران می‌کوشند، اظهار نظر می‌کند.</p>
      <figure>
        <img src="https://snn.ir/files/fa/news/1398/9/4/848544_597.jpg"/>
      </figure>
      <p>به نظر می‌رسد با توجه به وضعیت برجام و گام‌های ایران در کاهش تعهدات هسته‌ای، اروپایی‌ها و ازجمله فرانسه که در طول مذاکرات نیز نقش پلیس بد را بازی می‌کرد، تلاش می‌کنند برای سرپوش گذاشتن بر بدعهدی‌ها و ناکارآمدی‌های خود، جبهه جدیدی برای اعمال فشار علیه تهران ایجاد کنند.</p>
      <p>حمایت کشورهای غربی ازجمله فرانسه در حمایت از آشوبگران و انتقاد از ایران به دلیل تلاش برای استقرار امنیت و برخورد با اشرار را می‌توان به تعبیر مقام معظم رهبری تشبیه کرد که فرموده بودند «جای جلاد و قاتل عوض را عوض می‌کنند.»</p>
      <figure>
        <img src="https://snn.ir/files/fa/news/1398/9/4/848542_497.jpg"/>
      </figure>
      <p>نگرانی فرانسویان از حقوق مردم در حالی که خود در سرکوب مردم کشورشان ید طولایی داشته و در کنار آن سال‌ها است مأمن و محل زندگی و فعالیت منافقین است که دستشان به خون ۱۷ هزار ایرانی آلوده بوده و همچنین در اعمال فشارهای ظالمانه علیه ملت ایران از هیچ اقدامی فروگذاری نمی‌کنند، بیشتر به یک طنز تلخ شبیه است تا واقعیتی جاری.</p>
    </article>
  </body>
</html>