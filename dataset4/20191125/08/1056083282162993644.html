<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402213/%D8%B1%D9%88%D8%A6%DB%8C%D9%86%DA%AF-%D8%A7%DB%8C%D8%B1%D8%A7%D9%86-%D8%A8%D8%A7-2%D9%BE%D8%A7%D8%B1%D9%88%D8%B2%D9%86-%D8%AF%D8%B1-%DA%A9%D8%A7%D9%BE-%D8%A2%D8%B3%DB%8C%D8%A7%DB%8C%DB%8C-%D9%86%D8%B5%DB%8C%D8%B1%DB%8C-%D9%88-%D9%85%D9%84%D8%A7%DB%8C%DB%8C-%DA%AF%D8%B2%DB%8C%D9%86%D9%87-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:08:51+00:00"/>
    <meta property="og:title" content="روئینگ ایران با 2پاروزن در کاپ آسیایی/ نصیری و ملایی گزینه های اصلی اعزام هستند"/>
    <meta property="og:description" content="سرمربی تیم ملی قایقرانی روئینگ اعلام کرد، دو ملی‌پوش ایران که در مسابقات قهرمانی آسیا مدال طلا گرفتند، گزینه اعزام به کاپ آسیایی تایلند هستند اما اگر کسی بر آن‌ها پیروز شد می‌تواند جایگزین شود."/>
  </head>
  <body>
    <article>
      <h1>روئینگ ایران با 2پاروزن در کاپ آسیایی/ نصیری و ملایی گزینه های اصلی اعزام هستند</h1>
      <address><time datetime="2019-11-25T08:08:51+00:00">25 Nov 2019, 08:08</time> by <a rel="author">آتنا خلیلی</a></address>
      <p>سرمربی تیم ملی قایقرانی روئینگ اعلام کرد، دو ملی‌پوش ایران که در مسابقات قهرمانی آسیا مدال طلا گرفتند، گزینه اعزام به کاپ آسیایی تایلند هستند اما اگر کسی بر آن‌ها پیروز شد می‌تواند جایگزین شود.</p>
      <p>افشین فرزام در گفت و گو با ایسنا درباره حضور در کاپ آسیایی تایلند بیان کرد: قرار است 20 روز دیگر در کاپ آسیایی تایلند شرکت کنیم تا ملی پوشان قبل از مسابقات سهمیه المپیک تجربه بیشتری به دست آورند. با توجه به جمع بندی که با رییس فدراسیون داشتیم، قرارشد بهترین نفر مردان و بهترین نفربانوان در کاپ آسیایی شرکت کنند. خب تا اینجای کار بهمن نصیری  و نازنین ملایی که در قهرمانی آسیا مدال طلا گرفتند، گزینه هستند اما اگر کسی توانست  بر این دو نفر پیروز شود، جایگزین خواهد شد.</p>
      <p>فرزام در پاسخ به این پرسش که این دو رکابزن قرار است در کدام ماده های کاپ آسیایی شرکت کنند، تاکید کرد: بهمن نصیری در یک نفره سنگین وزن رقابت می کند و نازنین ملایی اگر شرایط خوب باشد احتمالا هم در یک نفره سنگین  و هم سبک وزن حضور خواهد داشت بازهم بستگی به شرایط آمادگی تا اعزام به مسابقات دارد.</p>
      <p>سرمربی تیم ملی روئینگ در مورد دلیل اعزام نکردن نفرات بیشتر به کاپ آسیایی تایلند گفت: به هر حال مسائل مالی گریبان گیرما است همچنین کاپ آسیایی در اولویت فدراسیون نبود اما از آنجا که می خواستیم پاروزنان قبل از مسابقات انتخابی المپیک تجربه بیشتری به دست آورند، مخصوصا بهمن نصیری، پیشنهاد حضور در این کاپ را دادم و آقای سهرابیان هم پذیرفت.</p>
      <p>او در پاسخ به این پرسش که پاروزنان برای کسب مدال  به کاپ آسیایی می روند یا با توجه به اینکه خیلی آماده نیستند تنها برای پشت سر گذاشتن یک مسابقه تدارکاتی در کاپ آسیایی شرکت می کنند، تاکید کرد: با توجه به اینکه 20 روز تمرین نداشتند قطعا آمادگی 100 درصدی ندارند و لازم بود بعد از قهرمانی آسیا این استراحت را داشته باشند . با این حال این طور نیست که برای گرفتن هر نتیجه ای به کاپ آسیایی برویم بلکه ملی پوشان تلاش می کنند از عنوان خود در قهرمانی آسیا دفاع کنند.</p>
      <p>او در مورد قرار گرفتن قایق های روئینگ جزو کالاهای  لوکس در گمرک ایران گفت: لوازم لوکس باید مالیات سنگینی را به گمرک بپردازند و امیدوارم برای این مسئله هم راهکاری پیدا شود چون این قایق ها نیاز تیم ملی هستند.</p>
      <p>فرزام در پاسخ به این پرسش که تمام هدف روئینگ کسب سهمیه در قایق تک نفره مردان و بانوان است، تصریح کرد:طبق قوانین جدید کسب سهمیه المپیک، ما برای کسب سهمیه المپیک در چهار ماده مردان و بانوان می توانیم شرکت کنیم و بیشترین سهمیه هم که می توانیم بگیریم، دو سهمیه است. در بخش مردان اگر قایق دونفره به شرایط ایده الی برسد، روی آن سرمایه گذاری می کنیم اما اگر نرسد، اینکه بتوانیم در قایق تک نفره دو سهمیه بگیریم فکر می کنم برای فدراسیون ایده ال باشد.</p>
      <p> انتهای پیام</p>
    </article>
  </body>
</html>