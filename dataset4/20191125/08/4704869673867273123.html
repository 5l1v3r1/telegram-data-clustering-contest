<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bp-buzun-krolestwo-chrystusa-jest-krolestwem-milosci-d577487/"/>
    <meta property="og:site_name" content="eKAI"/>
    <meta property="article:published_time" content="2019-11-25T08:33:00+00:00"/>
    <meta property="og:title" content="Bp Buzun: Królestwo Chrystusa jest królestwem miłości"/>
    <meta property="og:description" content="- Królestwo Chrystusa jest królestwem szerokiego serca, jest królestwem miłości - mówił bp Łukasz Buzun, który przewodniczył sumie odpustowej w parafii Chrystusa Króla w Sadowiu. Biskup pomocniczy die"/>
  </head>
  <body>
    <article>
      <h1>Bp Buzun: Królestwo Chrystusa jest królestwem miłości</h1>
      <address><time datetime="2019-11-25T08:33:00+00:00">25 Nov 2019, 08:33</time> by <a rel="author">ek</a></address>
      <p>
        <b>– Królestwo Chrystusa jest królestwem szerokiego serca, jest królestwem miłości – mówił bp Łukasz Buzun, który przewodniczył sumie odpustowej w parafii Chrystusa Króla w Sadowiu. Biskup pomocniczy diecezji kaliskiej udzielił młodzieży sakramentu bierzmowania i poświęcił przebudowany chór parafialny.</b>
      </p>
      <p>W homilii celebrans odwołując się do Ewangelii ukazującej scenę rozgrywającą się pod krzyżem wskazywał, że królestwo Chrystusa jest królestwem miłości. – Często wydaje się nam, że królestwo to jest władza i związane z nią siła, znaczenie, szacunek, pieniądze, bogactwo, a przecież Chrystus przeszedł przez życie dobrze czyniąc, a wisząc na krzyżu przebaczył swoim oprawcom. Taka jest prawdziwa miłość – powiedział kaznodzieja.</p>
      <p>Przypomniał, że trzy lata temu, na zwieńczenie Nadzwyczajnego Jubileuszu Miłosierdzia oraz jubileuszu 1050. rocznicy chrztu Polski dokonano Jubileuszowego Akt Przyjęcia Jezusa za Króla i Pana. – Wtedy uznaliśmy, że Chrystus jest Królem naszych serc i naszego narodu – stwierdził biskup pomocniczy diecezji kaliskiej.</p>
      <p>Akcentował, że niedziela jest czasem umacniania relacji z Bogiem. – Potrzebujemy czasu niedzieli, która jest dniem nie tylko fizycznego odpoczynku, ale przede wszystkim jest dniem modlitwy, dniem świętym, dniem, w którym odbudowujemy relacje z Panem Jezusem, a Eucharystia jest centrum tego dnia – zaznaczył duchowny.</p>
      <p>Zachęcał wiernych, aby zwracali się do Maryi i z Niej czerpali wzór zawierzenia Bogu. – Niech Maryja prowadzi nas po drogach modlitwy, aby Chrystus królował w naszym sercu, w naszych rodzinach, społeczeństwie, narodzie, mediach i wszystkich relacjach – mówił bp Buzun.</p>
      <p>Uroczystość zakończyła się procesją wokół kościoła i błogosławieństwem Najświętszym Sakramentem.</p>
      <p>Podczas uroczystości zaśpiewała schola parafialna.</p>
      <p>Wraz z bp. Łukaszem Buzunem modlili się: pasjonista o. Grzegorz Słowikowski, proboszcz parafii pw. Chrystusa Króla w Sadowiu, o. Łukasz Andrzejewski, prowincjał pasjonistów, kapłani z dekanatu ostrowskiego pierwszego i drugiego, przedstawiciele władz samorządowych i licznie zgromadzonych wiernych.</p>
      <footer>Sadowie Ⓒ Ⓟ</footer>
    </article>
  </body>
</html>