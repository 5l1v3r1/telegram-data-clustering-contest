<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tengrinews.kz/kazakhstan_news/kazakstanda-neshe-ret-otbasyi-kuruga-boladyi-384888/"/>
    <meta property="og:site_name" content="Tengrinews.kz"/>
    <meta property="article:published_time" content="2019-11-25T08:09:12+00:00"/>
    <meta property="og:title" content="Қазақстанда неше рет отбасы құруға болады?"/>
    <meta property="og:description" content="Қазақстанда соңғы 10 жылда 1,5 миллионнан аса жұп отбасын құрған. Статистика комитетінің мәліметінше, былтыр бір күннің өзінде 380-ге"/>
  </head>
  <body>
    <article>
      <h1>Қазақстанда неше рет отбасы құруға болады?</h1>
      <address> by <a rel="author" href="https://tengrinews.kz/newsauthor/332/" target="_blank">Молдир Калыкова</a></address>
      <p>Қазақстанда соңғы 10 жылда 1,5 миллионнан аса жұп отбасын құрған. Статистика комитетінің мәліметінше, былтыр бір күннің өзінде 380-ге жуық жұп отбасын құрып, 150 отбасы ажырасып, 80-ге жуық адам қайта некеге тұруға өтініш берген. Бірақ оған заңмен шектеу бар ма? Қазақстанда қанша рет тұрмысқа шығуға немесе үйленуге болады? Бұл туралы <a href="https://tengrinews.kz/">Tengrinews.kz</a> материалында.</p>
      <p>Қазақстанның <a href="http://adilet.zan.kz/kaz/docs/K1100000518">"Неке және отбасы туралы"</a> заңы бойынша, ерлі-зайыпты болудың басты алғышарты - некеге тұратындардың жасы 18-ден асуы керек және басқа ресми некеде тұрмауы қажет. Бірақ, заңда <b>нақты қанша рет отбасын құруға болатыны және бірнеше рет неке тұруға тыйым салынатыны жайлы көрсетілмеген, яғни шектеу қойылмаған.</b></p>
      <p>Кодекстегі мәліметтер бойынша, бұрын ерлі-зайыпты болып қайта отбасын құру үшін жұптың екеуінің де жеке басын куәландыратын құжаттардың және<i> алдыңғы некелер болған жағдайда деректерді тексеру үшін дәлелдейтін құжаттардың болуы</i> міндет. Яғни, некеге тұрушылардың бірінің бұрынғы тіркелген некесі болса, <i>ажырасу туралы куәлігі</i> немесе жары қайтыс болс<i>а, қайтыс болу туралы куәлігі</i> қажет.</p>
      <p>Дегенмен, Заңның 11-бабында біржыныстылардың, жақын туыстардың, ерлі-зайыптының бірінің психикалық ауруы болып немесе ақыл-есі болса кем болса және тағы басқа себептер болса, отбасын құруға тыйым салынатыны айтылады:</p>
      <p>
        <i>- Некені тіркеу туралы өтініш берген тұлғалардың біреуін немесе екеуін мәжбүрлеу арқылы неке қиылмақ болса;</i>
        <br/>
        <i>- Екі тұлға біржынысты болса;</i>
        <br/>
        <i>- Некеге отырмақшы тұлғалар жақын туыс болса (ата-ана, балалар, толықтай немесе жартылай ағайынды апалы-сіңлілер, аға-інілер, ата, әже, немерелер, қамқоршылар, асырап алынған балалар).</i>
        <br/>
        <i>- Өтініш берушілердің біреуі некеде тұрса;</i>
        <br/>
        <i>- Соттың заңды күшіне енген шешімі бойынша олардың біреуі болса да психикалық ауруы немесе ақыл-есі кемдігі салдарынан әрекетке қабілетсіз деп танылған болса.</i>
      </p>
      <p>Сондай-ақ, "Неке және отбасы туралы" кодексте кәмелетке толмағандардың да отбасы құра алатыныны көрсетілген. Яғни, 18 жасқа толмағандардың ата-анасы немесе қамқоршылары неке тіркеу органына келіп, жазбаша келісімін беруі тиіс. Ал олар некесін бұзатын жағдай болса, ажырасуға өтініш беретіндердің ата-аналарының немесе қамқоршысының да өтініші керек болады.</p>
      <p>Десе де заң екі жағдайда бұл жасты төмендетуге мүмкіндік береді екен. Біріншісі - қыз жүкті болғанда, екіншісі - ортақ бала туған кезде. Неке қиюмен және оны тіркеумен айналысатын арнайы орган отбасы құруға болатын жасты екі жылға, яғни 16 жасқа дейін шегере алады екен.</p>
      <p>
        <i>Айта кетейік, оқырмандарымыздан осы іспетті көптеген сұрақ келіп жатады. Осыған орай редакция тілшілері "Сұрақ-Жауап" арнайы айдарын ашып, мақалалар циклын жариялауды бастайды. Қоғамдағы өзекті мәселелер, қызу талқыланған тақырыптар, заң, құқық тұрғысындағы түйткіл мәселелер болса редакциямыздың +7 771 507 29 89 WhatsApp нөміріне жолдай аласыздар. </i>
      </p>
      <h3>Оқи отырыңыз:</h3>
      <p>
        <a href="https://tengrinews.kz/kazakhstan_news/15-jasta-uylenu-zanger-erte-jastan-otbasyi-kurgandardyin-378657/">15 жаста үйлену: Заңгер ерте жастан отбасы құрғандардың жазасын айтты</a>
      </p>
      <p>
        <a href="https://tengrinews.kz/story/kanday-juptar-otbasyi-bola-almaydyi-psiholog-arbr-januya-369109/">Қандай жұптар отбасы бола алмайды - Психолог әрбір жанұя өткеретін сынақ жайлы</a>
      </p>
      <p>
        <a href="https://tengrinews.kz/kazakhstan_news/mamandar-elmzde-ajyirasu-jagdaylaryin-azaytudyin-jolyin-354210/">Мамандар елімізде ажырасу жағдайларын азайтудың жолын айтты</a>
      </p>
    </article>
  </body>
</html>