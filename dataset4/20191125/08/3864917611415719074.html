<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824649-u-kievi-vlastuvali-akciu-na-pidtrimku-sinkevic-aka-pretenduvala-na-posadu-golovi-derzkino.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T08:21:00+00:00"/>
    <meta property="og:title" content="У Києві влаштували акцію на підтримку Сінькевич, яка претендувала на посаду голови Держкіно"/>
    <meta property="og:description" content="У Києві біля будівлі Національного агентства державної служби представники кіноіндустрії проводять акцію на підтримку Юлії Сінькевич, яка не пройшла останній етап відбору на посаду голови Держагенства з питань кіно."/>
  </head>
  <body>
    <article>
      <h1>У Києві влаштували акцію на підтримку Сінькевич, яка претендувала на посаду голови Держкіно</h1>
      <h2>У Києві біля будівлі Національного агентства державної служби представники кіноіндустрії проводять акцію на підтримку Юлії Сінькевич, яка не пройшла останній етап відбору на посаду голови Держагенства з питань кіно.</h2>
      <address>
        <time datetime="2019-11-25T08:21:00+00:00">25 Nov 2019, 08:21</time>
      </address>
      <p>Про це повідомляє кореспондент Укрінформу.</p>
      <p>На акцію прийшло близько сотні людей. Вони стоять з плакатами "Прозорість, чесність кіно", "Вимагаємо перегляду результатів співбесіди", "Ми за українське кіно".</p>
      <p>На акції зібралися кінематографісти та інші українські діячі культури. Також до протесту долучилася українська акторка Ірма Вітовська.</p>
      <figure>
        <iframe src="https://www.youtube.com/embed/IgLqwl171LM" width="560" height="315" data-service="Youtube" scrolling="no"/>
      </figure>
      <p>Люди, які прийшли на пікет, виступають проти непрозорих умов конкурсу на посаду голови Держкіно і вимагають пояснень від Нацагентства держслужби.</p>
      <p>Як повідомляв Укрінформ, генеральний продюсер Одеського міжнародного кінофестивалю Юлія Сінькевич, яка залишилась єдиною кандидаткою, що пройшла кілька етапів конкурсного відбору на посаду голови <a href="https://www.ukrinform.ua/tag-derzkino">Держкіно</a>, <a href="https://www.ukrinform.ua/rubric-culture/2823589-edina-kandidatka-na-posadu-golovi-derzkino-ne-projsla-spivbesidu.html">не пройшла 21 листопада співбесіду</a> в Національному агентстві з питань державної служби (НАДС).</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2823611-borodanskij-kaze-so-ce-vin-zaproponuvav-sinkevic-vzati-ucast-u-konkursi-do-derzkino.html">Бородянський каже, що це він запропонував Сінькевич взяти участь у конкурсі до Держкіно</a>
      </blockquote>
      <p>Після оприлюднення відео співбесіди в НАДС виявилося, що кандидатка "набрала недостатню кількість балів за однією з компетенцій". Представники української кіноіндустрії оприлюднили 22 листопада відкритий лист на ім'я перших осіб держави на підтримку Сінькевич, в якому висловили незгоду з висновками НАДС.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823708-konkurs-do-derzkino-illenko-kaze-so-sinkevic-zrizali-idiotskimi-zapitannami.html">Конкурс до Держкіно: Іллєнко каже, що Сінькевич "зрізали" ідіотськими запитаннями</a>
      </blockquote>
      <p>Вони вимагають переглянути результати співбесіди. Ексголова Держкіно Пилип Іллєнко назвав конкурс на посаду голови Держкіно "фарсом", а ситуацію, в якій опинилося агентство, а з ним і українське кіно, "драматичною та кризовою".</p>
      <p>
        <i>Фото: Сергій Захарченко/hromadske</i>
      </p>
    </article>
  </body>
</html>