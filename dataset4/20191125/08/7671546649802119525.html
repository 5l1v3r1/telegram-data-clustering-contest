<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914760"/>
    <meta property="og:site_name" content="Dnevnik"/>
    <meta property="article:published_time" content="2019-11-25T08:40:00+00:00"/>
    <meta property="og:title" content="Z montažno steno ločen spalni del od garderobnega"/>
    <meta property="og:description" content="V prostoru, katerega tloris z merami vam prilagamo, nameravamo preurediti zakonsko spalnico. Ker imamo nekaj novih želja, ki nas begajo, vas prosimo za pomoč."/>
  </head>
  <body>
    <article>
      <h1>Z montažno steno ločen spalni del od garderobnega</h1>
      <address>
        <time datetime="2019-11-25T08:40:00+00:00">25 Nov 2019, 08:40</time>
      </address>
      <p>
        <b>V prostoru, katerega tloris z merami vam prilagamo, nameravamo preurediti zakonsko spalnico. Ker imamo nekaj novih želja, ki nas begajo, vas prosimo za pomoč.</b>
      </p>
      <p>Prva je, da želimo z montažno steno ločiti spalni del od garderobnega. Torej ne bi radi imeli več klasičnih omar, temveč vgradne v ločenem prostoru, menda temu rečemo ameriška garderoba ali kakor koli že. Toda kako to v dani situaciji urediti in koliko prostora nameniti določenim elementom? V spalnem delu seveda še vedno potrebujemo zakonsko posteljo 200 x 200 (180?) centimetrov in ob njej na vsaki strani manjšo nočno omarico. Drugo je odprto. Morda tudi za kakšno toaletno mizico … Najbrž je pomembno povedati, da so vhodna vrata v sobo na levi strani skice in ob njih tudi radiator, nižji je tudi pod oknom, vrata z dvojnim odpiranjem pa vodijo na balkon, ki nam omogoča lep pogled v naravo. Kako, kaj, kam postaviti, nas bega, zato vam bomo za vsak nasvet zelo hvaležni! Sonja</p>
      <h3>Odgovor:</h3>
      <p>V vaš svetel prostor, ki ga namenjate spalnici, je možno umestiti vse, kar želite. Z narisanim predlogom in tako razporejeno opremo prostor ne deluje natrpan. Predlagam, da ob vstopu v prostor umestite dva niza garderobnih omar. Če izmerite tako umeščene omare, so prostorne in s primerno notranjo razporeditvijo bodo funkcionalne, saj pridobite 6,5 metra razvite dolžine.</p>
      <p>Predlagam vam, da prostor oddvojite, zaprete z montažno steno in umestite drsna vrata. Zakaj zapreti? Zoper prah na oblačilih. Saj so omarni elementi lahko brez vrat, če je vstop zatesnjen. Prostor pa potrebuje veliko svetil in morda ogledalo. Posteljo sem vam umestila nasproti balkonskih vrat, saj nam taka umestitev omogoča pogled navzven in hkrati je spalni del umeščen v zadnji, intimnejši del prostora. Ob steni garderobe lahko umestite nizek element s predali za perilo, ki se navezuje na nočno omarico. Tudi za udoben fotelj bo dovolj prostora v kotu med okni.</p>
      <p>Glede barv pa vam, tako kot vedno, predlagam svetle in tople odtenke, morda s kakšnim detajlom v močnejšem barvnem odtenku, morda temno modrem? Želim vam prijetno počutje v spalnici!</p>
      <p>Inge Kalan Lipar, univ. dipl. inž. arh.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042839253/magazin/dom/notranja-oprema/garderobna-soba-je-prava-modna-uspesnica-v-slovenskih-domovih"/>
        <a href="https://www.dnevnik.si/1042635829/magazin/dom/vprasajte-strokovnjaka/iz-dolgega-prostora-uredite-spalnico-in-garderobno-sobo"/>
      </related>
    </article>
  </body>
</html>