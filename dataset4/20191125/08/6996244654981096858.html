<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710003?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-25T08:31:42+00:00"/>
    <meta property="og:title" content="חשד באוסטרליה: הסינים ניסו לגייס חבר פרלמנט כמרגל"/>
    <meta property="og:description" content="המדינה סוערת לאחר שנחשפה מזימה סינית להריץ איש עסקים ממוצא סיני לבית הנבחרים בתמורה לשוחד - ונמצא מתמסביב לעולם"/>
  </head>
  <body>
    <article>
      <h1>חשד באוסטרליה: הסינים ניסו לגייס חבר פרלמנט כמרגל</h1>
      <h2>המדינה סוערת לאחר שנחשפה מזימה סינית להריץ איש עסקים ממוצא סיני לבית הנבחרים בתמורה לשוחד • האיש דיווח לרשויות ונמצא מת באורח מסתורי</h2>
      <address><time datetime="2019-11-25T08:31:42+00:00">25 Nov 2019, 08:31</time> by <a rel="author" href="https://www.israelhayom.co.il/writer_articles?tid=51241" target="_blank">נטע בר</a></address>
      <p>חששם של רבים במערכת הפוליטית האוסטרלית כי סין מנסה להגדיל את השפעתה במדינה בדרכים לא כשרות זכה היום (שני) לאישור, לאחר שכלי התקשורת במדינה חשפו קנוניה סינית אפשרית שמטרתה לשתול מרגל בפרלמנט האוסטרלי.</p>
      <p>הקנוניה, שנחשפה בתוכנית המקומית "60 דקות", זכתה לאישור רשמי כשבכירים במערך המודיעין המקומי הודו כי אכן מתנהלת חקירה בפרשה, במסגרתה ניסו סוכני מודיעין סיניים לגייס מרגל בשורות הפרלמנט.</p>
      <p>על פי החשדות שפורסמו, סוכנים סינים פנו לאיש עסקים ממוצא סיני בשם ניק ז'או והציעו לו סכום של מיליון דולרים אוסטרליים (שש מאות וחמישים אלף דולר אמריקני) כמימון לקמפיין בחירות בתמורה לריגול עבור סין.</p>
      <p>פניית הסוכנים לז'או התרחשה כחצי שנה לפני הבחירות לפרלמנט האוסטרלי שהתרחשו בחודש מאי. הסוכנים ביקשו מז'או כי יתמודד מטעם המפלגה הליברלית, בה היה פעיל באותה תקופה. </p>
      <figure>
        <img src="https://www.israelhayom.co.il/sites/default/files/u10321/07924097.jpg"/>
        <figcaption>
          <b>מפגינים נגד המשטר הסיני בקנברה, ברית אוסטרליה // צילום: רויטרס</b>
        </figcaption>
      </figure>
      <p>ז'או מיהר לדווח לרשויות החוק על ההצעה אך נמצא מת זמן לא רב אחר כך בבית מלון בעיר מלבורן, בה התגורר. תוצאות החקירה הפתולוגית סביב מותו של ז'או לא פורסמו אך לא נשללת האפשרות שנרצח. </p>
      <p>לא מדובר במקרה הראשון בו מתגלה רשת מרגלים באוסטרליה לאחר שאדם בשם וויליאם וואנג ליקיאנג חשף בפני הרשויות רשת מרגלים לאחר שהוא עצמו ריגל לטובת המדינה. </p>
      <p>הרשויות במדינה מיהרו להגיב לחשיםפה וארגון המודיעין האוסטרלי מיהר לפרסם הצהרה לפיה "אנו לוקחים את הנושא ברצינות רבה מאוד". מנהל הארגון, מייק בורגס, אמר לכלי התקשורת כי: "אזרחי אוסטרליה יכולים להיות בטוחים שאנחנו מודעים לנושא וחוקרים אותו באופן פעיל. פעילות מודיעינית זרה ועויינת ממשיכה להוות איום על המדינה ועל ביטחונה".  </p>
      <p>יו"ר וועדת המודיעין והביטחון של הפרלמנט האוסטרלי, אנדרו הסטי, אמר לכלי התקשורת במדינה כי הנושא: "מטריד מאוד. ממש משהו שלקוח מספרי ריגול ומתרחש מתחת לאף שלנו במלבורן". </p>
    </article>
  </body>
</html>