<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/25/SIAN-profil-Arne-Tumyr-sier-han-kommer-til-%C3%A5-brenne-Koranen-igjen-20466937.ece"/>
    <meta property="og:site_name" content="adressa.no"/>
    <meta property="article:published_time" content="2019-11-25T08:31:07+00:00"/>
    <meta property="og:title" content="SIAN-profil Arne Tumyr sier han kommer til å brenne Koranen igjen"/>
    <meta property="og:description" content="SIANs frontfigur Arne Tumyr sier til Agderposten at han kommer til å brenne Koranen på nytt. – Dette er bare begynnelsen, sier Tumyr til avisen."/>
  </head>
  <body>
    <article>
      <h1>SIAN-profil Arne Tumyr sier han kommer til å brenne Koranen igjen</h1>
      <address><time datetime="2019-11-25T08:31:07+00:00">25 Nov 2019, 08:31</time> by <a rel="author">ntb</a></address>
      <p>SIANs frontfigur Arne Tumyr sier til Agderposten at han kommer til å brenne Koranen på nytt. – Dette er bare begynnelsen, sier Tumyr til avisen.</p>
      <aside><a href="https://www.adressa.no/nyheter/innenriks/2019/11/25/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/25/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/25/javascript:void(0);">Del denne artikkelen på e-post</a></aside>
      <p>Lørdag for en uke siden satt SIAN (Stopp islamiseringen av Norge) fyr på en Koran under en demonstrasjon i Kristiansand.</p>
      <p>Nå sier Tumyr at han kommer til å gjøre det igjen.</p>
      <p><i>– </i>Ja, absolutt. Dette er bare begynnelsen på en frihetsbevegelse. Den handler om retten til å drive religionskritikk, sier Tumyr til <a href="https://www.agderposten.no/nyheter/jeg-skal-definitivt-brenne-koranen-igjen/">Agderposten</a>.</p>
      <p>Han sier til avisen at det å brenne Koranen ikke er det han har mest lyst til.</p>
      <figure>
        <img src="https://www.adressa.no/incoming/article20466944.ece/1pv7h7/BINARY/w980/4S12PpoYT-s.jpg"/>
        <figcaption>SIAN-frontfigur Arne Tumyr under demonstrasjonen i Kristiansand hvor en Koran ble satt fyr på.  Foto: Tor Erik Schrøder / NTB scanpix</figcaption>
      </figure>
      <p>– Det jeg helst ønsker, er å sitte sammen med folk og diskutere argumenter og fakta. Men det er ingen som vil eller tør, sier Tumyr til avisen.</p>
      <p>Han sier at grunnen til at de brant boken var for å «vekke folket».</p>
      <p>Det var under en SIAN-demonstrasjon i Kristiansand lørdag 16. november at organisasjonen hadde varslet at de kom til å brenne en Koran. Det fikk de beskjed av politiet om at de ikke fikk lov til. Tumyr kastet derfor et eksemplar av Koranen i en søppelkasse isteden.</p>
      <p>Rett etter dette satt SIAN-leder Lars Thorsen fyr på et annet eksemplar av Koranen.</p>
      <p>Fem motdemonstranter og ett SIAN-medlem ble innbrakt til politiarresten etter demonstrasjonen, blant annet for å ha forstyrret ro og orden og for ikke å ha etterkommet politiets pålegg.</p>
    </article>
  </body>
</html>