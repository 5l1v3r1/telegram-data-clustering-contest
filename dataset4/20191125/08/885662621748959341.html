<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125917/syntagmatiki-anatheorisi-akros-simantiki-i-simerini-psifoforia"/>
    <meta property="og:site_name" content="Insider"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Σήμερα η κρίσιμη ψηφοφορία της Συνταγματικής Αναθεώρησης"/>
    <meta property="og:description" content="Η αναθεώρηση που θα ολοκληρωθεί σήμερα θα είναι το σημαντικότερο πλαίσιο αλλαγών στο Σύνταγμα της χώρας από τις αρχές του τρέχοντος αιώνα."/>
  </head>
  <body>
    <article>
      <h1>Σήμερα η κρίσιμη ψηφοφορία της Συνταγματικής Αναθεώρησης</h1>
      <h2>Η αναθεώρηση που θα ολοκληρωθεί σήμερα θα είναι το σημαντικότερο πλαίσιο αλλαγών στο Σύνταγμα της χώρας από τις αρχές του τρέχοντος αιώνα.</h2>
      <address>
        <time datetime="2019-11-25T08:00:00+00:00">25 Nov 2019, 08:00</time>
      </address>
      <p>Σήμερα αναμένεται να γραφτεί η τελευταία κοινοβουλευτική πράξη για τη <b>Συνταγματική Αναθεώρηση </b>στη Βουλή, καθώς θα ψηφιστούν τα προς αναθεώρηση άρθρα που έχουν ωριμάσει μετά την προαναθεωρητική διαδικασία.</p>
      <p><b>Η σημερινή ψηφοφορία είναι άκρως σημαντική για αρκετούς λόγους. </b>Αν και σχετικά περιορισμένης έκτασης, η αναθεώρηση που θα ολοκληρωθεί σήμερα θα είναι το σημαντικότερο πλαίσιο αλλαγών στο Σύνταγμα της χώρας από τις αρχές του τρέχοντος αιώνα και την αναθεώρηση του 2001, μιας και η αναθεώρηση του 2008 ήταν εξαιρετικά περιορισμένης έκτασης ή και… «κολοβή», όπως το έθεσε ο πρώην πρόεδρος της Βουλής Νίκος Βούτσης μιλώντας χθες στον ΣΚΑΪ.</p>
      <p>Με ενδιαφέρον θα πρέπει να αναμένεται η τοποθέτηση του πρωθυπουργού Κυριάκου Μητσοτάκη το πρωί, ενώ δύο είναι τα άρθρα που βρίσκονται στο επίκεντρο της προσοχής. Ως προς την προσθήκη στο άρθρο 54 αναφορικά με την ψήφο των Ελλήνων του εξωτερικού, μετά την απαραίτητη συζήτηση στην Επιτροπή Αναθεώρησης του Συντάγματος διαμορφώθηκε ένα πεδίο σύγκλισης μεταξύ όλων των κομμάτων ως προς τη «συνταγματοποίηση» της ρύθμισης, πριν έρθει ο εφαρμοστικός νόμος. Βεβαίως, την Παρασκευή προέκυψε ζήτημα με τον ΣΥΡΙΖΑ, ο οποίος εμφανιζόταν ταλαντευόμενος ως προς το αν θα ψηφίσει την τελική διατύπωση. Σύμφωνα με πληροφορίες, πάντως, από κορυφαία στελέχη του κόμματος της αξιωματικής αντιπολίτευσης, είναι άκρως πιθανό ο ΣΥΡΙΖΑ εν τέλει να υπερψηφίσει. Σε κάθε περίπτωση, πάντως, και ανεξαρτήτως της στάσης του ΣΥΡΙΖΑ, οι απαιτούμενες 180 ψήφοι για την προσθήκη της παραγράφου υφίστανται.</p>
      <h3>Το άρθρο 86 για την ευθύνη των υπουργών</h3>
      <p>Από εκεί και πέρα, μάχη θα υπάρξει ως προς το περιώνυμο άρθρο 86 <b>για την ευθύνη των υπουργών, </b>με τα κόμματα να συμφωνούν βεβαίως στην απαλοιφή των αποσβεστικών προθεσμιών, ώστε ο χρόνος παραγραφής των αδικημάτων που τελέστηκαν από μέλη της κυβέρνησης να εξισωθεί με ό,τι ισχύει στον ποινικό κώδικα για τους πολίτες. Ο ΣΥΡΙΖΑ, βεβαίως, είχε καταθέσει στην Επιτροπή μια ερμηνευτική δήλωση, με την οποία ζητούσε το αδίκημα της παθητικής δωροδοκίας για τα πολιτικά πρόσωπα να μην τυγχάνει του προνομίου της σύντομης παραγραφής, με την κυβέρνηση να διαμηνύει ότι η προτεινόμενη νέα διατύπωση του άρθρου είναι απολύτως επαρκής.</p>
      <p>Είναι σαφές ότι <b>θα αποσυνδεθεί η εκλογή του ΠτΔ από τη διάλυση της Βουλής</b>, αν και εκεί θα υπάρξει αντιπαράθεση, καθώς η πρόταση της ΝΔ προβλέπει ότι θα προβλέπονται στα αρχικά στάδια επαυξημένες πλειοψηφίες 200 και 180 βουλευτών, αλλά, εν τέλει, θα δίνεται και η δυνατότητα για εκλογή ΠτΔ με απλή πλειοψηφία, προκειμένου να αποφεύγεται το «μπλόκο», αλλά και ένας δυνητικός πολιτικός «εκβιασμός».</p>
      <p>Στα ενδιαφέροντα της διαδικασίας, η σύγκλιση ΝΔ-ΣΥΡΙΖΑ και ΚΙΝΑΛ για έως 2 λαϊκές νομοθετικές πρωτοβουλίες κατ’ με τη συλλογή 500.000 υπογραφών, πέρα από θέματα που αφορούν την εξωτερική πολιτική, την άμυνα και τα δημοσιονομικά. Κατά τα άλλα, στις κεφαλαιώδεις προς αναθεώρηση διατάξεις περιλαμβάνονται η συνταγματοποίηση του ελάχιστου εγγυημένου εισοδήματος, η δυνατότητα της κοινοβουλευτικής μειοψηφίας να συστήνει δύο εξεταστικές επιτροπές ανά περίοδο, η αυστηροποίηση της βουλευτικής ασυλίας, η εκλογή Ανεξάρτητων Αρχών με πλειοψηφία 3/5 και όχι 4/5 από τη Διάσκεψη των Προέδρων της Βουλής, αλλά και η εξίσωση των στρατιωτικών με τους υπόλοιπους δικαστές.</p>
      <p>Πηγή:<a href="https://www.reader.gr/news/politiki/312622/ora-gia-neo-syntagma-kleidonoyn-oi-allages-gia-psifo-apodimon-eythyni-ypoyrgon"> Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125886/ti-deytera-apofasizei-i-olomeleia-gia-tin-anatheorisi-toy-syntagmatos"/>
        <a href="https://www.insider.gr/eidiseis/politiki/125854/syntagmatiki-anatheorisi-ti-deytera-oi-psifofories"/>
        <a href="https://www.insider.gr/eidiseis/politiki/125806/ora-toy-prothypoyrgoy-o-nomos-tha-efarmozetai-gia-oloys-vid"/>
      </related>
    </article>
  </body>
</html>