<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/prp/settimana-pausa-ripartenza-correzione/"/>
    <meta property="og:site_name" content="Trend Online"/>
    <meta property="article:published_time" content="2019-11-25T08:57:00+00:00"/>
    <meta property="og:title" content="Settimana di pausa. Ora ripartenza o correzione?"/>
    <meta property="og:description" content="E’ trascorsa senza lasciare troppe tracce un’altra settimana di speranze frustrate."/>
  </head>
  <body>
    <article>
      <h1>Settimana di pausa. Ora ripartenza o correzione?</h1>
      <h2>E’ trascorsa senza lasciare troppe tracce un’altra settimana di speranze frustrate.</h2>
      <address><time datetime="2019-11-25T08:57:00+00:00">25 Nov 2019, 08:57</time> by <a rel="author" href="https://www.trend-online.com/pierluigi-gerbino/" target="_blank">Pierluigi Gerbino</a></address>
      <p>E’ trascorsa senza lasciare troppe tracce un’altra settimana di speranze frustrate. Mi riferisco ovviamente alle speranze di riavvicinamento tra Cina ed USA, dopo lo stop ai negoziati per porre fine alla guerra commerciale. Le distanze non si sono avvicinate, anzi. L’approvazione in America della legge a sostegno delle proteste ad Hong Kong ha innervosito i cinesi, così come non farà piacere l’esclusione, avvenuta nel week-end, di Huawei e ZTE dai sussidi federali USA e l’avvio della procedura per obbligare le imprese americane a sostituire i componenti acquistati dalle due imprese cinesi, dichiarate una “minaccia per la sicurezza americana”. Un messaggio contradditorio dopo che Trump, in segno di buona volontà, aveva prorogato di 90 giorni la data di partenza del bando alle due società cinesi.</p>
      <p>E pensare che i cinesi venerdì avevano invitato la delegazione americana a riprendere i colloqui.</p>
      <p>Inoltre bolle in pentola in modo sempre più rumoroso la patata Hong Kong, che ieri ha sancito  nelle elezioni distrettuali la vittoria delle forze di opposizione al regime di Pechino.</p>
      <p>Il fatto che ora i leader della protesta siedano nei consigli distrettuali potrebbe far sperare a Pechino che la protesta si calmi almeno per un po’. Ma potrebbe anche succedere il contrario, dato che gli oppositori del regime potrebbero pretendere con maggior forza le dimissioni della Governatrice Lam e spingere ancora per l’ottenimento di maggior democrazia, che la dittatura cinese difficilmente vorrà concedere.</p>
      <p>Gli elementi di incertezza per il futuro non diminuiscono. Anzi, la discesa in campo ufficiale di Bloomberg, l’ex sindaco di New York, per partecipare alle primarie democratiche e sfidare Trump alle presidenziali del prossimo anno aumenta l’incertezza sull’esito della competizione.</p>
      <footer>
        <a href="https://www.trend-online.com/prp/settimana-pausa-ripartenza-correzione/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>