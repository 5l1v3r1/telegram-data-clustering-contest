<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111545"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T08:34:00+00:00"/>
    <meta property="og:title" content="Папа Франциск се срещна с японския император Нарухито"/>
    <meta property="og:description" content="Токио, 25 ноември /БТА/ Папа Франциск, който е на посещение в Япония, се срещна днес с император Нарухито, който, облечен с официален черен костюм, посрещна госта на входа на императорския дворец, предаде ТАСС. На личната среща, протекла в конфиденциална обстановка, папата поднесе на японския владетел мозаично изображение на арката на Тит в Рим. Творбата, изработена във ватиканското художествено ателие, е копие на акварелна рисунка на италианския художник Филипо Анивити (1876-1955), съобщи пресслужбата на Ватикана. По време на срещата император Нарухито благодари на папата, че е посетил градовете Хирошима и Нагасаки и че се е срещнал с жертви на земетресението и цунамито от 11 март 2011 г., допълва ДПА. Днес папа Франциск ще има среща и с японския премиер Шиндзо Абе и ще отслужи меса на бейзболен стадион в Токио."/>
  </head>
  <body>
    <article>
      <h1>Папа Франциск се срещна с японския император Нарухито</h1>
      <address>
        <time datetime="2019-11-25T08:34:00+00:00">25 Nov 2019, 08:34</time>
      </address>
      <p>Токио, 25 ноември /БТА/</p>
      <p>Папа Франциск, който е на посещение в Япония, се срещна днес с император Нарухито, който, облечен с официален черен костюм, посрещна госта на входа на императорския дворец, предаде ТАСС.</p>
      <p>На личната среща, протекла в конфиденциална обстановка, папата поднесе на японския владетел мозаично изображение на арката на Тит в Рим. Творбата, изработена във ватиканското художествено ателие, е копие на акварелна рисунка на италианския художник Филипо Анивити (1876-1955), съобщи пресслужбата на Ватикана.</p>
      <p>По време на срещата император Нарухито благодари на папата, че е посетил градовете Хирошима и Нагасаки и че се е срещнал с жертви на земетресението и цунамито от 11 март 2011 г., допълва ДПА.</p>
      <p>Днес папа Франциск ще има среща и с японския премиер Шиндзо Абе и ще отслужи меса на бейзболен стадион в Токио.</p>
      <p>
        <i>Източник: Токио</i>
      </p>
    </article>
  </body>
</html>