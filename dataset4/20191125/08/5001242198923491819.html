<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/to-pigadi-tis-avoranis-poy-edine-nero-parelthon-chorio-deitefoto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T08:01:04+00:00"/>
    <meta property="og:title" content="Το ιστορικό πηγάδι της Αβόρανης (ΦΩΤΟ)"/>
    <meta property="og:description" content="Πέρασε χρονικό διάστημα περισσότερο από μισό αιώνα που σταμάτησαν να λειτουργούν οι αντλίες στο πηγάδι στην ανατολική πλευρά της γέφυρας της Αβώρανης"/>
  </head>
  <body>
    <article>
      <h1>Το ιστορικό πηγάδι της Αβόρανης (ΦΩΤΟ)</h1>
      <address><time datetime="2019-11-25T08:01:04+00:00">25 Nov 2019, 08:01</time> by <a rel="author">ΣΥΝΕΙΔΗΣΗ</a></address>
      <p>Πέρασε χρονικό διάστημα περισσότερο από μισό αιώνα που σταμάτησαν να λειτουργούν οι αντλίες στο πηγάδι στην ανατολική πλευρά της γέφυρας της <b>Αβώρανης</b>. Με την παύση της λειτουργίας τους ήλθε η εγκατάλειψη που είχε σαν αποτέλεσμα το μπάζωμα του χώρου και την ανάπτυξη πυκνής βλάστησης που έκρυψε τα πάντα. Η μία αντλία που απέμεινε από τις δύο που υπήρχαν υπήρχαν μόλις που ξεχώριζε.<br/>Όμως Χθες, ημέρα Κυριακή 24-11-2019, η χαρά μου ήταν μεγάλη και η συγκίνησή μου ανείπωτη όταν είδα ένα μικρό εκσκαφέα να καθαρίζει τον χώρο και να αποκαλύπτει πλήρως την θέση του πηγαδιού που με το καθαρό δροσερό νερό του ξεδιψούσε για πολλές δεκαετίες του κατοίκους της <b>Αβώρανης</b> και όχι μόνο.<br/>Ηλθαν στο νου μου εικόνες των αρχών της δεκαετίας του 1950, όταν άρχισα να αντιλαμβάνομαι τον κόσμο, τότε που το πηγάδι ήταν ανοιχτό με προστατευτικό πέτρινο τοιχίο και η άντληση του νερού γίνονταν με σατίλια (μεταλλικούς κουβάδες) και τριχιές.<br/>Οι γυναίκες, που ήταν καπνοφύτισσες , νοικοκυρές και μάνες γέμιζαν τις βαρέλες και τα ποτιστήρια για την μεταφορά του νερού στο σπίτι. Ανέβαιναν την μικρή ανηφόρα ως τον δρόμο με την βαρέλα δεμένη στη πλάτη ( ζαλίγκα), με τα δύο ποτιστήρια, ένα σε κάθε χέρι, και αγόγγυστα μετέφεραν το νερό στο σπίτι. Το δρομολόγιο αυτό γίνονταν και δύο και τρείς φορές την ημέρα ανάλογα με τις ανάγκες της οικογένειας.<br/>Στα κατοπινά χρόνια τα πηγάδι σκεπάστηκε και μπήκαν σε λειτουργία οι δύο αντλίες που διευκόλυναν την άντληση του νερού. Στις αρχές της δεκαετίας του 1960, στην Αβώρανη, δημιουργήθηκε υδραγωγείο και δίκτυο ύδρευσης που λειτούργησε στην αρχή με άντληση νερού από γεώτρηση και τα τελευταία χρόνια λειτουργεί με την παροχή νερού του Αχελώου από την <b>ΔΕΥΑΑ</b>. Ετσι το πηγάδι εγκαταλείφθηκε και όπως προαναφέρθηκε ο χώρος με τα χρόνια μπαζώθηκε.<br/>Η πρωτοβουλία του καθαρισμού του χώρου και της αποκάλυψης του πηγαδιού ανήκει στον<b> Πολιτιστικό Σύλλογο «Ενωση Αβωρανιτών-Λειβαδακιωτών»</b> που ανάλαβε και τα έξοδα για την πραγματοποίησή του. Αξίζουν ιδιαίτερα συγχαρητήρια στον δραστήριο γραμματέα του συλλόγου Βασίλη Μαντέλλο.<br/>Ο καθαρισμένος πλέον του του πηγαδιού σε συνδυασμό με την αποκατάσταση των ζημιών και την συντήρηση της γέφυρας συνετέλεσαν στην αποκατάσταση του χώρου όπως ήταν πριν από μισό αιώνα.<br/>Απομένουν πλέον κάποιες μικρές εργασίες για την τσιμεντόστρωση του μικρού μονοπατιού που οδηγεί στο πηγάδι, κάποια παγκάκια και φωτισμός. Επίσης καλό θα ήταν να εξετασθεί η δυνατότητα τοποθέτησης και λειτουργίας αντλιών εάν το πηγάδι δεν έχει επιχωματωθεί.</p>
      <figure>
        <img src="http://sinidisi.gr/wpress/wp-content/uploads/2019/11/pigadi-5.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/pigadi-6.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/pigadi-1.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/pigadi-2.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/pigadi-3.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/pigadi-4.jpg"/>
      </figure>
      <related>
        <h4>Σχετικες Δημοσιευσεις</h4>
        <a href="http://sinidisi.gr/25i-noemvrioy-diethni-imera-tin-exaleipsi-tis-vias-ton-gynaikon/"/>
        <a href="http://sinidisi.gr/elaiofyto-giorti-melioy-koyklotheatro-omilia-to-epaggelma-melissokomoy-deite-foto/"/>
        <a href="http://sinidisi.gr/viosimi-alieia-ston-korinthiako/"/>
        <a href="http://sinidisi.gr/enosi-stratiotikon-aitoloakarnanias-se-kamia-periptosi-kentro-metanaston-stratiotiko-aerodromio-agrinioy/"/>
        <a href="http://sinidisi.gr/mono-epeigonta-cheiroyrgeia-simera-deytera-panepistimiako-nosokomeio-rioy/"/>
        <a href="http://sinidisi.gr/agrinio-mathainontas-tin-kardia-soy-sozeis-ti-zoi-soy-deite-foto/"/>
      </related>
    </article>
  </body>
</html>