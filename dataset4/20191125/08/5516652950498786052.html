<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426467/sfodrh-epithesh-toy-dhmarxoy-leroy-enantion-toy-perifereiarxh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T08:40:02+00:00"/>
    <meta property="og:title" content="Σφοδρή επίθεση του δημάρχου Λέρου εναντίον του Περιφερειάρχη"/>
    <meta property="og:description" content="Απάντηση σε ιδιαίτερα υψηλούς τόνους στον Περιφερειάρχη Νοτίου Αιγαίου έδωσε ο δήμαρχος Λέρου κ. Μιχάλης Κόλιας αναφορικά με το θέμα της δημιουργίας στο νησί, κλειστού κέντρου για τους πρόσφυγες και τους μετανάστες."/>
  </head>
  <body>
    <article>
      <h1>Σφοδρή επίθεση του δημάρχου Λέρου εναντίον του Περιφερειάρχη</h1>
      <h2>Τον καλεί να σταματήσει να κουνάει το δάχτυλο στο νησί της Λέρου και να αφήσει στην άκρη τις μικροπολιτικές σκοπιμότητες</h2>
      <address>
        <time datetime="2019-11-25T08:40:02+00:00">25 Nov 2019, 08:40</time>
      </address>
      <p>
        <b>Απάντηση σε ιδιαίτερα υψηλούς τόνους στον Περιφερειάρχη Νοτίου Αιγαίου έδωσε ο δήμαρχος Λέρου κ. Μιχάλης Κόλιας αναφορικά με το θέμα της δημιουργίας στο νησί, κλειστού κέντρου για τους πρόσφυγες και τους μετανάστες.</b>
      </p>
      <p>Ο κ. Κόλιας κατηγορεί τον Περιφερειάρχη οτι ασχολείται με το θέμα, με τρόπο λαϊκίστικο, ρηχό και επιπόλαιο και οτι δεν διαθέτει την ψυχραιμία, τον σεβασμό και την πολιτική ειλικρίνεια που απαιτούνται για την αντιμετώπιση τέτοιου είδους σοβαρών θεμάτων.</p>
      <p>Επισημαίνει επίσης οτι ο κ. Χατζημάρκος, στις δηλώσεις που έκανε εναντίον του (σ.σ. του κ. Κόλια), αναφέρθηκε σε αυτόν "στη γνώριμη- πολιτικά χυδαία γλώσσα που προτιμά να χειρίζεται, χωρίς να σέβεται τον θεσμικό του ρόλο", αναφέροντας επίσης χαρακτηριστικά οτι ο κ. Χατζημάρκος δεν λειτουργεί ως αιρετός Περιφερειάρχης όλων των νησιών αλλά "ως διορισμένος- εγκάθετος- κομματικός περιφερειάρχης άλλων εποχών".</p>
      <p>Ειδικότερα στην απάντησή του ο δήμαρχος Λέρου αναφέρει τα εξής:</p>
      <p>"Προκαλεί αλγεινή εντύπωση το γεγονός ότι ο Περιφερειάρχης Νοτίου Αιγαίου Γιώργος Χατζημάρκος "ξύπνησε" από τον τετραετή του λήθαργο και αποφάσισε να ασχοληθεί με το προσφυγικό – μεταναστευτικό πρόβλημα των νησιών μας με τρόπο λαϊκίστικο, ρηχό και επιπόλαιο, τη στιγμή που απαιτείται ΨΥΧΡΑΙΜΙΑ, ΣΕΒΑΣΜΟΣ και πολιτική ΕΙΛΙΚΡΙΝΕΙΑ, που εκ του αποτελέσματος φαίνεται πως ο νυν Περιφερειάρχης δε διαθέτει, αν λάβουμε υπόψη τις προσβλητικές και προκλητικές πρόσφατες δηλώσεις του.</p>
      <p>Ακόμα μεγαλύτερη εντύπωση προκαλεί το γεγονός ότι από τηλεοράσεως, ως δημόσιος κατήγορος, κουνά το δάκτυλο, όχι μόνο στον -επί τρεις θητείες- δήμαρχο Λέρου, αλλά και σε ολόκληρη την κοινωνία της Λέρου από τον αναπαυτικό θώκο του στη Ρόδο και δε διστάζει να συκοφαντεί ασύστολα και εκ του ασφαλούς αυτούς που καθημερινά δίνουν μάχη με τα προβλήματα του τόπου τους.</p>
      <p>Ο Δήμαρχος Λέρου θα μπορούσε κάλλιστα να μιλήσει στη γνώριμη -πολιτικά- χυδαία γλώσσα που προτιμά και χειρίζεται ο Γιώργος Χατζημάρκος, διαμηνύοντας και υπενθυμίζοντάς του ότι είναι ο Περιφερειάρχης ΟΛΩΝ ΤΩΝ ΝΗΣΙΩΝ και όχι μόνο της Ρόδου και ότι θα πρέπει να σέβεται το θεσμικό του ρόλο. Δυστυχώς, ο Γιώργος Χατζημάρκος φαίνεται ότι συνειδητά το ξεχνά, λειτουργώντας όχι ως αιρετός Περιφερειάρχης όλων των νησιών, αλλά ως διορισμένος –εγκάθετος - κομματικός Περιφερειάρχης άλλων εποχών.</p>
      <p>Η κοινή γνώμη είναι ικανή να αντιληφθεί ότι ο Δήμαρχος Λέρου δεν ξύπνησε μια ωραία πρωία και ξεκίνησε να βάλλει εναντίον του Περιφερειάρχη χωρίς λόγο.</p>
      <p>Για να βάλουμε λοιπόν τα πράγματα στη θέση τους:</p>
      <p>1. Ας μας απαντήσει γιατί δεν ενημέρωσε το Δήμαρχο Λέρου πριν τη σύσκεψη με τον Πρωθυπουργό, ώστε να διατυπώσουμε τις προτάσεις μας, παρά μόνο μας ανακοίνωσε ΤΕΤΕΛΕΣΜΕΝΕΣ ΑΠΟΦΑΣΕΙΣ που ο ΙΔΙΟΣ πρότεινε.</p>
      <p>2. Ας μας απαντήσει στοιχειοθετημένα πού ήταν κρυπτόμενος το 2015 ως Περιφερειάρχης, όταν αποφασίστηκε να δημιουργηθούν τα ΚΥΤ Λέρου και Κω και ποιες ήταν οι προτάσεις του την ώρα που η Λέρος και η Κως "βούλιαζαν" από τους πρόσφυγες και μετανάστες, ενώ ως Δημοτική Αρχή από κοινού με όλους τους κατοίκους δίναμε τεράστια μάχη, προκειμένου να κρατήσουμε τον τόπο μας όρθιο.</p>
      <p>3. Ας μας απαριθμήσει σε ποιες ενέργειες προέβη σε εθνικό και ευρωπαϊκό επίπεδο.</p>
      <p>4. Ας μας παρουσιάσει επαρκώς και με στοιχεία τι έκανε και ποιες ήταν οι προτάσεις του για τη «Βίλα Άρτεμις», εκτός φυσικά από την –εν κρυπτώ- απόφασή του για ανακατασκευή του κτιρίου, το οποίο μέχρι σήμερα φιλοξενεί πρόσφυγες - μετανάστες.</p>
      <p>5. Ας μας απαντήσει στοιχειοθετημένα τι έκανε και ποιες ήταν οι προτάσεις του όταν αποφασίστηκε –εν κρυπτώ- να δημιουργηθεί η ανοικτή δομή του ΠΙΚΠΑ.</p>
      <p>6. Ας μας αναφέρει πόσες φορές επισκέφτηκε τα τελευταία τέσσερα χρόνια το ΚΥΤ Λέρου και πόσες φορές το ΚΥΤ Κω.</p>
      <p>7. Ας μας δώσει απαντήσεις γιατί ενώ γνώριζε ότι η Κυβέρνηση απαιτεί από όλες τις Περιφέρειες το διαμοιρασμό 10.000 προσφύγων - μεταναστών ανά Περιφέρεια, αυτός υπέδειξε την ΚΩ και τη ΛΕΡΟ, χωρίς να εναντιωθεί και να ζητήσει την άμεση αποσυμφόρησή τους.</p>
      <p>Όσον αφορά στον επικίνδυνο, διχαστικό και λαϊκίστικο συλλογισμό που ανέπτυξε στη συνέντευξη Τύπου, σχετικά με «μπίζνες» που γίνονται στην ανοικτή δομή του ΚΥΤ Λέρου, τον προκαλώ δημόσια να κατονομάσει πρόσωπα και γεγονότα και ταυτόχρονα τον καλώ να αναπτύξει ξανά αυτές τις δηλώσεις του στην αίθουσα του Δημοτικού Συμβουλίου Λέρου, ενώπιον των συμπολιτών μας, εκεί όπου θα λάβει τις απαντήσεις που πρέπει.</p>
      <p>Επίσης, η απαράδεκτη και εκ του πονηρού αναφορά που έκανε «ότι σύμφωνα με τον Κυβερνητικό Εκπρόσωπο, ο Δήμαρχος Λέρου γνώριζε εκ των προτέρων το κυβερνητικό σχέδιο», καταρρίπτεται όχι μόνο από τον ίδιο το Δήμαρχο Λέρου ο οποίος κατηγορηματικά το διαψεύδει, αλλά και από τους Δημάρχους των νησιών Κω, Αν. Σάμου, Χίου και Λέσβου, οι οποίοι εξέδωσαν σχετικές ανακοινώσεις, κάτι φυσικά που ο Περιφερειάρχης γνωρίζει, αφού ο ίδιος ήταν αυτός που έπρεπε να ενημερώσει τον Δήμαρχο Λέρου, αλλά δεν έπραξε όταν έπρεπε.</p>
      <p>Συνιστώ στον Γιώργο Χατζημάρκο σεβασμό στα ΔΙΚΑΙΑ ΑΙΤΗΜΑΤΑ της Λεριακής κοινωνίας για ΑΜΕΣΗ ΑΠΟΣΥΜΦΟΡΗΣΗ του ΚΥΤ και του θυμίζω ότι η Λέρος τον τίμησε με τα μεγαλύτερα ποσοστά στην Περιφέρεια.</p>
      <p>Τέλος, τον καλώ να κατεβάσει κάτω «το δάκτυλο που κουνάει» στο νησί μας, να συμπορευθεί και να συνεργαστεί με τη Δημοτική Αρχή και τους κατοίκους της Λέρου, αφήνοντας στην άκρη τις μικροπολιτικές σκοπιμότητες και τις ανούσιες διαμάχες.</p>
      <p>Ο ΔΗΜΑΡΧΟΣ ΛΕΡΟΥ</p>
      <p>Κόλιας Μιχάλης"</p>
      <p>
        <b>Η απάντηση της περιφέρειας Νοτίου Αιγαίου</b>
      </p>
      <p>Αντί άλλης απάντησης στον Δήμαρχο Λέρου, Μιχάλη Κόλλια, που υποκριτικά διαρρηγνύει τα ιμάτιά του στρεφόμενος κατά της Περιφερειακής Αρχής, για την μετατροπή του hot spot που υπάρχει στο νησί του σε προαναχωρησιακό κέντρο, παραθέτουμε τις δικές του δηλώσεις, αλλά και του τότε Υπουργού Άμυνας, που αποτυπώνουν την αλήθεια.</p>
      <p>Ο Δήμαρχος Λέρου είναι εκείνος που “σκίστηκε” για να δημιουργηθεί στο νησί του hot spot για πρόσφυγες και μετανάστες, σύμφωνα με δηλώσεις, που έγιναν το 2016, από τον τότε Υπουργό Άμυνας Πάνο Καμμένο.</p>
      <p>Ο ίδιος δε ο Δήμαρχος Λέρου, παραδέχεται on camera ότι εξάντλησε όλα τα πενιχρά οικονομικά μέσα που διέθετε για να στηρίξει την δημιουργία του hot spot, με αντάλλαγμα προσλήψεις.</p>
      <p>Κάθε φορά λοιπόν που ο κ. Κόλλιας αναζητεί υπευθύνους για την κατάσταση που έχει διαμορφωθεί στο νησί του, του συνιστούμε να κοιτάζει στον καθρέφτη. Εκεί θα δει τις απαντήσεις.</p>
      <p>Παραθέτουμε αυτούσιες τις δηλώσεις:</p>
      <p>Πάνος Καμμένος : “Είμαστε στη Λέρο, εδώ ο Δήμαρχος έχει σκιστεί, είμαστε σχεδόν έτοιμοι, αλλά θέλουμε όπως είχαμε συμφωνήσει και με τον Πρωθυπουργό, να ικανοποιηθούν οι Δήμαρχοι που συνεργάζονται σε όλα τα αιτήματα για το προσωπικό¨</p>
      <p>Μιχάλης Κόλλιας : ''Είμαι σίγουρος ότι ο Πρωθυπουργός είναι δίπλα μας όπως σταθήκαμε μέχρι σήμερα και εμείς στην προσπάθεια αυτή δίπλα στην Κυβέρνηση να βοηθήσουμε με δικά μας ελάχιστα μέσα αλλά και οικονομικές δυνατότητες τις οποίες έχει ο Δήμος῾῾</p>
      <p>Το Γραφείο Τύπου</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426360/gia-laikismo-egkalei-ton-dhmarxo-ths-leroy-o-perifereiarxhs"/>
        <a href="https://www.rodiaki.gr/article/426328/m-kolias-den-exoyme-ekxwrhsei-ston-perifereiarxh-to-dikaiwma-diapragmateyshs-me-thn-kybernhsh"/>
      </related>
    </article>
  </body>
</html>