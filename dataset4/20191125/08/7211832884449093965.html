<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/finance-stock/news/607334"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T08:50:00+00:00"/>
    <meta property="og:title" content="&quot;ธปท.&quot;ยันลดดอกเบี้ยติดลบช่วยศก.ไม่ได้"/>
    <meta property="og:description" content="ธปท.เตรียมหั่นจีดีพีปีนี้โตต่ำ 2.8% เดือนธ.ค.นี้ หลังภาคส่งออกโคม่าจากค่าบาทแข็งค่า"/>
  </head>
  <body>
    <article>
      <h1>"ธปท."ยันลดดอกเบี้ยติดลบช่วยศก.ไม่ได้</h1>
      <address><time datetime="2019-11-25T08:50:00+00:00">25 Nov 2019, 08:50</time> by <a rel="author">PostToday</a></address>
      <p>ธปท.เตรียมหั่นจีดีพีปีนี้โตต่ำ 2.8% เดือนธ.ค.นี้ หลังภาคส่งออกโคม่าจากค่าบาทแข็งค่า</p>
      <p>นายวิรไท สันติประภพ ผู้ว่าการธนาคารแห่งประเทศไทย (ธปท.) เปิดเผยถึงทิศทางยุทธศาสตร์ ธปท. ในช่วง 3 ปีข้างหน้า (2563-2565) ว่า ในระยะต่อไปอัตราแลกเปลี่ยนจะมีความผันผวนสูง และไม่สามารถคาดเดาได้ โดยยอมรับว่า ปัจจุบันอัตราแลกเปลี่ยนแข็งค่ามาก และไม่สอดคล้องกับภาวะเศรษฐกิจในปัจจุบัน</p>
      <p>สำหรับอัตราดอกเบี้ยนโยบายของไทยที่ 1.25% ถือว่าอยู่ในระดับสุดในประวัติศาสตร์ และต่ำสุดในภูมิภาค จนไทยไม่มีความสามามารถในการทำยโนบายการเงินแบบเเรงๆ ได้</p>
      <p>ทั้งนี้ อัตราดอกเบี้ยนโยบายที่ 1.25% เคยใช้ในช่วง หลังเกิดวิกฤติการเงินโลก ปี 2550-2551 ซึ่งช่วงนั้นได้มีประกาศปรับลดอัตราดอกเบี้ยลงจาก 3% เหลือ 1.25% ซึ่งขณะนั้นถือเป็นยาเเรง แต่ปัจจุบันอัตราดอกเบี้ยของไทยที่ลดลงมาอยู่ที่ 1.25% ไม่สามารถใช้เป็นยาแรงเเบบเดิมได้ เพราะอัตราดอกเบี้ยไม่สามารถปรับลดลงได้มากกว่านี้</p>
      <p>นอกจากนี้ ธปท. ไม่คิดว่าไทยจะใช้ดอกเบี้ยนโยบายแบบติดลบได้ เพราะอัตราดอกเบี้ยของไทยอยู่ในระดับต่ำอยู่แล้ว และไทยไม่ใด้อยู่ในช่วงเวลาที่จะทำนโยบายการเงินในลักษณะดังกล่าว เนื่องจากจะเป็นการสร้างปัญหาด้านเสถียรภาพขณะที่นโยบายการคลังยังมีขีดจำกัด จากภาระการคลังที่มีมากขึ้น และกลไกราชการมีอุปสรรคในการทำงานมาก</p>
      <p>"การใช้นโยบายดอกเบี้ยต่ำกระตุ้นเศรษฐกิจมีข้อจำกัด โดยเฉพาะสถานการณ์หนี้ครัวเรือนที่ยังอยู่ในระดับสูง ดังนั้นแม้ว่าประชาชนจะมีรายได้เพิ่ม ก็คงไม่มีการบริโภคเพิ่มได้ เพราะภาระหนี้ครัวเรือนสูง" นายวิรไท กล่าว นายวิรไท กล่าวว่า ในส่วนของอัตราเเลกเปลี่ยนมองว่าจะผันผวนมากขึ้น ซึ่งเอกชนต้องบริหารจัดการความเสี่ยงจากอัตราเเลกเปลี่ยนให้ดี เพราะอัตราเเลกเปลี่ยนสามารถกำหนดทิศทางได้ซึ่งอาจไม่จริง โดยปัจจุบันนี้เงินบาทแข็งค่า อาจจะมากที่สุดในภูมิภาคและแข็งค่าเกินกว่าปัจจัยพื้นฐานทางเศรษฐิจของประเทศ ถ้าสถานการณ์ต่างประเทศเปลี่ยนแปลง ค่าเงินก็ปรับทิศได้เร็ว ซึ่งตรงนี้ถือเป็นเรื่องที่ไม่สามารถคาดเดาได้ เพราะ ค่าเงินไม่ได้เปลี่ยนทิศไปทางเดียวเสมอ ดังนั้นต้องมาดูว่าจะทำอย่างไร ให้เอกชนรับมือความผันผวนของอัตราเเลกเปลี่ยนได้</p>
      <p>สำหรับโน้มการเติบโตของตัวเลขเศรษฐกิจไทยในปี 2562 ว่า ในเดือน ธ.ค. นี้ ธปท. จะมีการทบทวนแนวโน้มการเติบโตของตัวเลขเศรษฐกิจไทยในปีนี้อีกครั้ง โดยเบื้องต้นคาดว่าจะเติบโตได้ต่ำกว่าคาดการณ์ที่ระดับ 2.8% เนื่องจากผลกระทบของมาตรการกีดกันทางการค้า ที่ส่งผลกระทบกับทุกประเทศ รวมถึงไทยด้วย รวมถึงจีดีพีด้านการค้าโลกที่ขยายตัวได้ต่ำกว่า 3-4 ปีก่อน ได้กดดันประเทศที่อยู่ในภูมิภาคเอเชียตะวันออก ซึ่งเป็นประเทศที่อยู่ในห่วงโซ่อุปทานการผลิตล้วนแต่ได้รับผลกระทบในส่วนนี้ ดังนั้นมองว่าไทยเป็นประเทศเศรษฐกิจแบบเปิดที่ต้องพึ่งพาการส่งออก จึงหลีกเลี่ยงไมได้ที่จะได้รับผลกระทบจากปัจจัยเสี่ยงดังกล่าวด้วยทั้งนี้ ในส่วนแนวโน้มตัวเลขจีดีพีในปี 2563 นั้น มองว่าจะมีโอกาสเติบโตได้ดีกว่าปีนี้ โดยมาจากปัจจัยสนับสนุน อาทิ การขับเคลื่อนการลงทุนของภาครัฐและรัฐวิสาหกิจ รวมถึงพระราชบัญญัติ (พ.ร.บ.) งบประมาณรายจ่ายประจำปีงบประมาณ 2563 ที่คาดว่าจะมีเม็ดเงินออกมาในช่วงต้นปี ตรงนี้จะช่วยขับเคลื่อนด้านการลงทุนของภาครัฐ รวมถึงการที่รัฐบาลได้จัดทำมาตรการกระตุ้นเศรษฐกิจออกมาอย่างต่อเนื่อง และการลงทุนของภาคเอกชนที่ย้ายฐานการผลิตมายังประเทศไทย เนื่องจากผลกระทบของปัญหาสงครามการค้า จะยังเป็นปัจจัยสำคัญที่ช่วยหนุนเศรษฐกิจไทยในปีหน้า</p>
      <p>ขณะที่เศรษฐกิจปี 2563 ยังมีปัจจัยที่ต้องติดตามอย่างต่อเนื่อง ได้แก่ ปัญหาสงครามการค้า เพราะมองว่ายังมีความไม่แน่นอนในเรื่องการเจรจาหาข้อสรุประหว่างสหรัฐและจีน ประกอบกับในปีหน้าจะมีการเลือกตั้ ประธานาธิบดีสหรัฐ จึงต้องติดตามว่าจะมีมาตรการอะไรใหม่ๆ ออกมาหรือไม่ ที่จะเป็นความเสี่ยงหลักต่อเศรษฐกิจไทยและเศรษฐกิจในเอเชียตะวันออก</p>
    </article>
  </body>
</html>