<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aspor.com.tr/galatasaray/2019/11/25/galatasaray-ile-club-brugge-4-randevuda"/>
    <meta property="og:site_name" content="Aspor"/>
    <meta property="article:published_time" content="2019-11-25T08:19:08+00:00"/>
    <meta property="og:title" content="Galatasaray ile Club Brugge 4. randevuda"/>
    <meta property="og:description" content="Galatasaray, UEFA Şampiyonlar Ligi’nde yarın oynayacağı Club Brugge ile resmi maçlarda 4. kez karşılaşacak. Geride kalan müsabakaların 2'si berabere sona ererken, 1 maçı da Belçika ekibi kazandı."/>
  </head>
  <body>
    <article>
      <h1>Galatasaray ile Club Brugge 4. randevuda</h1>
      <address>
        <time datetime="2019-11-25T08:19:08+00:00">25 Nov 2019, 08:19</time>
      </address>
      <p>
        <b><a href="https://www.aspor.com.tr/index/galatasaray">Galatasaray</a>, <a href="https://www.aspor.com.tr/index/uefa">UEFA</a> Şampiyonlar Ligi’nde yarın oynayacağı <a href="https://www.aspor.com.tr/index/club-brugge">Club Brugge</a> ile resmi maçlarda 4. kez karşılaşacak. Geride kalan müsabakaların 2'si berabere sona ererken, 1 maçı da <a href="https://www.aspor.com.tr/index/belcika">Belçika</a> ekibi kazandı.</b>
      </p>
      <p><a href="https://www.aspor.com.tr/index/uefa">UEFA</a> Şampiyonlar Ligi'nde A Grubu beşinci maçında <a href="https://www.aspor.com.tr/index/galatasaray">Galatasaray</a>, yarın sahasında <a href="https://www.aspor.com.tr/index/belcika">Belçika</a> temsilcisi <a href="https://www.aspor.com.tr/index/club-brugge">Club Brugge</a> ile karşı karşıya gelecek. Sarı-kırmızılılar, Brugge ile daha önce resmi müsabakalarda 3, hazırlık maçında da 1 kez karşılaştı. Şampiyonlar Ligi'ne veda eden Galatasaray, Club Brugge mücadelesinden galip ayrılarak UEFA Avrupa Ligi şansını devam ettirebilecek. Cimbom bu maçtan mağlup ayrılması durumunda bu sezonki Avrupa kupaları defterini kapatacak.<br/><br/><b>İlk kez 2002'de</b></p>
      <p>İki takım 2002-2003 sezonunda Şampiyonlar Ligi H Grubu'nda yer aldı. İlk karşılaşma 1 Ekim 2002'de <a href="https://www.aspor.com.tr/index/istanbul">İstanbul</a>'da oynanırken, mücadele 0-0 beraberlikle sona erdi. İkinci müsabakada ise takımlar, 23 Ekim 2002'de Belçika'da karşılaştı ve Galatasaray sahadan 3-1 mağlup ayrıldı. O dönemde de sarı-kırmızılıların başında <a href="https://www.aspor.com.tr/index/fatih-terim">Fatih Terim</a> bulunuyordu. 2002 yılında oynanan maçlarda Club Brugge Teknik Direktörü Philippe Clement, Belçika ekibinde futbolcu olarak sahada yer almıştı.<br/>Bu sezon grubun ilk maçında Jan Breydel Stadyumu'nda oynanan karşılaşma 0-0 eşitlikle sona ermişti.<br/>İki takım arasında 2008 yılında oynanan hazırlık maçı ise 0-0 tamamlanmıştı.<br/><br/><b>Belçika takımlarına karşı galibiyeti yok</b></p>
      <p>Galatasaray, Belçika ekipleri ile bugüne kadar Avrupa kupalarında 7 kez karşı karşıya geldi. Sarı-kırmızılılar, bu müsabakalarda Anderlecht ve Club Brugge ile oynadı. Söz konusu maçlarda Aslan, 4 kez rakiplerine mağlup olurken, 3 defa da berabere kaldı. Bu mücadelelerde Cimbom, 4 kez rakip fileleri havalandırdı, 16 gole de engel olamadı.<br/><br/><b>Belçika Ligi'nde bu sezon 1 kez yenildi</b></p>
      <p>Club Brugge, Belçika Ligi'nde 36 puanla liderlik koltuğunda oturuyor. Ligde geride kalan 16 hafta bir maçı ertelenen Brugge, 11 galibiyet, 3 beraberlik ve 1 mağlubiyet aldı. Mavi-siyahlılar, attığı 35 gole karşılık kalesinde 6 gol gördü. Belçika temsilcisi ayrıca ligde en fazla gol atıp, en az gol yiyen ekip konumunda bulunuyor.</p>
      <p>Brugge'da ligin ikinci haftasında deplasmandaki <a href="https://www.aspor.com.tr/index/real-madrid">Real Madrid</a> maçında kırmızı kart gören takım kaptanı Ruud Vormer, 3 karşılaşma men cezası almıştı. Vormer bu yüzden Galatasaray karşısında forma giyemeyecek.</p>
    </article>
  </body>
</html>