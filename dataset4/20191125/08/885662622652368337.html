<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125919/kato-apo-50000-eyro-ta-misa-akinita-poy-bgainoyn-sto-sfyri"/>
    <meta property="og:site_name" content="Insider"/>
    <meta property="article:published_time" content="2019-11-25T08:25:00+00:00"/>
    <meta property="og:title" content="Κάτω από 50.000 ευρώ τα μισά ακίνητα που βγαίνουν στο «σφυρί»"/>
    <meta property="og:description" content="Ανώτατες τραπεζικές πηγές εξηγούν στο insider.gr ότι στο στόχαστρο των πλειστηριασμών μπαίνουν πλέον «όλα τα ακίνητα, ανεξαρτήτως αξίας»."/>
  </head>
  <body>
    <article>
      <h1>Κάτω από 50.000 ευρώ τα μισά ακίνητα που βγαίνουν στο «σφυρί»</h1>
      <h2>Ανώτατες τραπεζικές πηγές εξηγούν στο insider.gr ότι στο στόχαστρο των πλειστηριασμών μπαίνουν πλέον «όλα τα ακίνητα, ανεξαρτήτως αξίας».</h2>
      <address><time datetime="2019-11-25T08:25:00+00:00">25 Nov 2019, 08:25</time> by <a rel="author">Βάσω Αγγελέτου</a></address>
      <p>Μικρότερης αξίας ακίνητα έχουν περιέλθει πλέον στα «δίχτυα» των ηλεκτρικών πλειστηριασμών, αφού πάνω από τα μισά ακίνητα που βρίσκονται αναρτημένα στην ηλεκτρονική πλατφόρμα έχουν τιμή εκκίνησης τα 50.000 ευρώ.</p>
      <p>Είναι σαφές ότι κανείς δεν μπορεί να γλιτώσει από τον πέλεκυ του πλειστηριασμού παρά μόνο εάν απολαμβάνει την προστασία του <b>Νόμου Κατσέλη</b> ή έχει υποβάλει αίτημα στην πλατφόρμα πρώτης κατοικίας. Ανώτατες τραπεζικές πηγές εξηγούν στο<b> insider.gr</b> ότι στο στόχαστρο των πλειστηριασμών μπαίνουν πλέον «όλα τα ακίνητα, ανεξαρτήτως αξίας» και είναι πολύ σημαντικό οι οφειλέτες με δάνεια πρώτης κατοικίας σε καθυστέρηση να υποβάλουν αίτηση μέσω της ηλεκτρονικής πλατφόρμας, καθώς σύντομα «θα έρθει η σειρά τους».</p>
      <p>Σύμφωνα με τα στοιχεία των πλειστηριασμών που έχουν ανέλθει στο eauction.gr για τον Νοέμβριο, από τα 3.600 ακίνητα που προγραμματίστηκαν στη διάρκεια του μήνα, τα 1.800 έχουν αξία μικρότερη από 50.000 ευρώ και τα 2.700 ακίνητα (7 στα 10) κάτω από 100.000 ευρώ. Είναι ξεκάθαρο πλέον, ότι στο «σφυρί» βγαίνουν ακίνητα μικρότερης αξίας, καθώς τα πολυτελή διαμερίσματα και οι μονοκατοικίες ρευστοποιήθηκαν τον πρώτο χρόνο επακεκκίνησης των πλειστηριασμών -κυρίως, δηλαδή, το 2018.</p>
      <p>Ιδιαίτερα ενδιαφέρον στοιχείο είναι ότι στην ηλεκτρονική πλατφόρμα κάνουν ολοένα πιο συχνά την εμφάνισή τους ως επισπεύδοντες οι servicers, δηλαδή οι εταιρείες διαχείρισης απαιτήσεων από κόκκινα δάνεια, όπως είναι η <b>FPS </b>της <b>Eurobank </b>και η <b>AFS (Alternative Financial Solutions)</b> της <b>Τράπεζας Πειραιώς</b>, η <b>Cepal Hellas</b> της <b>Alpha Bank </b>κ.λπ. Τονίζεται ότι ήδη οι servicers διαχειρίζονται δάνεια άνω των 50 δισ. ευρώ και αυτό που τους διαφοροποιεί από τις τράπεζες είναι η αποτελεσματικότητα στη διαχείριση των NPEs με εργαλεία όπως Τεχνητή Νοημοσύνη και Big Data προκειμένου να εντοπίζουν τους στρατηγικούς κακοπληρωτές. Επίσης, έμφαση δίνουν στην ταχύτητα ρευστοποίησης των εξασφαλίσεων, όταν ο οφειλέτης δεν ανταποκρίνεται.</p>
      <p>Σημειώνεται, πάντως, ότι οι servicers επισπεύδουν τα ακίνητα που διαχειρίζονται εκ μέρους των funds, δηλαδή των επενδυτών που έχουν αγοράσει χαρτοφυλάκια από τις τράπεζες και στη συνέχεια τα αναθέτουν για είσπραξη των απαιτήσεων στους servicers. Για τα δάνεια που μένουν στον ισολογισμό της τράπεζας, τους πλειστηριασμούς επισπεύδουν οι ίδιες οι τράπεζες, όπως τουλάχιστον ξεκαθάρισαν στη διάρκεια παρουσίασης της θυγατρικής που σύστησαν Τράπεζα Πειραιώς και Intrum (Intrum Hellas) οι διοικήσεις των δύο εταιρειών.</p>
      <p>Για τον Δεκέμβριο, πάντως, οι πλειστηριασμοί που έχουν αναρτηθεί στην πλατφόρμα είναι λιγότεροι (2.300), καθώς μεσολαβούν οι αργίες των Χριστουγέννων που τα ειρηνοδικεία παραμένουν κλειστά.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/122413/restart-stoys-pleistiriasmoys-kanoyn-oi-trapezes"/>
        <a href="https://www.insider.gr/epiheiriseis/trapezes/121486/sto-sfyri-bgainoyn-ta-spitia-kato-ton-100000-eyro"/>
        <a href="https://www.insider.gr/eidiseis/oikonomia/120624/xepagonoyn-oi-pleistiriasmoi-akiniton"/>
      </related>
    </article>
  </body>
</html>