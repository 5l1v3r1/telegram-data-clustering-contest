<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/giallo-zaniolo-gia-diffidato-salta-verona/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T08:43:18+00:00"/>
    <meta property="og:title" content="Giallo Zaniolo: già diffidato salta Verona"/>
    <meta property="og:description" content="Il numero 22 della Roma non ci sarà nella prossima partita di campionato al Bentegodi e tornerà a disposizione per il match a San Siro contro l'Inter"/>
  </head>
  <body>
    <article>
      <h1>Giallo Zaniolo: già diffidato salta Verona</h1>
      <h2>Il numero 22 della Roma non ci sarà nella prossima partita di campionato al Bentegodi e tornerà a disposizione per il match a San Siro contro l’Inter</h2>
      <address><time datetime="2019-11-25T08:43:18+00:00">25 Nov 2019, 08:43</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Un caso chiuso ancor prima che qualcuno possa farlo nascere. <b>Nicolò Zaniolo</b> è stato ammonito dall’arbitro <b>Di Bello</b> durante il cambio con Perotti andata in scena a dieci minuti dalla fine del match con il Brescia e sarà squalificato per il prossimo turno, scrive <i>Il Tempo</i>. <b>L’esterno offensivo della Roma</b> non si è però beccato il cartellino giallo per una perdita di tempo eccessiva, ma per aver affrontato <b>a muso duro Romulo</b> qualche istante prima che il quarto uomo sollevasse la lavagnetta delle sostituzioni. Con l’italo-brasiliano c’è stato un breve momento di tensione, probabilmente per chiarire a quattrocchi qualche contrasto precedente non gradito. L’ammonizione costringerà quindi Zaniolo a saltare il match di domenica sera con il Verona. Il 22 tornerà a disposizione in campionato per la gara di <b>San Siro con l’Inter</b> e qualche maligno aveva ipotizzato un comportamento irregolare voluto per scontare subito la squalifica e non rischiare di perdersi la <b>sfida con la sua ex squadra</b>. Niente di tutto ciò, come confermato dallo stesso Fonseca al fischio finale: <i>“Io non ho visto il cartellino giallo all’inizio, dopo ho visto gli atri giocatori che andavano vicino a Zaniolo. Non è vero che ci siamo messi d’accordo per il cartellino giallo in questa partita, perché per noi la cosa più importante è sempre la prossima partita”</i>. Di certo Zaniolo, <b>al sesto cartellino giallo stagionale</b>, dovrà evitare queste manifestazioni di nervosismo.</p>
    </article>
  </body>
</html>