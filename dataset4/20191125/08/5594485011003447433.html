<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/ekspert-oglasi-nova-zayavka-ot-strana-na-sashch-za-pregovorite-s-borisov-vv-vashington_news711254.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T08:24:00+00:00"/>
    <meta property="og:title" content="Експерт огласи нова заявка от страна на САЩ за преговорите с Борисов във Вашингтон"/>
    <meta property="og:description" content="Новина е, че американците вече имат планове да участват в АЕЦ &quot;Белене&quot; и АЕЦ &quot;Козлодуй&quot;, заяви Даниел Киряков от Американската търговска камара в България"/>
  </head>
  <body>
    <article>
      <h1>Експерт огласи нова заявка от страна на САЩ за преговорите с Борисов във Вашингтон</h1>
      <h2>Новина е, че американците вече имат планове да участват в АЕЦ "Белене" и АЕЦ "Козлодуй", заяви Даниел Киряков от Американската търговска камара в България</h2>
      <address>
        <time datetime="2019-11-25T08:24:00+00:00">25 Nov 2019, 08:24</time>
      </address>
      <p>https://blitz.bg/ikonomika/ekspert-oglasi-nova-zayavka-ot-strana-na-sashch-za-pregovorite-s-borisov-vv-vashington_news711254.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574661743-bfff.jpg"/>
      </figure>
      <p>
        <b>Възможността за американски инвестиции в проекта АЕЦ "Белене" може да е сред основните теми, които премиерът Бойко Борисов ще обсъди с президента на САЩ Доналд Тръмп. Двамата ще се срещнат днес. Това заяви Даниел Киряков, мениджър "Комуникации" на Американската търговска камара в България.</b>
      </p>
      <p>"Новина от миналата седмица е заявката (на американци, бел.ред.) да участват в АЕЦ "Белене" и за АЕЦ "Козлодуй". "Белене" досега за тях е бил проект, в който те сякаш нямат желание да се включат. Има обаче промяна", коментира той пред bTV.<br/><br/>Подобно на други специалисти Киряков също подкрепи думите на американския посланик у нас Херо Мустафа, че срещата на Бойко Борисов с Тръмп не е подарък за закупуването на изтребители Ф-16.<br/><br/>Той подчерта, че взимането на летателните машини не е просто сделка, а възможност да се отпимизира българската армия след толкова много години като член на НАТО. Киряков добави, че страната ни е показала възможност да изпълни изискването средствата за отбрана да станат 2% от БВП.</p>
      <figure>
        <img src="https://novini.bg/statics/uploads/content/2019-48/%D1%81%D0%BF%D0%B5%D1%86d.jpg"/>
      </figure>
      <p> <b><i>Даниел Киряков</i></b></p>
      <p>В същото време Бойко Борисов ще направи ключови срещи в Търговската палата в САЩ. Ще има разговори с над 14 представители на големи компании. Борисов ще бъде и първият български премиер, който ще влезе в прочутата сграда на Търговската палата.<br/><br/>Даниел Киряков напомни, че САЩ е шестият голям инвеститор у нас. Той е категоричен, че ние може да привличаме американските с високи технологии и добавена стойност.<br/><br/>БЛИЦ припомня, че по официална предварителна информация премиерът Бойко Борисов днес ще се срещне с президента на САЩ Доналд Тръмп във Вашингтон. Срещата между двамата ще започне в 14 часа.<br/><br/>Най-напред Борисов и Тръмп ще разговарят на четири очи, а след това е предвидена разширена среща между двете официални делегации.<br/><br/>Очаква се премиерът Борисов и президентът Тръмп да обсъдят стратегическото партньорство между двете страни и развитието на двустранното сътрудничество.<br/><br/>Акцент  в разговора  ще бъде поставен върху общите за двете страни интереси в областта на  сигурността в контекста на северноатлантическото партньорство, върху енергийната диверсификация, както и върху други актуални теми.<br/><br/>По време на визитата си в САЩ Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.<br/><br/>Премиерът Борисов ще проведе и среща с представители на американския бизнес в сградата на Американската търговско-промишлена палата.<br/><br/>В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.<br/><br/><b>ОЧАКВАЙТЕ ПОДРОБНОСТИ В БЛИЦ</b></p>
    </article>
  </body>
</html>