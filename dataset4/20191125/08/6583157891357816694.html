<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/opady-marznacego-deszczu-wystepuja-na-obszarze-wojewodztwa-lubelskiego/"/>
    <meta property="og:site_name" content="lublin112.pl"/>
    <meta property="article:published_time" content="2019-11-25T08:03:00+00:00"/>
    <meta property="og:title" content="Opady marznącego deszczu występują na obszarze województwa lubelskiego"/>
    <meta property="og:description" content="Od późnych godzin wieczornych w niedzielę na obszarze województwa lubelskiego występują opady marznącego deszczu, który przyczynia się do występowania zjawiska gołoledzi na drogach i chodnikach."/>
  </head>
  <body>
    <article>
      <h1>Opady marznącego deszczu występują na obszarze województwa lubelskiego</h1>
      <address>
        <time datetime="2019-11-25T08:03:00+00:00">25 Nov 2019, 08:03</time>
      </address>
      <p>
        <b>Od późnych godzin wieczornych w niedzielę na obszarze województwa lubelskiego występują opady marznącego deszczu, który przyczynia się do występowania zjawiska gołoledzi na drogach i chodnikach.</b>
      </p>
      <p>Według danych z polskiej sieci radarów POLRAD opady deszczu ominęły tylko północne powiaty naszego regionu. Na pozostałym obszarze notowano przeważnie opady marznącego deszczu.</p>
      <p>Na stacji Instytutu Meteorologii i Gospodarki Wodnej w Radawcu k. Lublina deszcz marznący padał nieustannie od godziny 21 do 4 rano. Posiłkując się danymi z RainGrs, można określić, że najwięcej deszczu pochodzenia konwekcyjnego spadło w rejonie Kraśnika, bo aż 10 mm do godziny 5 rano.</p>
      <p>Analizując aktualne dane radarowe widać, że opady deszczu pochodzenia konwekcyjnego nie odpuszczają. Deszcz o godzinie 6 rano pada w takich powiatach jak puławski, opolski, kraśnicki oraz świdnicki. Nie omijają one również powiatu lubelskiego. Od zachodu nasuwa się kolejna strefa opadów deszczu, która może powodować gołoledź w Lublinie i okolicach.</p>
      <figure>
        <img src="https://www.lublin112.pl/wp-content/uploads/2019/11/raingrs1440.png"/>
      </figure>
      <p>Niebezpieczna aura utrzyma się w regionie przynajmniej do pierwszej części dnia. Opady zaniknąć powinny około godziny 14 we wschodnich powiatach województwa lubelskiego. W kolejnych godzinach prognozowany jest wzrost temperatury powietrza, ale podłoże przez utrzymujące się od kilku dni ujemne temperatury jest mocno wychłodzone, dlatego na drogach i chodnikach zalecamy zachować ostrożność.</p>
      <p>W najcieplejszym momencie dnia zobaczymy dziś od 1°C do 4°C. Odczucie chłodu potęgować będzie silniejszy wiatr z południowego wschodu. Na rozpogodzenia nie mamy co liczyć. Następne dni to wzrost temperatury nawet do 10 stopni. Odbuduje się cyrkulacja strefowa w naszej części Europy, dlatego powietrze kontynentalne zostanie zastąpione cieplejszym polarno morskim. Okresami możliwe są słabe opady deszczu i silniejszy wiatr.</p>
      <p>
        <a href="https://fanipogody.pl/">Najnowsze informacje pogodowe</a>
      </p>
      <p>
        <a href="https://fanipogody.pl/burza-nad-polska-radar-opadow/">Bieżące położenie opadów</a>
      </p>
      <figure>
        <img src="https://www.lublin112.pl/wp-content/uploads/2019/11/marznacy2.png"/>
      </figure>
      <p>(fot. nadesłane Magdalena, IMGW-PIB)</p>
    </article>
  </body>
</html>