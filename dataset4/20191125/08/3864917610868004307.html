<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824639-v-evrosouzi-viznali-masstabnist-reorganizacii-ukrainskogo-kadastru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T08:13:00+00:00"/>
    <meta property="og:title" content="В Євросоюзі визнали масштабність реорганізації українського кадастру"/>
    <meta property="og:description" content="Україна стала спостерігачем у Постійному комітеті з кадастрових питань в Європейському Союзі."/>
  </head>
  <body>
    <article>
      <h1>В Євросоюзі визнали масштабність реорганізації українського кадастру</h1>
      <h2>Україна стала спостерігачем у Постійному комітеті з кадастрових питань в Європейському Союзі.</h2>
      <address>
        <time datetime="2019-11-25T08:13:00+00:00">25 Nov 2019, 08:13</time>
      </address>
      <p>Про це повідомляє <a href="https://land.gov.ua/ukraina-persha-iz-krain-skhidnoi-ievropy-shcho-stala-sposterihachem-u-postiinomu-komiteti-z-kadastrovykh-pytan-v-ievropeiskomu-soiuzi/">Державна служба України з питань геодезії, картографії та кадастру</a>.</p>
      <p>"21 листопада 2019 року під час Пленарного засідання Постійного комітету з питань кадастру Європейського Союзу (Permanent Cadastre Committee in EU), члени комітету одностайно проголосували за надання Україні, в особі Державної служби України з питань геодезії, картографії та кадастру, права членства у ролі спостерігача", - йдеться у повідомленні.</p>
      <p>Україна стала першою із країн Східної Європи, що не є членом <a href="https://www.ukrinform.ua/tag-evrosouz">ЄС</a>, яка стала спостерігачем у Постійному комітеті з кадастрових питань в ЄС (далі — Комітет), створеному 14 жовтня 2012 року.</p>
      <p>"Наша країна долучиться до найкращих європейських практик, що слугуватимуть допоміжним важелем для якісної реорганізації українського кадастру відповідно до європейських норм. Тож, членство України у Комітеті — показник того, що наша держава має великий потенціал та значущість на міжнародному рівні", - наголосили у Держгеокадастрі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818430-rada-zrobila-persij-krok-do-udoskonalenna-sistemi-zemleustrou.html">Рада підтримала ліквідацію Держгеокадастру</a>
      </blockquote>
      <p>До складу Комітету входять представники національних кадастрових органів п’ятнадцяти країн Європейського Союзу. З огляду на це, Держгеокадастр матиме змогу залучати досвід європейських принципів ведення земельної кадастрової системи, обмінюватися інформацією щодо кадастрової діяльності, застосовувати єдині стандарти у процесі обробки кадастрової інформації з метою інтеграції європейських кадастрових систем.</p>
    </article>
  </body>
</html>