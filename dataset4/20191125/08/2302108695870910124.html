<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-explica-manda-pierderea-alegerilor-in-fieful-psd-din-dolj-am-castigat-in-78-de-localitati-din-111-suntem-principala-forta-politica-din-judet.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T08:36:17+00:00"/>
    <meta property="og:title" content="Cum explică Manda pierderea alegerilor în fieful PSD din Dolj: Am câştigat în 78 de localităţi din 111. Suntem principala forţă politică din judeţ"/>
    <meta property="og:description" content="Preşedintele PSD Dolj, europarlamentarul Claudiu Manda, susţine că deşi la nivelul judeţului social-democraţii nu au câştigat alegerile, PSD a câştigat în"/>
  </head>
  <body>
    <article>
      <h1> Cum explică Manda pierderea alegerilor în fieful PSD din Dolj: Am câştigat în 78 de localităţi din 111. Suntem principala forţă politică din judeţ </h1>
      <address><time datetime="2019-11-25T08:36:17+00:00">25 Nov 2019, 08:36</time> by <a rel="author">Redacția</a></address>
      <p>Preşedintele PSD Dolj, europarlamentarul Claudiu Manda, susţine că deşi la nivelul judeţului social-democraţii nu au câştigat alegerile, PSD a câştigat în 78 de localităţi din cele 111, ceea ce înseamnă că rămâne principala forţă politică din Dolj, transmite Agerpres.</p>
      <p>„Deşi nu am câştigat 50% + 1 din voturile electoratului pentru candidatul nostru, vestea buna este că PSD Dolj este pe locul 8 la nivel naţional între organizaţiile judeţene social democrate şi pe primul loc la număr de voturi aduse candidatului Viorica Dăncilă – 138.855 (48,21%). Am câştigat alegerile în 78 de localităţi din judeţul Dolj, în 10 dintre ele cu peste 70%, în 30 de localităţi cu peste 60% şi în 38 cu peste 50%, asta însemnând că PSD Dolj rămâne principala forţă politică şi suntem pregătiţi să câştigăm alegerile locale. Le mulţumim doljenilor care ne-au acordat votul de încredere şi echipei PSD Dolj pentru implicare!”, a scris Manda pe pagina de Facebook după rezultatele finale din judeţ.</p>
      <p>Candidatul PNL, Klaus Iohannis, a câştigat turul al doilea ale alegerilor prezidenţiale în judeţul Dolj cu 51,78% din voturile valabil exprimate, iar candidatul PSD, Viorica Dăncilă, a obţinut 48,22%, potrivit rezultatelor centralizate de AEP de la toate cele 531 secţii de votare.</p>
      <p>Numărul total al voturilor valabil exprimate în cele 531 secţii de votare a fost de 287.999, numărul voturilor nule – 4.837, numărul total al alegătorilor care au votat utilizând urna specială a fost de 4.520, iar numărul persoanelor care au votat pe lista electorală suplimentară a fost de 36.050.</p>
      <p>Numărul total al alegătorilor prevăzut în lista electorală permanentă existentă a fost de 569.101, iar numărul total al celor care s-au prezentat la vot a fost de 292.838, prezenţa la urne fiind de 51,46%. Numărul buletinelor de vot primite a fost de 625.230, iar numărul buletinelor de vot neîntrebuinţate şi anulate a fost de 331.994.</p>
    </article>
  </body>
</html>