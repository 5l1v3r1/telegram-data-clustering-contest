<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013360/%D8%AD%D9%85%D8%A7%DB%8C%D8%AA-%D8%A7%D9%85%D8%A8%D8%A7%D9%BE%D9%87-%D8%A7%D8%B2-%D9%85%D8%B3%DB%8C-%D8%A8%D8%B1%D8%A7%DB%8C-%DA%A9%D8%B3%D8%A8-%D8%AA%D9%88%D9%BE-%D8%B7%D9%84%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:50:51+00:00"/>
    <meta property="og:title" content="حمایت امباپه از مسی برای کسب توپ طلا"/>
    <meta property="og:description" content="ستاره جوان خط حمله تیم فوتبال پاری‌سن‌ژرمن، همتای آرژانتینی‌اش در بارسلونا را شایسته‌ترین گزینه برای کسب توپ طلای سال ۲۰۱۹ دانست."/>
  </head>
  <body>
    <article>
      <h1>حمایت امباپه از مسی برای کسب توپ طلا</h1>
      <address>
        <time datetime="2019-11-25T08:50:51+00:00">25 Nov 2019, 08:50</time>
      </address>
      <p>
        <i>ستاره جوان خط حمله تیم فوتبال پاری‌سن‌ژرمن، همتای آرژانتینی‌اش در بارسلونا را شایسته‌ترین گزینه برای کسب توپ طلای سال ۲۰۱۹ دانست.</i>
      </p>
      <p>به گزارش مشرق، <b>کیلیان امباپه </b>که خودش یکی از 30 نامزد کسب توپ طلای فرانس فوتبال در سال 2019 است، <b>لیونل مسی</b> را شایسته‌ترین فرد برای دریافت این جایزه می‌داند.</p>
      <blockquote>بیشتر بخوانید:<br/><a href="https://www.mashreghnews.ir/news/1003485/%D9%86%D8%A7%D9%85%D8%B2%D8%AF%D9%87%D8%A7%DB%8C-%DA%A9%D8%B3%D8%A8-%D8%AA%D9%88%D9%BE-%D8%B7%D9%84%D8%A7%DB%8C-%DB%B2%DB%B0%DB%B1%DB%B9-%D8%B9%DA%A9%D8%B3">نامزدهای کسب <i>توپ</i> طلای ۲۰۱۹ +عکس</a></blockquote>
      <p>مسی امسال جایزه بهترین بازیکن سال فیفا (The Best) را از آن خود کرد اما هنوز هم تردیدهایی درباره اینکه آیا او با توجه ناکامی بارسلونا برای فتح لیگ قهرمانان اروپای در فصل گذشته، لایق کسب این جایزه است وجود دارد. اتحادیه فوتبال اروپا (یوفا) امسال فیرجیل فن‌دایک را به عنوان بهترین بازیکن انتخاب کرد و برخی معتقدند که نشریه فرانس فوتبال هم باید این جایزه را به مدافع هلندی قهرمان فصل گذشته اروپا بدهد.امباپه اما جزو این دسته نیست.</p>
      <p>امباپه در گفت‌وگو با نشریه اشپیگل در پاسخ به این سؤال که امسال چه کسی را شایسته کسب توپ طلا می‌داند، اظهار داشت: مسی. از نظر عملکرد فردی، مسی در سال جاری بهترین بوده است.</p>
      <p>مهاجم 20 ساله پاری‌سن‌ژرمن اگرچه در فهرست نامزدهای کسب توپ طلا قرار دارد اما هنوز معتقد است که در برخی بخش‌های بازی‌اش ضعف‌هایی دارد به خصوص در بُعد روانی. او گفت: گاهی اوقات من نگرانم و می‌ترسم. وقتی شما به عنوان یک بازیکن ناکام می‌شوید، درباره خودتان به تردید می‌افتید. زمانی که یک بازی مهم را می‌بازید، سؤال این است که آیا به آخر راه رسیده‌اید؟ با خودتان می‌گویید خوب بود اما اینجا آخر راه است. با این حال این وضعیت خیلی طول نمی‌کشد چون خوبی فوتبال در این است که شما زمان زیادی برای فکر کردن ندارید و خیلی زود باید برای بازی‌های بعدی آماده شوید.</p>
      <p>منبع: تسنیم</p>
    </article>
  </body>
</html>