<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125912/giati-o-iraklis-tha-katastisei-pio-ependysimes-tis-ellinikes-trapezes"/>
    <meta property="og:site_name" content="Insider"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Πώς ο «Ηρακλής» θα εκτινάξει το δείκτη αποδοτικότητας ενεργητικού των τραπεζών"/>
    <meta property="og:description" content="Εφόσον τα «κόκκινα» δάνεια των τραπεζών μειωθούν, η επίδραση στο δείκτη αποδοτικότητας ενεργητικού των τραπεζών θα κυμανθεί αθροιστικά από 160 έως 360 μονάδες βάσης!"/>
  </head>
  <body>
    <article>
      <h1>Πώς ο «Ηρακλής» θα εκτινάξει το δείκτη αποδοτικότητας ενεργητικού των τραπεζών</h1>
      <h2>Εφόσον τα «κόκκινα» δάνεια των τραπεζών μειωθούν, η επίδραση στο δείκτη αποδοτικότητας ενεργητικού των τραπεζών θα κυμανθεί αθροιστικά από 160 έως 360 μονάδες βάσης!</h2>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author">Θανάσης Κουκάκης</a></address>
      <p>Η μείωση του αποθέματος των <b>«κόκκινων» δανείων</b> είναι κρίσιμη για την ανάκαμψη των ελληνικών τραπεζών. Ωστόσο, πολλαπλώς πιο σημαντική για τη βιωσιμότητα τους, είναι η ταχεία ανάπτυξη της ελληνικής οικονομίας.</p>
      <p><a href="https://www.imf.org/~/media/Files/Publications/WP/2019/wpiea2019254-print-pdf.ashx">Έρευνα του Διεθνούς Νομισματικού Ταμείου που στηρίχθηκε σε στοιχεία των συστημικών τραπεζών της ζώνης του ευρώ της περιόδου 2007-2016</a>, στις οποίες περιλαμβάνονται και οι Εθνική Τράπεζα, Τράπεζα Πειραιώς, Alpha Bank και Eurobank, κατέδειξε πως η αύξηση του δείκτη αποδοτικότητας ενεργητικού των τραπεζών επηρεάζεται δραστικά από την οικονομική ανάπτυξη.</p>
      <p>Ο<b> δείκτης αποδοτικότητας ενεργητικού </b>(Return on assets - ROA) μετράει την απόδοση των συνολικών περιουσιακών στοιχείων μιας επιχείρησης και επιτρέπει την αξιολόγηση της αποτελεσματικότητας της λειτουργίας της. Πιο απλά ο εν λόγω δείκτης φανερώνει την ικανότητά της επιχείρησης να μπορεί να επιζήσει οικονομικά και να προσελκύσει κεφάλαια που προσφέρονται για επένδυση.</p>
      <h3>Αύξηση του ρυθμού ανάπτυξης</h3>
      <p>Σύμφωνα με τη μελέτη ΔΝΤ, οι πιο ισχυροί καθοριστικοί παράγοντες για την κερδοφορία των τραπεζών στην εξεταζόμενη περίοδο (2007-2016) ήταν η αύξηση του ΑΕΠ και το ύψος των μη εξυπηρετούμενων δανείων.</p>
      <p>Ειδικότερα, η μελέτη κατέδειξε πως μια αύξηση του ρυθμού ανάπτυξης κατά 1% του ΑΕΠ συνδέεται με αύξηση του δείκτη αποδοτικότητας ενεργητικού κατά 15-35 μονάδες βάσης ανάλογα την περίπτωση! Ομοίως, οι ερευνητές του ΔΝΤ κατέδειξαν πως μια μείωση του όγκου μη εξυπηρετούμενων δανείων κατά 1% μπορεί να αυξήσει το δείκτη αποδοτικότητας ενεργητικού κατά περίπτωση από 4 έως 9 μονάδες βάσης.</p>
      <p>Δεδομένου ότι στην περίοδο 2010-2017 η ελληνική οικονομία έχασε το 25% του ΑΕΠ της και το ύψος των κόκκινων δανείων ανήλθε από το 5% του συνόλου το 2008 στο 45% στο τέλος του 2014 (108 δισ. ευρώ), καταλαβαίνει κανείς το γιατί οι δείκτες αποδοτικότητας ενεργητικού των ελληνικών τραπεζών βυθίστηκαν σε πρωτόγνωρα επίπεδα.</p>
      <p>Τα ευρήματα της μελέτης του ΔΝΤ δείχνουν το γιατί <b>το σχέδιο «Ηρακλής»</b>, το οποίο έχει καταρτίσει ο υφυπουργός Οικονομικών Γιώργος Ζαββός και οδεύει προς νομοθέτηση από την ελληνική Βουλή, είναι εξαιρετικά κρίσιμο για να καταστούν το ταχύτερο δυνατόν επενδύσιμες οι ελληνικές τράπεζες.</p>
      <p>Έτσι, εφόσον τα «κόκκινα» δάνεια των τραπεζών μειωθούν μέσω του «Ηρακλή» κατά 30 δισ. ευρώ, ήτοι κατά 40% σε σχέση με τα σημερινά επίπεδα (75 δισ. ευρώ) η επίδραση στο δείκτη αποδοτικότητας ενεργητικού των τραπεζών θα είναι τεράστια και θα κυμανθεί αθροιστικά από 160 έως 360 μονάδες βάσης!</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125879/alpha-bank-vs-eurobank-oi-diafores-kai-oi-omoiotites-ton-shedion"/>
        <a href="https://www.insider.gr/epiheiriseis/trapezes/125857/kokkina-daneia-26-dis-tha-sikosei-apo-tis-trapezes-o-iraklis"/>
        <a href="https://www.insider.gr/epiheiriseis/trapezes/125790/akribos-o-iraklis-gia-tis-trapezes-poia-zitimata-menoyn-anoihta"/>
      </related>
    </article>
  </body>
</html>