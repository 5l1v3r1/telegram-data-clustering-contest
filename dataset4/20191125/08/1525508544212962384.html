<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780442/%D8%A8%D8%B1%DA%AF%D8%B2%D8%A7%D8%B1%DB%8C-%DA%A9%D8%A7%D8%B1%DA%AF%D8%A7%D9%87-%D8%A8%D8%A7%D8%B2%DB%8C%DA%AF%D8%B1%DB%8C-%D8%A2%D9%85%D9%88%D8%B2%D8%B4-%D8%AA%DA%A9%D9%86%DB%8C%DA%A9-%D9%87%D8%A7%DB%8C-%DA%A9%D8%A7%D8%AA%D8%A7%DA%A9%D8%A7%D9%84%DB%8C-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T08:54:45+00:00"/>
    <meta property="og:title" content="برگزاری کارگاه بازیگری «آموزش تکنیک‌های کاتاکالی» در ایران"/>
    <meta property="og:description" content="کارگاه بازیگری خلاق توسط آنت لدی به همت موسسه کنش پاریس در مدرسه هیلاج برگزار می‌شود."/>
  </head>
  <body>
    <article>
      <h1>برگزاری کارگاه بازیگری «آموزش تکنیک‌های کاتاکالی» در ایران</h1>
      <address><time datetime="2019-11-25T08:54:45+00:00">25 Nov 2019, 08:54</time> by <a rel="author" href="https://www.mehrnews.com/archive?jr=45" target="_blank">آروین موذن زاده</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی پروژه، کارگاه آموزشی بازیگری خلاق با عنوان «نگاهی کاربردی به تئاتر کاتاکالی در تکنیک‌های بازیگری» توسط آنت لدی بازیگر، کارگردان، طراح حرکت و مدیر کمپانی کلی فرانسه در تهران با همکاری مدرسه بین المللی آرتا پاریس و کمپانی کنش در مدرسه فیلمسازی و بازیگری هیلاج برگزار می‌شود.</p>
      <p>کاتاکالی یک سنت بازیگری در ایالت کرالا در جنوب هند است. یک زبان ژستول پیچیده که از طریق فرم‌های دست، صورت و چشم و با کمک گریم‌های سنگین و لباس‌های منحصر به فرد بیان می‌شود و این هنر را به هنری کامل تبدیل می‌کند. بسیاری از کارگردانان بزرگ جهان از جمله پیتر بروک، آرین منوشکین و اوژنیو باربا از این هنر در کار خود الهام بسیار گرفته اند.</p>
      <p>تجربه عملی این سنت تئاتری از جنبه‌های مختلف، به کارگیری این تجربه در خلق صحنه‌های معاصر، کنکاش در موضوع کارگاه با ایجاد کارگروه‌های خلاق از اهداف آموزشی این دوره است.</p>
      <p>ضمنا بررسی رابطه بین متن، موسیقی و زبان بدنی، آشنایی با ساخت کاراکتر در تئاتر سنتی کاتاکالی، تمرینات رزمی بدن، تمرینات پایه ای برای بیان چهره، ژست‌های بیانی دست، تمرینات پاها، چرخش بدن، تمرینات چشم، آشنایی با ریتم، آشنایی با گریم  کاتاکالی، شیوه استفاده از فضا، سلسله مراتب شخصیت‌ها از جمله محتوای برگزاری این کارگاه است.</p>
      <p>کمپانی کنش که توسط ستاره امینیان و امید هاشمی به منظور تبادل فرهنگی میان ایران و فرانسه در پاریس تاسیس شده، قرار است طی همکاری مشترک با مدرسه فیلمسازی و بازیگری سینمایی هیلاج به مدیریت امیرشهاب رضویان و مدرسه بازیگری آرتا به مدیریت ژان فرانسوا دوسین این کارگاه آموزشی را در تهران برگزار کنند.</p>
      <p>مدرسه بازیگری آرتا و تئاتر خورشید به مدیریت و کارگردانی آرین منوشکین واقع در شرق پاریس سال‌هاست که به شکل حرفه‌ای مشغول تولید تئاتر و آموزش سنت‌های بازیگری هستند و این دوره آموزشی با حضور آنت لدی از ۲۴ دی تا ۴ بهمن ۹۸ در تهران برگزار می‌شود. مدیر آموزش این دوره شادی جوادی است و در پایان دوره گواهینامه‌ای از سوی مدرسه آرتا در پاریس، کمپانی کنش و مدرسه هیلاج به هنرجویان اعطا می‌شود.</p>
      <p>همچنین اولین کارگاه از سلسله دوره‌های کارگاه خلاق بازیگری با حضور ژان فرانسوا دوسین (مدیر مدرسه بازیگری آرتا فرانسه) برگزار شد. علاقه مندان پس از گذارندن ۴ دوره از این کارگاه‌ها در یک پروژه مشترک بین ایران و فرانسه روی صحنه خواهند رفت.</p>
      <p>علاقه مندان جهت کسب اطلاعات بیشتر و ثبت نام می‌توانند با شماره‌های مدرسه فیلمسازی و بازیگری هیلاج ۸۸۵۱۸۵۱۵ و ۸۸۳۲۷۹۰۰ تماس بگیرند.</p>
    </article>
  </body>
</html>