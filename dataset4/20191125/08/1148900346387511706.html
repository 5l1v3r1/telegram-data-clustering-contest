<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/odhackovane-zeny-vypovidaji-u-soudu-guru-jara-se-ukryva-na-filipinach-83406"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-25T08:51:43+00:00"/>
    <meta property="og:title" content="Odháčkované ženy vypovídají u soudu. Guru Jára se ukrývá na Filipínách - Seznam Zprávy"/>
    <meta property="og:description" content="Jaroslav Dobeš alias guru Jára podle obžaloby znásilnil ženy, které jeho asistentka uvedla do stavu bezbrannosti. Už dříve byl pravomocně odsouzen na 5,5 roku vězení, nový případ se týká dalších pěti žen, které navštěvovaly jeho esoterickou školu."/>
  </head>
  <body>
    <article>
      <h1>Odháčkované ženy vypovídají u soudu. Guru Jára se ukrývá na Filipínách - Seznam Zprávy</h1>
      <address>
        <time datetime="2019-11-25T08:51:43+00:00">25 Nov 2019, 08:51</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/odhackovane-zeny-vypovidaji-u-soudu-guru-jara-se-ukryva-na-filipinach-83406">Odháčkované ženy vypovídají u soudu. Guru Jára se ukrývá na Filipínách</a></p>
      <h3>Odháčkované ženy vypovídají u soudu. Guru Jára se ukrývá na Filipínách</h3>
      <p><a href="https://www.seznamzpravy.cz/autor/ctk-74">ČTK<br/></a>včera 9:51</p>
      <p>Jaroslav Dobeš alias guru Jára podle obžaloby znásilnil ženy, které jeho asistentka uvedla do stavu bezbrannosti. Už dříve byl pravomocně odsouzen na 5,5 roku vězení, nový případ se týká dalších pěti žen, které navštěvovaly jeho esoterickou školu.</p>
      <p>Hlavní líčení v případu Jaroslava Dobeše alias gurua Járy a jeho spolupracovnice Barbory Pláškové pokračuje u zlínského krajského soudu s vyloučením veřejnosti. Vypovídat by měli svědci a nejspíše i některé poškozené. Zakladatel esoterické školy Poetrie se podle obžaloby s přispěním Pláškové v letech 2004 až 2007 dopustil znásilnění sedmi studentek školy. Oba jsou stíhaní jako uprchlí, od roku 2015 pobývají v imigračním detenčním zařízení na Filipínách, v zemi žádají o azyl.</p>
      <p>Nyní osmačtyřicetiletý Dobeš podle obžaloby ženy na různých seminářích takzvaně odháčkovával. Tvrdil, že jejich všemožné problémy způsobují háčky, které v nich zanechali bývalí sexuální partneři. Dobeš říkal, že tyto háčky sexuálním aktem ženám uvolňuje. Podle státního zastupitelství nyní pětačtyřicetiletá Plášková přivedla dívky do stavu bezbrannosti a Dobeš na nich vykonal soulož. Podle obžaloby se u některých žen poté projevila posttraumatická stresová porucha.</p>
      <related>
        <a href="https://www.seznamzpravy.cz/clanek/guru-jara-si-musi-odpykat-pet-a-pul-roku-za-znasilneni-podle-obhajoby-je-odhackovani-duchovni-praktika-58056?autoplay=1"/>
        <a href="https://www.seznamzpravy.cz/clanek/guru-jara-si-musi-odpykat-pet-a-pul-roku-za-znasilneni-podle-obhajoby-je-odhackovani-duchovni-praktika-58056"/>
      </related>
      <p>Obhajoba tvrdí, že odháčkování bylo tantrickou praktikou, nikoliv znásilněním. Jsou přesvědčeni o nevině svých klientů a požadují, aby byli očištěni. Trestní senát bude kvůli neúčelnosti rozhodovat pouze o vině obžalovaných, nikoliv o trestu. V minulosti totiž byli Dobeš s Pláškovou kvůli znásilnění jedné ze studentek školy pravomocně odsouzeni.</p>
      <p>Podle státní zástupkyně Ivety Eichlerové se Dobeš v roce 2009 dopustil i pomluvy, když vyvěsil v jednom z okresních měst v Česku letáky s informacemi o lékařce tamní nemocnice, která podle jejich textu způsobila smrt pacienta. Letáky odkazovaly na další fakta na webových stránkách Poetrie. Lékařka poté z nemocnice odešla a na čas byla bez práce.</p>
      <p>Za znásilnění jedné ženy už Nejvyšší soud potvrdil Dobešovi a Pláškové tresty 5,5 roku a pěti let vězení. Krajský soud však loni dvojici odsoudil i za dalších pět případů. Vrchní soud následně část verdiktu zrušil a vrátil věc do Zlína, za prokázané považoval pouze jedno znásilnění. Na základě odvolání žalobkyně krajský soud řeší i další dva případy obžaloby ze znásilnění, u nichž původně Dobeše s Pláškovou zprostil obžaloby.</p>
      <p>Hlavní líčení je nařízeno i na úterý a pátek a dále na 2., 5. a 10. prosince.</p>
    </article>
  </body>
</html>