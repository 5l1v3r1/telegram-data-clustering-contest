<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244482/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T08:31:26+00:00"/>
    <meta property="og:title" content="เชื่อประมูลสัมปทาน ‘Pick-up Counter’ แข่งดุ เริ่มขายซอง 28 พ.ย. นี้"/>
    <meta property="og:description" content="เปิดขายซอง “Pick-up Counter” ดอนเมือง-สุวรรณภูมิ 28 พ.ย. นี้ “ทอท.” วางเกณฑ์ประมูลแบบถ่วงน้ำหนัก เทคนิค 80% ราคา 20% เชื่อรอบนี้แข่งดุ เอกชนอยากได้พื้นที่ส่งสินค้า"/>
  </head>
  <body>
    <article>
      <h1>เชื่อประมูลสัมปทาน ‘Pick-up Counter’ แข่งดุ เริ่มขายซอง 28 พ.ย. นี้</h1>
      <address><time datetime="2019-11-25T08:31:26+00:00">25 Nov 2019, 08:31</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>เปิดขายซอง </b>
        <b>“Pick-up Counter” ดอนเมือง-สุวรรณภูมิ 28 พ.ย. นี้ “ทอท.” วางเกณฑ์ประมูลแบบถ่วงน้ำหนัก เทคนิค 80% ราคา 20% เชื่อรอบนี้แข่งดุ เอกชนอยากได้พื้นที่ส่งสินค้า</b>
      </p>
      <figure>
        <img src="https://www.thebangkokinsight.com/wp-content/uploads/2018/04/%E0%B8%AA%E0%B8%B8%E0%B8%A7%E0%B8%A3%E0%B8%A3%E0%B8%93%E0%B8%A0%E0%B8%B9%E0%B8%A1%E0%B8%B4.jpg"/>
      </figure>
      <p>รายงานข่าวจากบริษัท ท่าอากาศยานไทย จำกัด (มหาชน) หรือ ทอท. เปิดเผยว่า เมื่อวันที่ 21 พฤศจิกายน 2562 ที่ผ่านมา ทอท. ได้ออกประกาศเชิญชวนเอกชนเข้าร่วมประมูลงานให้สิทธิประกอบกิจการเคาน์เตอร์ส่งมอบสินค้าปลอดอากร (Duty Free Pick-up Counter) ณ ท่าอากาศยานดอนเมืองจำนวน 1 สัญญาและท่าอากาศยานสุวรรณภูมิจำนวน 1 สัญญา</p>
      <p>สำหรับการประมูล Pick-up Counter ณ <b>สนามบินดอนเมือง</b> จะมีอายุสัญญา 10 ปี 3 เดือน นับตั้งแต่วันที่ 1 ตุลาคม 2565 ถึงวันที่ 31 ธันวาคม 2575 โดยเปิดให้ซื้อเอกสารการประมูล (TOR) ระหว่างวันที่ 28 พฤศจิกายน 2562 ถึงวันที่ 13 ธันวาคม 2562 จากนั้นจะเปิดให้ยื่นข้อเสนอในวันที่ 20 มกราคม 2563 เวลา 09.00-11.00 น. และประกาศรายชื่อผู้ผ่านคุณสมบัติในวันเดียวกัน</p>
      <p>จากนั้นจะเปิดให้เอกชนนำเสนอผลงาน (Presentation) ด้านเทคนิคในวันที่ 23-24 มกราคม 2563 และเปิดซองค่าตอบแทนพร้อมประกาศผลคะแนนสูงสุดในวันที่ 27 มกราคม 2563 ตั้งแต่เวลา 13.30 น. เป็นต้นไป</p>
      <p>ด้าน<b>สนามบินสุวรรณภูมิ</b> จะมีอายุสัญญาประมาณ 10 ปี 3 เดือนเช่นกัน เริ่มตั้งแต่วันที่ 28 กันยายน 2563 ถึงวันที่ 31 ธันวาคม 2563 โดยเปิดให้ซื้อ TOR ระหว่างวันที่ 28 พฤศจิกายน 2562 ถึงวันที่ 13 ธันวาคม 2562 จากนั้นจะเปิดให้ยื่นข้อเสนอในวันที่ 17 มกราคม 2563 เวลา 09.00-11.00 น. และประกาศรายชื่อผู้ผ่านคุณสมบัติในวันเดียวกัน</p>
      <p>จากนั้นจะเปิดให้เอกชนนำเสนอผลงานด้านเทคนิคในวันที่ 21-22 มกราคม 2563 และเปิดซองค่าตอบแทนพร้อมประกาศผลคะแนนสูงสุดในวันที่ 27 มกราคม 2563 ตั้งแต่เวลา 09.30 น. เป็นต้นไป</p>
      <figure>
        <img src="https://www.thebangkokinsight.com/wp-content/uploads/2019/10/%E0%B8%94%E0%B8%B4%E0%B8%A7%E0%B8%95%E0%B8%B5%E0%B9%89%E0%B8%9F%E0%B8%A3%E0%B8%B5-%E0%B8%AA%E0%B8%99%E0%B8%B2%E0%B8%A1%E0%B8%9A%E0%B8%B4%E0%B8%99%E0%B8%94%E0%B8%AD%E0%B8%99%E0%B9%80%E0%B8%A1%E0%B8%B7%E0%B8%AD%E0%B8%87.jpg"/>
      </figure>
      <h3>เปิดเงื่อนไข TOR</h3>
      <p>สำหรับผู้เข้าประมูล Pick-up Counter ทั้ง 2 สัญญา จะต้องมีทุนจดทะเบียนที่ชำระแล้วไม่น้อยกว่า 100 ล้านบาท ในกรณีที่ผู้ยื่นข้อเสนอในนามกิจการร่วมค้า (Joint Venture) หรือกิจการร่วมลงทุน (Consortium) จะต้องดำเนินการในทุกขั้นตอนของการยื่นข้อเสนอดำเนินงานในนามกิจการร่วมค้าหรือกิจการร่วมลงทุน ตั้งแต่การยื่นเอกสารข้อเสนอดำเนินงาน จนสิ้นสุดข้อผูกพันในฐานะผู้ยื่นข้อเสนอการดำเนินงานหรือคู่สัญญากับ ทอท. แล้วแต่กรณี</p>
      <p>ผู้ยื่นข้อเสนอการดำเนินงานหรือสมาชิกในกลุ่มต้องไม่เป็นผู้ถูก ทอท. บอกเลิกสัญญา หรือมีหนี้สินค้างชำระ หรือไม่เป็นผู้ที่ศาลมีคำพิพากษาถึงที่สุดให้ชำระหนี้และยังคงค้างชำระหนี้ดังกล่าวอยู่ในวันยื่นข้อเสนอการดำเนินงาน หรือต้องไม่เป็นผู้ที่มีข้อพิพาทในประเด็นของสัญญา หรือข้อกฎหมายกับ ทอท. ที่ถึงขั้นฟ้องร้องในกระบวนการศาลหรืออนุญาโตตุลาการ ในขณะที่ยื่นข้อเสนอการดำเนินการ</p>
      <figure>
        <img src="https://www.thebangkokinsight.com/wp-content/uploads/2019/10/S__43860040-700x467.jpg"/>
      </figure>
      <p>ทั้งนี้ ผู้ยื่นข้อเสนอจะต้องมีประสบการณ์ในการดำเนินงานด้านหนึ่งดังต่อไปนี้ 1. <b>มีประสบการณ์ในการบริหารห้างสรรพสินค้า ศูนย์การค้าในประเทศไทย</b>อย่างต่อเนื่องมาไม่น้อยกว่า 5 ปี และยังคงเปิดให้บริการอยู่ในปัจจุบัน หรือ 2. <b>มีประสบการณ์ในการบริหารร้านค้าจำหน่ายสินค้า </b><b>Duty Free ในประเทศไทยหรือต่างประเทศ </b>อย่างต่อเนื่องมาไม่น้อยกว่า 5 ปี และยังคงเปิดให้บริการอยู่ในปัจจุบัน หรือ 3. <b>มีประสบการณ์ในการบริหาร </b><b>Pick-up Counter ในประเทศไทยหรือต่างประเทศ</b> อย่างต่อเนื่องมาไม่น้อยกว่า 5 ปี และยังคงเปิดให้บริการอยู่ในปัจจุบัน</p>
      <p>นอกจากนี้ผู้ยื่นข้อเสนอ ต้องเป็นรายเดียวกับผู้ซื้อ TOR หรือในกรณีที่มีการยื่นข้อเสนอในนามกิจการร่วมค้าหรือกิจการร่วมลงทุน ผู้ยื่นข้อเสนอนั้นต้องเป็นหนึ่งในสมาชิกในกิจการร่วมค้าหรือกิจการร่วมลงทุนดังกล่าว และต้องแจ้งให้ ทอท. ทราบล่วงหน้าเป็นหนังสือถึงการค้าหรือการร่วมลงทุนนั้น ก่อนวันยื่นข้อเสนอการดำเนินงานไม่น้อยกว่า 7 วันทำการ</p>
      <p>อย่างไรก็ตาม ทอท. ขอสงวนสิทธิ์ที่จะขอเอกสารชี้แจง (Certification) เพิ่มเติมจากผู้ยื่นข้อเสนอการดำเนินงานและให้ส่งเพิ่มภายในระยะเวลาที่ ทอท. กำหนด มิฉะนั้น ทอท. ขอสงวนสิทธิ์ในการตัดสิทธิการยื่นข้อเสนอการดำเนินงานเสียทั้งหมด</p>
      <figure>
        <img src="https://www.thebangkokinsight.com/wp-content/uploads/2019/04/%E0%B8%94%E0%B8%B4%E0%B8%A7%E0%B8%95%E0%B8%B5%E0%B9%89%E0%B8%9F%E0%B8%A3%E0%B8%B5-%E0%B8%AA%E0%B8%B8%E0%B8%A7%E0%B8%A3%E0%B8%A3%E0%B8%93%E0%B8%A0%E0%B8%B9%E0%B8%A1%E0%B8%B4-%E0%B8%AA%E0%B8%99%E0%B8%B2%E0%B8%A1%E0%B8%9A%E0%B8%B4%E0%B8%99-1-700x525.jpg"/>
      </figure>
      <h3>เชื่อแข่งเดือด</h3>
      <p>นายวิชัย บุญยู้ รองกรรมการผู้อำนวยการใหญ่ สายงานพัฒนาธุรกิจและการตลาด บริษัท ท่าอากาศยานไทย จำกัด (มหาชน) เปิดเผยว่า การเปิดประมูล Pick-up Counter ภายในสนามบินดอนเมืองและสนามบินสุวรรณภูมิครั้งนี้ ทอท. เปิดกว้างให้เอกชนเข้าประมูลได้หลายกลุ่ม ทั้งผู้ที่มีประสบการณ์ห้างสรรพสินค้า, ประสบการณ์ Pick-up Counter และประสบการณ์ด้าน Duty Free ซึ่งก็เป็นไปตามข้อเรียกร้องของเอกชน</p>
      <p>โดยเชื่อว่าการประมูลครั้งนี้จะมีการแข่งขันสูง เพราะการที่เอกชนมี Pick-up Counter เป็นของตัวเองภายในสนามบินสุวรรณภูมิ จะสร้างความได้เปรียบเรื่องการส่งมอบสินค้า Duty Free และไม่ต้องเปิดเผยข้อมูลของบริษัทให้เอกชนรายอื่นรับทราบ และถึง ทอท. จะมีนโยบายเปิดให้บริการ Pick-up Counter คู่ขนานกันเป็นการทั่วไปแล้ว แต่เอกชนหลายรายคงมองว่าการมี Pick-up Counter ของตัวเองย่อมดีกว่า</p>
      <p>นายวิชัยกล่าวต่อว่า ในการประมูลครั้งนี้ ทอท. จะใช้เกณฑ์การให้คะแนนแบบถ่วงน้ำหนัก แบ่งเป็นคะแนนด้านเทคนิค 80% และคะแนนด้านราคา 20% โดยเอกชนที่เสนอผลตอบแทนขั้นต่ำให้ ทอท. สูงสุด จะได้รับคะแนนด้านราคาเต็ม 20 คะแนน ส่วนที่เหลือก็ลดหลั่นกันไปตามอัตราส่วน</p>
      <p>ส่วนค่าบริการ Pick-up Counter ของเอกชนและของ ทอท. จะต้องจัดเก็บในอัตราเท่ากัน คือ ไม่เกิน 5% ของราคาสินค้า เพื่อให้เกิดความเท่าเทียมกัน โดยเอกชนจะต้องส่งรายได้ 3% ให้ ทอท. ส่วนที่เหลืออีก 2% จะเป็นต้นทุนค่าบริหารจัดการและกำไร</p>
      <ul>
        <li>
          <a href="https://www.thebangkokinsight.com/211939/">ทอท. ลุย ‘พิคอัพเคาน์เตอร์’เอง สร้างความเป็นธรรมธุรกิจดิวตี้ฟรี</a>
        </li>
        <li>
          <a href="https://www.thebangkokinsight.com/239738/">ทอท. ไฟเขียว TOR พร้อมเปิดประมูล ‘Pick Up Counter’ ปลายเดือนนี้</a>
        </li>
        <li>
          <a href="https://www.thebangkokinsight.com/107036/">บอร์ดทอท.ไฟเขียวเปิดประมูลดิวตี้ฟรีสุวรรณภูมิมั่นใจได้ตัวก.ย. 62</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244482%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244493/"/>
        <a href="https://www.thebangkokinsight.com/244441/"/>
        <a href="https://www.thebangkokinsight.com/244325/"/>
        <a href="https://www.thebangkokinsight.com/244023/"/>
      </related>
    </article>
  </body>
</html>