<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/oneplus-a-rischio-i-dati-personali-di-alcuni-utenti/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T08:20:00+00:00"/>
    <meta property="og:title" content="OnePlus, a rischio i dati personali di alcuni utenti | MobileLabs"/>
    <meta property="og:description" content="OnePlus ha scoperto un bug nei propri sistemi che consentiva l'accesso non autorizzato ai dati personali di alcuni utenti che sono stati avvertiti via mail dal produttore."/>
  </head>
  <body>
    <article>
      <h1>OnePlus, a rischio i dati personali di alcuni utenti | MobileLabs</h1>
      <address>
        <time datetime="2019-11-25T08:20:00+00:00">25 Nov 2019, 08:20</time>
      </address>
      <p><b>I dati personali di alcuni utenti OnePlus erano accessibili a parti non autorizzate</b>. Dalle pagine del proprio <a href="https://forums.oneplus.com/threads/security-notification.1144088/">forum</a>, il produttore cinese ha confermato l’esistenza di una falla di sicurezza nei propri sistemi che ha messo a rischio la privacy dei suoi clienti. I dati a rischio sono “nome, numero di telefono, indirizzo e-mail e indirizzo di spedizione contenuti all’interno di determinati ordini”.</p>
      <p>OnePlus ha immediatamente specificato che <b>le password e gli account non sono stati intaccati</b> da questo bug che – a quanto pare – sarebbe partito dal loro sito web. L’azienda cinese si è già mossa per avvertire gli utenti, i cui dati potrebbero essere stati colpiti dalla falla, inviando loro una mail e mettendoli in guardia sul fatto che potrebbero ricevere e-mail di phishing a causa di questa compromissione.</p>
      <figure>
        <iframe data-src="https://twitter.com/iJackWilson/status/1197934987548471296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nel post ufficiale, si legge inoltre che <b>sono stati presi provvedimenti immediati per bloccare il problema</b> e rafforzare la sicurezza evitando vulnerabilità simili nei sistemi. OnePlus sta anche collaborando con le autorità competenti per approfondire le indagini. Non sappiamo al momento quanti utenti sono stati coinvolti o se il problema si è verificato in una specifica regione, o a livello globale.</p>
      <p>Per evitare che possano registrarsi situazioni simili e per assicurare una maggiore sicurezza sui dati, la società ha dichiarato che a partire dal prossimo mese collaborerà con una piattaforma di sicurezza di fama mondiale e che <b>verrà lanciato un programma ufficiale di ricompense per chi scova bug</b>, in maniera simile a quanto già fanno altri produttori. Google, per esempio, ha messo a disposizione <a href="https://www.tomshw.it/smartphone/google-1-mln-di-dollari-per-chi-viola-il-chip-di-sicurezza-titan-m-di-pixel-4/">una ricompensa di 1 milione di dollari</a> per chi riesce a violare il chip Titan M dei suoi smartphone Pixel.</p>
      <p>Tuttavia, se non avete ricevuto nessuna mail da parte di OnePlus, vuol dire che i vostri dati sono al sicuro e che non sono stati in nessun modo compromessi.</p>
      <blockquote>OnePlus 7T con Snapdragon 855+ è disponibile all’acquisto su Amazon, tramite <a href="https://toms.it/NnGAl">questo link. </a></blockquote>
    </article>
  </body>
</html>