<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Tutto_Tartosan_tuz_van_a_BKVnal"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:14:00+00:00"/>
    <meta property="og:title" content="Tüttő: Tartósan tűz van a BKV-nál"/>
    <meta property="og:description" content="A főpolgármester-helyettes szerint a közlekedési vállalat helyzetének rendezéséhez elkerülhetetlen az egyeztetés a kormánnyal."/>
  </head>
  <body>
    <article>
      <h1>Tüttő: Tartósan tűz van a BKV-nál</h1>
      <address><time datetime="2019-11-25T08:14:00+00:00">25 Nov 2019, 08:14</time> by <a rel="author">hvg.hu</a></address>
      <p>
        <b>A főpolgármester-helyettes szerint a közlekedési vállalat helyzetének rendezéséhez elkerülhetetlen az egyeztetés a kormánnyal.</b>
      </p>
      <p>Tüttő Kata támogatta Karácsony Gergely főpolgármester azon javaslatát, miszerint Tarlós István volt főpolgármester kapjon duplázott végkielégítést, mondta el a főpolgármester-helyettes a <a href="https://nepszava.hu/3058228_elkerulhetetlen-egy-uj-megallapodas-a-kormannyal">Népszavának</a>. Az MSZP-s politikus Czeglédy Csaba szerepvállalásával kapcsolatban úgy fogalmazott, bár ő nem dolgozott soha az ügyvéddel, de „az biztos, hogy harcosan képviselte a DK és az ellenzék érdekeit a kormánnyal szemben”, főpolgármester-helyettesként az a dolga, hogy nyilvános legyen a szerződés (Czeglédy irodája munkát kapott DK-s vezetésű kerületekben) minden eleme, elmondása szerint ez így is lett.</p>
      <p>Az interjú kitér arra a kampányban kiszivárgott <a href="https://hvg.hu/360/20191002_Itt_a_kiszivarogtatott_Karacsonyhangfelvetel_leirata">hangfelvételre</a> is, amiben Karácsony negatív kontextusban említi Tüttő nevét.</p>
      <blockquote>Együtt küzdünk évek óta, és ezt folytatjuk most. Végigcsináltuk az országgyűlési választást, az európai uniós voksolást, két előválasztást és az önkormányzati voksolást is. Nem érintett rosszul ez a felvétel. Gergővel erős harcostársak vagyunk közös célokkal - reagált a főpolgármester-helyettes.</blockquote>
      <p>Tüttő a főváros pénzügyi helyzetéről azt mondta, nem örököltek kimutatást a belső adósságról, ilyen anyagok nem voltak az elmúlt kilenc évben, viszont most készül egy leltár a fővárosi cégek pénzügyi helyzetéről.</p>
      <blockquote>Ez a felmérés ad majd egy képet arról, hogy mivel tartozunk a budapestieknek. Ennek a megoldására az iparűzési adó – amiből még a kormány el is von a szolidaritási adó formájában – nem elegendő. A kormány pont annyit von el szolidaritási adó címen, mint amennyivel a BKV működést támogatja – vagyis az egyenleg nulla, valójában egy fillért nem ad a kormány közlekedés támogatásra. Nem abból indulunk ki, hogy mink van, mert ha ezt tennék, rájönnénk, semmink. Ezért abból kell elindulni, hogy mit szeretnék elérni a közlekedésben, a város zöldítésben.</blockquote>
      <p>Véleménye szerint ehhez elkerülhetetlenen a kormány és a főváros között egy új megállapodás. A BKV-nal tapasztalt helyzetre azt mondta:</p>
      <blockquote>Itt tartósan tűz van.</blockquote>
      <p>Álláspontja szerint a helyzetet megfelelő bérezéssel lehetne orvosolni, ehhez viszont források kellenek, ezért egyeztetnek a kormánnyal.</p>
      <related>
        <a href="https://hvg.hu/itthon/20191007_Tutto_Kata_Nincsenek_kozos_cegeink_Leisztinger_Tamassal"/>
        <a href="https://hvg.hu/itthon/20191028_Alakul_Karacsony_csapata_Tutto_Kata_viheti_a_fovaros_uzemelteteset"/>
      </related>
    </article>
  </body>
</html>