<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pisek-S-vysadbou-ovocne-aleje-pomohli-studenti-Gymnazia-604539"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T08:33:00+00:00"/>
    <meta property="og:title" content="Písek: S výsadbou ovocné aleje pomohli studenti Gymnázia"/>
    <meta property="og:description" content="Celkem 16 ovocných stromů doplnilo plodonosnou alej podél polní cesty ze sídliště Portyč směrem k lesnímu komplexu Na Hřebíčku. Pod záštitou Městského úřadu Písek, odboru životního prostředí, a ve spolupráci se studenty 3. ročníku píseckého gymnázia a jejich učiteli zde 13. listopadu přibyly vzrostlé švestky a třešně, které v severní části polní cesty doplnily alej vysazenou už v roce 2014."/>
  </head>
  <body>
    <article>
      <h1>Písek: S výsadbou ovocné aleje pomohli studenti Gymnázia</h1>
      <address>
        <time datetime="2019-11-25T08:33:00+00:00">25 Nov 2019, 08:33</time>
      </address>
      <p>
        <b>Celkem 16 ovocných stromů doplnilo plodonosnou alej podél polní cesty ze sídliště Portyč směrem k lesnímu komplexu Na Hřebíčku. Pod záštitou Městského úřadu Písek, odboru životního prostředí, a ve spolupráci se studenty 3. ročníku píseckého gymnázia a jejich učiteli zde 13. listopadu přibyly vzrostlé švestky a třešně, které v severní části polní cesty doplnily alej vysazenou už v roce 2014.</b>
      </p>
      <p>„Sadební materiál a odborné vedení zajistil Jiří Ševčík z Písku, který před výsadbou žákům školy podrobně vysvětlil základní principy výsadeb ovocných dřevin, včetně správného tvarování koruny a redukce kořenového systému, což také hned předvedl přímo na místě,“ říká David Schwedt z odboru životního prostředí, jehož pracovníci studenty seznámili s dlouhodobou koncepcí výsadeb krajinné zeleně, plodonosných alejí a remízů, které město Písek již pátým rokem realizuje v rámci projektu zaměřeného na zlepšení biotopu zemědělské krajiny v okolí Písku.</p>
      <p>„Dále jsme gymnazistům vysvětlili důležitost zakládání trvalých krajinných prvků typu alej či remíz, jejichž hlavním významem je nejen zvýšení potravní, hnízdní a krytové nabídky pro mnoho živočichů, protierozní a estetický význam, ale celkové zvýšení biodiverzity v intenzivně zemědělsky obhospodařované krajině,“ pokračuje David Schwedt. Studenti se v rámci přednášky seznámili s pojmy jako územní systém ekologické stability, biocentrum, biokoridor. Dozvěděli se také jaký význam má při současné klimatické změně správně provedená výsadba zeleně, včetně využití moderních metod zadržování vody u kořenů (hydrogel) nebo zásobního hnojení aplikovaného při výsadbě. Zasazené stromy studenti následně zakůlovali, zajistili proti okusu a důkladně zalili.</p>
      <p>„Děkujeme všem zúčastněným za pomoc a ukázkovou spolupráci,“ vzkazuje David Schwedt.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pisek-Mesto-ziskalo-titul-Vyjimecny-EPC-projekt-604393"/>
        <a href="https://www.parlamentnilisty.cz/politika/obce-volicum/Pisek-Mesto-uz-pomalu-obleka-adventni-sat-603700"/>
        <a href="https://www.parlamentnilisty.cz/politika/obce-volicum/Pisek-Vedeni-mesta-podekovalo-firmam-sponzorum-603490"/>
        <a href="https://www.parlamentnilisty.cz/politika/obce-volicum/Pisek-Prechod-parovodu-na-horkovod-602934"/>
      </related>
    </article>
  </body>
</html>