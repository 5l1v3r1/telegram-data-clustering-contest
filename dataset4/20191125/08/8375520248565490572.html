<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-startuyut-16-dniv-proti-gendernogo-nasilstva-642193.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T08:42:07+00:00"/>
    <meta property="og:title" content="У Києві стартують 16 днів проти гендерного насильства"/>
    <meta property="og:description" content="Києв доєднався до щорічної міжнародної кампанії, яка починається 25 листопада, у Міжнародний день боротьби за ліквідацію насильства щодо жінок"/>
  </head>
  <body>
    <article>
      <h1>У Києві стартують 16 днів проти гендерного насильства</h1>
      <address>
        <time datetime="2019-11-25T08:42:07+00:00">25 Nov 2019, 08:42</time>
      </address>
      <h4>Києв доєднався до щорічної міжнародної кампанії, яка починається 25 листопада, у Міжнародний день боротьби за ліквідацію насильства щодо жінок</h4>
      <p>У понеділок, 25 листопада, у Києві у рамках Міжнародної соціальної акції «16 днів проти гендерного насильства» відбудеться серія заходів, метою яких є привернення уваги до проблем домашнього насильства та торгівлі людьми, що є грубим порушенням прав людини.</p>
      <p>Заходи розпочнуться о 14:30 із презентації проєктів із нагоди Міжнародної соціальної акції «16 днів проти гендерного насильства».</p>
      <p>У рамках заходу відбудуться презентації нових стратегій протидії насильству над жінками, інструменти формування гендерно-чутливих політик у Києві, проекти підтримки постраждалих від домашнього насильства.</p>
      <p>Інтерактивною частиною Акції, що розпочнеться о 17:00, стане підсвічування Паркового мосту через Дніпро помаранчевим кольором, а також флешмоб із парасольками помаранчевого кольору під гаслом «Розірви коло насильства».</p>
      <p>Також у рамках загальноміської акції за участю МБФ «Українська фундація громадського здоров’я» о 17:15 із пішохідно-велосипедного мосту на Володимирській гірці естафету прийме запуск у повітря помаранчевих кульок, як заклик до кожного, хто зіткнувся із насильством, «висвітлювати» свою проблему і не залишатися з нею наодинці.</p>
      <blockquote>Соціальна акція «16 днів активності проти гендерного насильства» – щорічна міжнародна кампанія, яка починається 25 листопада, у Міжнародний день боротьби за ліквідацію насильства щодо жінок, і триває до 10 грудня – Дня прав людини.<br/><br/>Основними завданнями акції «16 днів проти насильства» є привернення уваги громадськості до двох актуальних проблем: запобігання та протидії домашнього насильства та торгівлі людьми, а також активізація діяльності державних установ та громадських об’єднань задля поєднання зусиль щодо захисту прав людини.<br/><br/>Офіційно цей день був оголошений Генеральною Асамблеєю ООН у 1999 році, але відзначатися він почав із 1981 року в пам’ять про трагічну загибель трьох сестер Мірабель, які були жорстоко вбиті під час диктатури домініканського правителя Рафаеля Трухільо в 1960 році.</blockquote>
      <related>
        <a href="https://glavcom.ua/kyiv/news/policiya-vidkrila-spravu-na-kiyanina-kotriy-znushchavsya-nad-svojeyu-matiryu-642157.html"/>
        <a href="https://glavcom.ua/kyiv/news/u-stolicyu-pracyuyut-mobilni-grupi-iz-reaguvannya-na-domashnje-nasilstvo-638256.html"/>
        <a href="https://glavcom.ua/kyiv/news/kiyanina-suditimut-za-sistematichne-znushchannya-nad-druzhinoyu-637043.html"/>
      </related>
    </article>
  </body>
</html>