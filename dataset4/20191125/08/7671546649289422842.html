<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914981"/>
    <meta property="og:site_name" content="Dnevnik"/>
    <meta property="article:published_time" content="2019-11-25T08:15:00+00:00"/>
    <meta property="og:title" content="Prenova: nova življenja arhitekture"/>
    <meta property="og:description" content="V soboto je na Obali potekala 37. mednarodna arhitekturna konferenca Piranski dnevi arhitekture (PDA), na kateri zadnji dve leti podeljujejo tudi mednarodne nagrade piranesi. Piran tako vsako leto zaživi z arhitekti, ki se srečujejo na arhitekturni konferenci z eno najdaljših tradicij na svetu."/>
  </head>
  <body>
    <article>
      <h1>Prenova: nova življenja arhitekture</h1>
      <address><time datetime="2019-11-25T08:15:00+00:00">25 Nov 2019, 08:15</time> by <a rel="author">Mateja Panter</a></address>
      <p>
        <b>V soboto je na Obali potekala 37. mednarodna arhitekturna konferenca Piranski dnevi arhitekture (PDA), na kateri zadnji dve leti podeljujejo tudi mednarodne nagrade piranesi. Piran tako vsako leto zaživi z arhitekti, ki se srečujejo na arhitekturni konferenci z eno najdaljših tradicij na svetu.</b>
      </p>
      <p>Letošnji Piranski dnevi arhitekture (PDA) so tokrat potekali pod naslovom<i> Prenova: iz starega v novo življenje.</i> Beneška acqua alta jo je letos zagodla tudi našim obmorskim krajem in med drugim poplavila instalacije Gledališča Tartini v Piranu, kar je organizatorje prisililo, da so prizorišče tokrat prvič prestavili v Portorož. Galerija Dessa in Obalne galerije Piran so tako omogočile obiskovalcem nemoteno spremljanje predavanj in dogodkov na novi lokaciji.</p>
      <p>PDA predstavljajo in spodbujajo sodobno, kakovostno, kontekstualno arhitekturo in kulturno raznolikost. Konferenca tako ovrednoti arhitekturne trende in predstavi najbolj inovativne ideje arhitekturne in prostorske produkcije. Mednarodne nagrade piranesi podeljujejo od leta 1989, žirija je mednarodna, tradicionalno sestavljena iz vsakoletnih predavateljev PDA.</p>
      <p>O letošnji temi, ki novo življenje arhitekture ustvarja na temeljih starega, je večkrat nagrajena arhitektka prav s področja prenove, prof. Maruša Zorec, med drugim zapisala: »Zgodovina ni vedno le brisala vsega predhodnega in rezala vezi s preteklostjo. Pogosto se skozi slojevitost plasti in elementov razkriva življenje naše dediščine in naših prednikov, zapisano v arhitekturo. Tako ostajajo naše vezi s prostorom in minulim časom žive, ustvarjajo našo identiteto in nam obenem omogočajo našo drugačnost in razvoj.«</p>
      <h3>Piranesi</h3>
      <p>Konferenca se že vrsto let zaključuje z odprtjem razstav in s slovesno podelitvijo nagrade piranesi, ki izpostavljajo najodličnejša dela arhitektov srednje Evrope, nastala v zadnjih dveh letih. Tokrat je predstavitev v razstavišču Monfort v Portorožu, kjer je na ogled 79 projektov, ki so kandidirali za nagrade piranesi 2019 in bo odprta še do 15. decembra. Petinštirideset arhitekturnih del so izbrali nacionalni selektorji Avstrije, Bosne in Hercegovine, Češke, Grčije, Hrvaške, Italije, Madžarske, Slovaške, Srbije in Slovenije, 34 študentskih projektov pa selektorji 17 evropskih arhitekturnih fakultet.</p>
      <p>Letos so organizatorji pripravili tudi več spremljevalnih dogodkov in razstav: v Galeriji Hermana Pečariča bo do 5. januarja 2020 predogled razstave <i>Arhitektura. Skulptura. Spomin. – Umetnost spomenikov Jugoslavije 1945–1991</i>, v Tomosovem bloku v Kopru je v sklopu projekta <i>Koprski optimizem</i>, ki ga vodi Boštjan Bugarič, odprt začasni projektni prostor, v katerem je razstava diplomskih in magistrskih del na temo obalnega prostora.</p>
      <blockquote><b>Nagrade piranesi 2019<br/></b>Po pregledu vseh projektov je komisija na podlagi sedmih kriterijev mednarodno študentsko priznanje piranesi 2019 podelila magistrskemu delu študenta Roka Staudacherja (mentor: izr. prof. Tomaž Krušec) z naslovom <b><i>Arhitektura uma: Idejna zasnova Univerzitetne psihiatrične klinike Ljubljana Polje</i></b>. <br/>Mednarodni priznanji piranesi 2019 sta prejela projekta <b><i>Prenova glavnega trga v Novem mestu</i></b> avtorjev Atelier arhitekti in projekt italijanskega studia Zamboni Associati Architettura <b><i>Samostan sv. Petra</i></b>. <br/>Najvišjo, mednarodno nagrado piranesi 2019 je prejel projekt<b><i> Nova galerija in kazemate</i></b>, Neue Bastei, Wiener Neustadt, Avstrija, avtorjev Bevk Perović arhitekti.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042848057/kultura/arhitektura/najboljse-iz-srednje-evrope-v-piranu"/>
        <a href="https://www.dnevnik.si/1042725119/lokalno/stajerska-koroska-in-prekmurje/sanjska-drevesna-hisa-v-igri-za-mednarodno-nagrado-piranesi"/>
      </related>
    </article>
  </body>
</html>