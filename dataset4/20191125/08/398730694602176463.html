<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/sprakkronika-nu-frodas-krya-halsningarna/"/>
    <meta property="og:site_name" content="DN.SE"/>
    <meta property="article:published_time" content="2019-11-25T08:18:13+00:00"/>
    <meta property="og:title" content="Språkkrönika: Nu frodas krya-hälsningarna"/>
    <meta property="og:description" content="Verbet ”krya” var länge beroende av ”på sig”. Men nu uppträder ”krya” självständigt."/>
  </head>
  <body>
    <article>
      <h1>Språkkrönika: Nu frodas krya-hälsningarna</h1>
      <address><time datetime="2019-11-25T08:18:13+00:00">25 Nov 2019, 08:18</time> by <a rel="author">Maria Arnstad</a></address>
      <p>
        <b>Verbet ”krya” var länge beroende av ”på sig”. Men nu uppträder ”krya” självständigt. Det är så här en genomgripande språkförändring kan börja, skriver Maria Arnstad i språkkrönikan.</b>
      </p>
      <p>”Förkyld igen? Stackare. Krya!” Almanackan visar november och allehanda virus hoppar från person till person som ystra kaniner. I mejl och kommentarer frodas också <i>krya på dig</i>-hälsningarna – eller, allt oftare, <i>krya</i>-hälsningarna!</p>
      <p>Den svenska vokabulären fylls ständigt på med nya pigga ord. I grammatiken är det trögare – det grundläggande språksystemet är relativt stabilt. Därför kanske lite nygrammatik kan liva upp i mörkret? </p>
      <p><b>Den som söker </b>i Svenska Akademiens ordlista hittar verbet<i> krya </i>med tillägget ”tills. med på sig”. Och frasen <i>krya</i> <i>på sig</i> har betydelsen ”bli friskare”. I andra ordböcker hittar man inte verbet <i>krya</i> alls, utan bara adjektivet <i>kry</i>, ”vid god hälsa”, som i <i>frisk och kry</i> och <i>han är inte riktigt kry</i>. </p>
      <blockquote>Till sist slutar man tolka in det som utelämnats. Ett stycke ny, frisk språkstruktur har uppstått!</blockquote>
      <p><i>Krya på sig</i> kallas ibland för <i>reflexivt partikelverb</i>, alltså en fras med ett verb, <i>krya</i>, en partikel, <i>på</i>, och ett objekt i form av ett reflexivt pronomen, <i>sig</i>/<i>dig</i>/<i>mig</i>. Betoningen ligger på partikeln: <i>krya PÅ sig</i>. Andra exempel är <i>sikta in sig, kamma till sig, lägga på sig, komma upp sig</i> … Det kryllar av dem i svenskan!</p>
      <p>Men verbet <i>krya</i> har länge varit beroende av <i>på sig</i>. Till skillnad från <i>sikta, kamma, lägga</i> och <i>komma</i> uppträder det sällan på egen hand eller i kombination med andra ord. Bara i sällsynta fall byts <i>sig</i> ut mot andra slags objekt: <i>krya på honom</i>; <i>krya på lilla sötnosen</i>. Då tilldelas lyssnaren en roll som helbrägdagörare.</p>
      <p><b>På senare år </b>har <i>krya</i> dock blivit mer självständigt: den som är sjuk kan helt frankt uppmanas att <i>krya!</i> Än så länge i informella sammanhang, som en kortform i talspråk, mejl och sms. </p>
      <p>Men det är så här en genomgripande språkförändring kan ta sin början: Om någon säger eller skriver <i>krya</i> är det först troligt att mottagaren, som hostar och snorar, ändå tolkar in ett <i>på dig</i> efter ordet. Med tiden kan det ensamma <i>krya</i> bli vanligare även i mer formella kanaler. Till sist slutar man tolka in det som utelämnats. Ett stycke ny, frisk språkstruktur har uppstått!</p>
      <p>
        <b>Maria Arnstad är redaktör på Språktidningen.</b>
      </p>
      <p><a href="http://mailto:maria@spraktidningen.se/">maria@spraktidningen.se</a> </p>
      <p><a href="https://www.dn.se/kultur-noje/fragesport/russifiera-jolt-pumla-vad-betyder-orden/">Gör veckans språktest: Vad betyder orden?</a> </p>
      <details>
        <summary>2 frågor om språket</summary>
        <p>
          <b>Fast uttryck kan ställas på sin spets</b>
        </p>
        <p>”Saken ställdes på sin spets”, brukar man ju säga. Men jag reagerar alltid då någon säger: ”Han ställde saken på sin spets.” Vilken spets? Det bör väl heta: ”Han ställde saken på dess spets”?  Är jag överdrivet grammatikkänslig?</p>
        <p>
          <b>Henrik</b>
        </p>
        <p><b>Svar:</b> Båda varianterna får betraktas som språkligt korrekta, men <i>sin spets </i>är det som används.</p>
        <p>Valet mellan<i> sin</i> och <i>dess</i> påverkas, precis som valet mellan <i>sin </i>och <i>hans/hennes</i>, av om pronomenet hör ihop med subjektet eller inte. I ”Han ställer saken” är<i> han</i> subjekt och <i>saken</i> objekt. Frasen <i>på sin spets</i> syftar tillbaka på<i> saken</i>, alltså på objektet. Därför är det grammatiskt möjligt att skriva: ”Han ställde saken på dess spets.” Det är den bokstavliga betydelsen.</p>
        <p>De flesta uppfattar emellertid frasen <i>på sin spets</i> som ett fast, oföränderligt uttryck. Sådana brukar inte böjas, och då blir det alltså: ”Han ställde saken på sin spets.”</p>
        <p>
          <b>Sofia Malmgård</b>
        </p>
        <p> </p>
        <p>
          <b>En brexit skrivs med liten bokstav</b>
        </p>
        <p>Ska man skriva <i>Brexit</i> eller <i>brexit</i>, alltså med stor eller liten bokstav? Och vad ska det vara för genus, <i>en </i>eller<i> ett</i>?</p>
        <p>
          <b>Gudrun</b>
        </p>
        <p><b>Svar: </b>Ordet brexit kommer från engelskan och är en sammandragning av <i>British </i>och <i>exit </i>(”utträde, utgång”). Det betecknar Storbritanniens utträde ur EU. Ordet är i sig inget namn utan benämning på ett fenomen. Det bör därför skrivas med liten bokstav: <i>brexit</i>. Det är också den stavning som anges i Svenska Akademiens ordlista.</p>
        <p>När det gäller genus varierar artikeln och både<i> en</i> och <i>ett brexit</i> förekommer, men <i>en brexit</i> dominerar stort i språkbruket. De flesta skulle nog också säga <i>en exit </i>om en utgång (till exempel på en flygplats). Vi rekommenderar därför i första hand <i>n</i>-genus: <i>en brexit.</i></p>
        <p>Redan i samband med den ekonomiska krisen i Europa 2012 talades det om <i>grexit</i>, ”Greklands eventuella utträde ur EMU”. Samma rekommendation gäller här, alltså liten begynnelsebokstav och <i>n</i>-genus: <i>en grexit</i>.</p>
        <p>
          <b>Gabriella Sandström</b>
        </p>
      </details>
      <p>Veckans språkfrågor publiceras i samarbete med Språktidningen och Språkrådet. Du kan få svar på många andra språkfrågor i <a href="http://www.sprakochfolkminnen.se/sprak/sprakradgivning/frageladan.html">Språkrådets Frågelådan</a>. Här finns även kontakt­information till Språkrådet.</p>
    </article>
  </body>
</html>