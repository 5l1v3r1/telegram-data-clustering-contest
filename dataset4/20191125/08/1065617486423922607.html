<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/la-juventus-infrange-i-sogni-delle-giallorosse/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T08:23:28+00:00"/>
    <meta property="og:title" content="La Juventus infrange i sogni delle giallorosse"/>
    <meta property="og:description" content="La Roma femminile ha subito una pesante sconfitta al Tre Fontane per mano delle bianconere di nuovo prime in classifica"/>
  </head>
  <body>
    <article>
      <h1>La Juventus infrange i sogni delle giallorosse</h1>
      <h2>La Roma femminile ha subito una pesante sconfitta al Tre Fontane per mano delle bianconere di nuovo prime in classifica</h2>
      <address><time datetime="2019-11-25T08:23:28+00:00">25 Nov 2019, 08:23</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>La<b> Juventus</b> infrange i sogni dell’<b>As Roma femminile</b>. Le giallorosse perdono 4-0 contro le bianconere ed escono ridimensionate dal Tre Fontane dopo la seconda sconfitta consecutiva, scrive <i>Il Tempo</i>. Quello contro la squadra di Guarino è il secondo ko con una big dopo quello di inizio stagione contro il <b>Milan</b>. Nonostante la pioggia si registra il pubblico delle grandi occasioni, con mille spettatori sugli spalti. In campo c’è mezza Nazionale e, non a caso, in tribuna è presente la <b>ct azzurra Bertolini</b>. La gara inizia con la Juventus ad aspettare l’offensiva delle padrone di casa – nonostante un’occasione per Girelli – che però non creano pericoli alla retroguardia avversaria. Il risultato viene sbloccato dalla Juve, che alla mezzora passa fortunosamente in vantaggio grazie ad <b>un cross sbagliato da Alves</b> che si insacca in porta. Nella ripresa Bavagnoli prova a scuotere la squadra inserendo Erzen e Greggi – subentrata a <b>Giugliano uscita per una botta al ginocchio</b> – ma le bianconere prima sfiorano la rete con Caruso e poi raddoppiano con Girelli che di testa realizza il 2-0. La Roma accusa il colpo, con le giallorosse che assistono inermi allo show della Juve. A cinque minuti dal 90′ <b>Rosucci</b> segna il terzo gol bianconero con uno splendido tiro da fuori area. In pieno recupero invece arriva il poker firmato da Caruso su una papera clamorosa di Ceasar.</p>
      <p>La Roma resta così al quarto posto in classifica, a <b>-7 dalle bianconere</b> prime della classe. <b>Bavagnoli</b> riconosce comunque l’impegno delle sue ragazze: <i>“Hanno fatto il possibile. Sono scese in campo con la mentalità giusta ma poi è emersa la qualità della Juve”.</i></p>
    </article>
  </body>
</html>