<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/mobile/app/2019/11/25/violenza-donne-app/"/>
    <meta property="og:site_name" content="Wired"/>
    <meta property="article:published_time" content="2019-11-25T08:53:04+00:00"/>
    <meta property="og:title" content="3 app di aiuto per le donne che subiscono violenza"/>
    <meta property="og:description" content="Ecco tre soluzioni per contattare contatti fidati e numeri di emergenza in situazioni di pericolo e con il rispetto della privacy"/>
  </head>
  <body>
    <article>
      <h1>3 app di aiuto per le donne che subiscono violenza</h1>
      <address><time datetime="2019-11-25T08:53:04+00:00">25 Nov 2019, 08:53</time> by <a rel="author" href="https://www.wired.it/author/cmaconi/" target="_blank">Caterina Maconi</a></address>
      <h3>Ecco tre soluzioni per contattare contatti fidati e numeri di emergenza in situazioni di pericolo e con il rispetto della privacy</h3>
      <p>Dalle parole, ai fatti. Può<b> la tecnologia aiutare le <a href="https://www.wired.it/attualita/politica/2019/07/18/violenza-donne-legge-codice-rosso-approvato/">donne</a></b> <b>vittime di violenza</b>? Sì, ci sono <b>app</b> che sono state progettate con questo preciso scopo. Inutile sottolineare che in momenti di particolare pericolo non sempre c’è il tempo di prendere il cellulare e chiedere aiuto passando inosservate. Ma avere uno strumento in più può rivelarsi utile. Ecco tre <b>app gratuite</b> su cui poter contare in caso di bisogno. Si collegano con personale preparato o con contatti di fiducia, sfruttando la geolocalizzazione.</p>
      <h4>App-Elles</h4>
      <p>Viene dalla Francia ma è disponibile da anni anche in Italia, garantendo la <b>privacy</b> di chi la usa. Le vittime di violenza hanno a disposizione una serie di informazioni su<b> strutture del territorio da chiamare</b> o dove recarsi in caso di bisogno.</p>
      <p>Ma soprattutto accedendo all’app riescono a<b> contattare tre numeri di fiducia </b>precedentemente impostati e il <b>112</b>. L’utente riesce a mandare ai tre contatti la segnalazione di pericolo grazie al microfono del telefono che si attiva immediatamente e grazie all’invio da parte dell’app delle <b>coordinate geografiche</b>.</p>
      <p>Il <b>messaggio di aiuto viene inoltre registrato</b> ed è possibile riascoltarlo per i 14 giorni successivi, prima che si cancelli in automatico. Può così costituire una <b>prova diretta</b> nel caso in cui si proceda a denunce o con indagini per accertare l’accaduto.</p>
      <p>App-Elles è utile anche in caso di <b>violenza domestica</b>. L’app ha una funzione che le consente di venire <b>camuffata</b>, impossibile da intercettare e riconoscere agli occhi di un estraneo. Opzione utile nel caso di donne che sono sottoposte al controllo dei loro smartphone.</p>
      <h4>WhereAreU</h4>
      <p><b>È l’app ufficiale del numero europeo dell’emergenza 112</b>. Funziona sfruttando la <b>geolocalizzazione</b>. In caso di pericolo, premendo un tasto inoltra automaticamente la chiamata a <b>un operatore del 112</b>, che provvede ad avvertire chi di competenza. Le forze di pubblica sicurezza, i vigili del fuoco o il soccorso sanitario.</p>
      <p>Sono <b>tre le opzioni</b> tra cui si può scegliere quando la si usa. Cliccando un pulsante parte la <b>chiamata vocale tradizionale</b>. Nel caso in cui non si possa parlare, c’è il tasto per la <b>chiamata silenziosa</b>, oppure per la <b>chiamata con la chat</b>, a seconda del tipo di situazione in cui ci si trova.</p>
      <p>È anche possibile inserire una <b>lista di cinque contatti fidati visibili</b> all’operatore che è in grado di avvertirli per metterli al corrente di quello che succede. A oggi questa app è attiva in Lombardia, Liguria, Friuli Venezia Giulia, Piemonte, Valle d’Aosta, Sicilia, provincia di Roma, provincia di Trento e Bolzano</p>
      <h4>S.h.a.w.</h4>
      <p>La particolarità di questa app è che è <b>disponibile in 12 lingue</b>, dall’italiano all’inglese, dal tedesco al rumeno, al mandarino. Permette in questo modo a donne di diversa nazionalità di accedere alle sue funzioni. Che sono da una parte informative, con il dettaglio dei <b>centri da contattare</b> in caso di necessità e una panoramica su come la legge italiana tuteli le vittime. Dall’altro pratiche, con il pulsante per <b>chiamare direttamente il 112 e il 1522</b>, ovvero lo snodo operativo delle attività di contrasto alla violenza di genere e stalking.</p>
    </article>
  </body>
</html>