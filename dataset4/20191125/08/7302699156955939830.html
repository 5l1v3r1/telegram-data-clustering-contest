<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000112985"/>
    <meta property="og:site_name" content="MGR Online"/>
    <meta property="article:published_time" content="2019-11-25T08:10:00+00:00"/>
    <meta property="og:title" content="อินไซเดอร์หุ้นไร้ยางอาย / สุนันท์ ศรีจันทรา"/>
    <meta property="og:description" content="เมื่อวันที่ 22 พฤศจิกายนที่ผ่านมา สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ประกาศลงโทษ กลุ่มผู้นำข้อมูลภายในมาใช้แสวงหาประโยชน์จากการซื้อขายหุ้น (อินไซเดอร์เทรดดิ้ง) ถึง 2 คดี สะท้อนถึงพฤติกรรมการเอารัดเอาเปรียบ"/>
  </head>
  <body>
    <article>
      <h1>อินไซเดอร์หุ้นไร้ยางอาย / สุนันท์ ศรีจันทรา</h1>
      <address><time datetime="2019-11-25T08:10:00+00:00">25 Nov 2019, 08:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011686801.JPEG"/>
      </figure>
      <p><b>เมื่อวันที่ 22 พฤศจิกายนที่ผ่านมา สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ประกาศลงโทษกลุ่มผู้นำข้อมูลภายในมาใช้แสวงหาประโยชน์จากการซื้อขายหุ้น (อินไซเดอร์เทรดดิ้ง) ถึง 2 คดี สะท้อนถึงพฤติกรรมการเอารัดเอาเปรียบนักลงทุนทั่วไปที่มีอยู่ชุกชุมในตลาดหุ้น</b><br/><br/>คดีแรก ก.ล.ต. ดำเนินมาตรการลงโทษในทางแพ่ง <b>สั่งปรับ น.ส.ปัญจมา เธียรวิวรรธน์ ผู้ช่วยกรรมการผู้จัดการ นายอรรถวิท เธียรวิวรรธน์ พี่ชาย และนางทิพวรรณ สุธาทิพย์กุล ผู้ถือหุ้นใหญ่บริษัท ไทยรับเบอร์ลาเท็ค คอร์ปอร์เรชั่น จำกัด (มหาชน) หรือ TRUBB เป็นเงินรวม 4.59 ล้านบาท</b><br/><br/>ความผิดเกิดขึ้นกลางปี 2560 โดยบุคคลทั้งสาม ใช้ข้อมูลภายในผลประกอบการบริษัทไตรมาสแรกปี 2560 ซึ่งมีกำไร 109 ล้านบาท ขณะที่ไตรมาสก่อนหน้าขาดทุน 30.45 ล้านบาท มาซื้อหุ้น TRUBB และขายหุ้นทำกำไร หลังจากที่มีการประกาศผลประกอบการไตรมาสแรก<br/><br/>ส่วนอีกคดี ก.ล.ต.ดำเนินมาตรการลงโทษในทางแพ่ง สั่งปรับนางเพ็ญจันทร์ ยงวงศ์ไพบูลย์ กรรมการและรองกรรมการผู้จัดการ บริษัท เอเชีย เมทัล จำกัด (มหาชน) หรือ AMC และนายพิชิต ฉัตรสกุลวงศ์ หรือเฮียคิม ผู้ค้าเหล็ก เพื่อนสามีที่ยอมให้นางเพ็ญจันทร์ ใช้บัญชีซื้อขายหุ้นเพื่อปกปิดตนเอง โดยปรับเป็นเงินรวม 2.76 ล้านบาท<br/><br/>ความผิดเกิดขึ้นช่วงกลางปี 2560 โดยนางเพ็ญจันทร์ รู้ว่า ผลประกอบการของ AMC ไตรมาสที่ 2 จะขาดทุน 90.40 ล้านบาท จึงสั่งขายหุ้นที่อยู่ในบัญชีนายพิชิต ออกจำนวน 1 ล้านหุ้น ก่อนที่งบการเงินไตรมาสที่ 2 จะประกาศ<br/><br/>ก่อนหน้านั้น ก.ล.ต.ได้สั่งปรับ นายพิชญ์ โพธารามิก ผู้ถือหุ้นใหญ่ บริษัท จัสมิน อินเตอร์เนชั่นแนล จำกัด (มหาชน) หรือ JAS ในความผิดการใช้ข้อมูลภายในและสร้างราคาหุ้น รวเป็นเงิน 188 ล้านบาท แต่นายพิชญ์ ไม่ยินยอมชำระค่าปรับ ซึ่ง ก.ล.ต. ต้องส่งเรื่องให้อัยการฟ้องเรียกให้ชำระค่าปรับในทางแพ่ง<br/><br/>คดีการใช้ข้อมูลภายในซื้อขายหุ้นและคดีปั่นหุ้น ซึ่งเป็นความผิดทางอาญา แต่ขั้นตอนการดำเนินคดีอาญามีความซับซ้อน และผู้ถูกกล่าวโทษมักหลุดรอดจากความผิด เนื่องจากกรมสอบสวนคดีพิเศษ (ดีเอสไอ) หรืออัยการสั่งไม่ฟ้อง ทำให้ ก.ล.ต. หันมาใช้มาตรการลงโทษในทางแพ่ง โดยการสั่งปรับ ซึ่งมีหลายคดีที่ผู้กระผิดไม่ยินยอมจ่ายค่าปรับ<br/><br/>คดีที่ ก.ล.ต.ยื่นให้อัยการสั่งฟ้อง ศาลได้ตัดสินแล้ว 2 คดี คือ คดีนายศุภนันท์ ฤทธิไพโรจน์ อดีตประธานเจ้าหน้าที่บริหาร บริษัท อินเตอร์ฟาร์อีสท์ เอ็นเนอร์ยี่ คอร์ปอเรชั่น จำกัด (มหาชน) หรือ IFEC ในความผิดการใช้ข้อมูลภายในซื้อขายหุ้น สั่งปรับเป็นเงิน 31 ล้านบาท ซึ่งศาลยกฟ้อง<br/><br/>ส่วนอีกคดี ก.ล.ต.ยื่นฟ้อง นายสุรินทร์ บรรยงพงศ์เลิศ ในความผิดดสร้างราคาหุ้น บริษัท ปิโก (ไทยแลนด์) จำกัด (มหาชน) หรือ PICO ซึ่งศาลแพ่งตัดสินให้ชำระค่าปรับเป็นเงิน จำนวน 18.43 ล้านบาท พร้อมชำระดอกเบี้ยร้อยละ 7.5 ต่อปี นับจากวันฟ้อง แต่นายสุรินทร์ ไมยอมชำระค่าปรับ จน <b>ก.ล.ต.ต้องฟ้องศาลให้ออกหมายบังคับคดีอีกครั้ง </b><br/><br/><b>คดีปั่นหุ้นและอินไซเดอร์เกิดขึ้นถี่ยิบ เป็นการตอกย้ำว่า การรณรงค์ให้ผู้บริหารบริษัทจดทะเบียนตระหนักถึงธรรมาภิบาลยังล้มเหลว </b>โดยผู้บริหารบริษัทจดทะเบียนยังหาโอกาส <b>“เล่นโกง”</b> แหกกติกา เอาเปรียบนักลงทุนทั่วไปตลอดเวลา แม้บางกรณีจะได้รับผลประโยชน์เพียงเล็กน้อยเป็นเงินไม่กี่ล้านบาทก็ตาม<br/><br/>การนำหุ้นเข้าจดทะเบียนในตลาดหุ้น ทำให้ผู้บริหารและผู้ถือหุ้นใหญ่บริษัท เปลี่ยนฐานะเป็นเศรษฐีโดยปริยาย แต่ความมักได้ ความโลภ ทำให้ผู้บริหารและผู้ถือหุ้นใหญ่บริษัทจดทะเบียนหลายแห่งกระทำความผิดอย่างไร้ยางอาย<br/><br/>และ <b>บทลงโทษที่ใช้อยู่ ไม่อาจระงับหรือหยุดยั้งพฤติกรรมความผิดได้</b> ซึ่ง ก.ล.ต.ต้องทบทวนมาตรการลงโทษ เพื่อให้ผู้บริหารและผู้ถือหุ้นใหญ่บริษัทจดทะเบียนเกิดความเกรงกลัว ไม่กล้าปั่นหุ้นหรือใช้อินไซเดอร์ เพราะถ้าตรวจสอบพบจะถูกลงโทษหนัก<br/><br/>การดำเนินคดีปั่นหุ้นและอินไซเดอร์เทรดดิ้งที่เกิดขึ้นถี่ยิบ ส่วนหนึ่งอาจสะท้อนให้เห็นถึงการตรวจสอบที่เข้มงวดของตลาดหลักทรัพย์ และ ก.ล.ต. แต่อีกส่วนเป็นการตอกย้ำการกระทำผิดในตลาดหุ้น สร้างความเสียหายให้นักลงทุน<br/><br/><b>และตอกย้ำว่า ตลาดหุ้นยังเต็มไปด้วยพฤติกรรมโกง ซึ่งเป็นสาเหตุสำคัญที่ทำให้ประชาชนมองภาพลักษณ์ตลาดหุ้นในแง่ลบ และไม่เข้ามาลงทุน</b></p>
      <figure>
        <img src="https://mpics.mgronline.com/pics/Images/562000011686802.JPEG"/>
      </figure>
      <figure>
        <img src="https://mpics.mgronline.com/pics/Images/562000011686803.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000112985"/>
      </related>
    </article>
  </body>
</html>