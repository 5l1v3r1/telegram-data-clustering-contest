<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/festivalis-porto-post-doc-retrospektyva-pagerbs-rezisieriu-audriu-stoni.0a7d27f8-0f61-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T08:55:00+00:00"/>
    <meta property="og:title" content="Festivalis „Porto/Post/Doc“ retrospektyva pagerbs režisierių Audrių Stonį"/>
    <meta property="og:description" content="Šiemet tarptautinis dokumentinių filmų festivalis „Porto/Post/Doc“ Portugalijoje ypatingą dėmesį skiria lietuvių dokumentinio kino režisieriui Audriui Stoniui. Renginys pristato režisieriaus kūrybos retrospektyva bei jį įkvėpusių lietuvių filmus. Garbės svečiu tapęs autorius viešės festivalyje, pristatys savo kūrybą bei kuruotus filmus programai. Viso festivalyje bus parodyta keturiolika lietuviškų istorijų."/>
  </head>
  <body>
    <article>
      <h1>Festivalis „Porto/Post/Doc“ retrospektyva pagerbs režisierių Audrių Stonį</h1>
      <address><time datetime="2019-11-25T08:55:00+00:00">25 Nov 2019, 08:55</time> by <a rel="author">Žmonės.lt</a></address>
      <p>
        <b>Šiemet tarptautinis dokumentinių filmų festivalis „Porto/Post/Doc“ Portugalijoje ypatingą dėmesį skiria lietuvių dokumentinio kino režisieriui Audriui Stoniui. Renginys pristato režisieriaus kūrybos retrospektyva bei jį įkvėpusių lietuvių filmus. Garbės svečiu tapęs autorius viešės festivalyje, pristatys savo kūrybą bei kuruotus filmus programai. Viso festivalyje bus parodyta keturiolika lietuviškų istorijų.</b>
      </p>
      <p>A. Stonys laikomas vienu kūrybingiausių, meistriškiausių ir produktyviausių Lietuvos režisierių. Jo kūryba priskiriama poetinės dokumentikos žanrui. Kaip teigia pats režisierius, jis savo filmais tarsi siekia išsaugoti blėstančius sapnus: „Kai buvau mažas labai nemėgdavau prabudimo akimirkos. Aš karštligiškai stengdavausi sulaikyti bundant išnykstančius sapnus. Žinojau, kad vėliau papasakotas ar užrašytas sapnas bus lyg blankus tikro sapno šešėlis. Kai mano mokytojas kino režisierius Henrikas Šablevičius parodė kaip galima atkurti ir išsaugoti sapnus, nuo to laiko tik tai ir darau.“</p>
      <p>Retrospektyvoje „Audrius Stonys Focus“ bus pristatyti septyni jo filmai, atskleisiantys režisieriaus kino kelią nuo pirmojo filmo iki paskutiniojo: „Atverti duris ateinančiam“ (1989), su Arūnu Mateliu kurtas „Baltijos kelias“ (1990), „Neregių žemė“ (1992), „Antigravitacija“ (1995), „Viena“ (2001), „Ūkų ūkai“ (2006) ir paskutinysis darbas „Moteris ir ledynas“ (2016).</p>
      <p>Šioje programoje dokumentinius A. Stonio filmus papildys ir jo paties kuruojama lietuvių kino paveldo rinktinė „Landscapes of Forbidden Memory“. Tai retrospektyvinės dokumentinio kino programos „(Ne)laisvės iššūkiai“ dalis. Ji 2018 metais buvo rodyta Leipcigo dokumentinių ir animacinių filmų festivalyje „DOK Leipzig“. Programą sudaro penki filmai, atstovaujantys karo vaikų lietuvių kino kūrėjų kartą: Roberto Verbos „Senis ir žemė“ (1965) bei „Šimtmečių godos“ (1969), Henriko Šablevičiaus  „Kelionė ūkų lankomis“ (1973) ir du Edmundo Zubavičiaus darbai „Mums nebaisūs jokie priešai“ (1978) ir „Jautrumo kaip duonos“ (1979).</p>
      <p>Dokumentinius lietuvių darbus pristatančioje programoje bus parodyti ir du žymiausio lietuvių kilmės JAV kino kūrėjo, avangardinio kino meistro Jono Meko darbai. Su ankstyvąją legendinio menininko kūryba supažindins 1976-ųjų filmas „Prarastas, prarastas, prarastas“. Taip pat bus pristatytas 1992 m. filmas „Zefiro Torna, arba vaizdai iš Jurgio Mačiūno gyvenimo“. Filmus taip pat atrinko Audrius Stonys.</p>
      <p>Dokumentinio kino festivalis „Porto/Post/Doc“ dar jaunas, rengiamas nuo 2014 m., tačiau jau spėjęs pelnyti tarptautinį pripažinimą ir kasmet pristatantis vis daugiau dokumentinių kino darbų iš viso pasaulio.</p>
      <p>Lietuvių kino programos pristatymą „Porto/Post/Doc“ festivalyje remia Lietuvos kino centras.</p>
    </article>
  </body>
</html>