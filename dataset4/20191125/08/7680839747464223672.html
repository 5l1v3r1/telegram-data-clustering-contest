<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/bitcoin-dondert-omlaag-on-der-7000-dollar/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-25T08:24:06+00:00"/>
    <meta property="og:title" content="Bitcoin dondert omlaag tot onder $7.000.... toch ben je nog fors rijker als je 12 maanden geleden instapte"/>
    <meta property="og:description" content="Kijk je wat verder terug, dan noteert de bitcoin op 12-maandsbasis nog wel een forse plus van ruim 75 procent. Maar sinds de zomer van 2019 gaat het minder."/>
  </head>
  <body>
    <article>
      <h1>Bitcoin dondert omlaag tot onder $7.000.... toch ben je nog fors rijker als je 12 maanden geleden instapte</h1>
      <address><time datetime="2019-11-25T08:24:06+00:00">25 Nov 2019, 08:24</time> by <a rel="author">ANP, Business Insider Nederland</a></address>
      <p>De bitcoin doet zijn reputatie als jojo-munt ook in 2019 eer aan. De belangrijkste cryptomunt piekte medio dit jaar op 13.000 dollar, maar sindsdien gaat het weer bergafwaarts.</p>
      <p>De bitcoin blijft maandag <a href="https://coinmarketcap.com/currencies/bitcoin/">aan waarde inleveren</a>, na de ook al stevige daling vorige week.</p>
      <p>Voor het eerst sinds mei zakte de munt onder de grens van 7.000 dollar. De digitale munt verloor volgens de site <a href="https://coinmarketcap.com/">coinmarketcap.com</a>, die verschillende beurzen waarop de cryptomunt wordt verhandeld in de gaten houdt, in een etmaal circa 10 procent aan waarde tot iets meer dan 6.700 dollar.</p>
      <h3>China kritisch over de bitcoin</h3>
      <p>De harde toon van de Chinese centrale bank van voor het weekend ijlde nog na. Die waarschuwde voor de risico’s die kleven aan de handel en uitgifte van de munt. Verder beloofde de toezichthouder ook hard te zullen optreden tegen illegale activiteiten met betrekking tot crypto’s.</p>
      <p>Verder wijzen analisten ook op de aantrekkelijke rendementen van traditionele beleggingen zoals aandelen, waardoor crypto’s minder in trek zijn. Zo noteert de Amsterdamse AEX-index dit jaar een plus van meer dan 20 procent.</p>
      <p>Kijk je wat verder terug, dan noteert de bitcoin op 12-maandsbasis nog wel een forse plus van ruim 75 procent. Op 1 januari was munt nog minder dan 3.800 dollar waard. In juli piekte de waarde van de munt op ruim 13.000 dollar.</p>
      <figure>
        <img src="https://cdn.businessinsider.nl/wp-content/uploads/2019/11/bitcoin-omlaag.png"/>
        <figcaption>
          <cite>Foto: finanzen.nl</cite>
        </figcaption>
      </figure>
      <h3>Poging om ETF voor bitcoin te lanceren verloopt moeizaam</h3>
      <p>Al jaren proberen cryptobedrijven om een bitcoin-ETF erdoor te krijgen bij de Amerikaanse toezichthouder SEC. Tot nu toe zonder succes.</p>
      <p>Een ETF is een op de markt verhandelbaar beleggingsfonds dat de koers van de bitcoin volgt. Zo kun je in de bitcoinkoers beleggen zonder zelf de digitale munten te kopen. Dat zou de handel in de belangrijkste cryptomunt een stuk makkelijker maken en de koers aanjagen. Wellicht stappen dan zelfs institutionele beleggers in zoals pensioenfondsen en verzekeringsmaatschappijen.</p>
      <p>Maar de SEC wil er telkens niet aan. De waakhond vindt dat de bitcoin gevoelig is voor koersmanipulatie en wil daar beleggers tegen beschermen. Veel handel in cryptomunten vindt namelijk plaats op platforms die ongereguleerd zijn.</p>
      <p>Er is een manier om die zorgen weg te nemen. Als de totale bitcoinmarkt heel groot is en er veel wordt gehandeld in de munt, dan is het moeilijker om de koers te beïnvloeden. Maar volgens Tom Lee, de grote man van Fundstrat Global Advisors, moet de prijs dan flink omhoog. Lee denkt dat een bitcoin-ETF pas realistisch is bij een koersniveau van 150.000 dollar… ofwel 22 keer het huidige koersniveau.</p>
      <h4>Lees meer:</h4>
      <ul>
        <li>
          <a href="https://www.businessinsider.nl/bitcoin-fraude-john-de-mol/">Deze beroemdheden, miljardairs en investeerders worden misbruikt voor bitcoinfraude</a>
        </li>
        <li>
          <a href="https://www.businessinsider.nl/cyptomunt-dnb-experiment-voorstel/">Een club Nederlandse economen wil dat DNB experimenteert met een eigen cryptomunt</a>
        </li>
        <li>
          <a href="https://www.businessinsider.nl/coinbase-card-betalen-cryptomunten/">Coinbase komt met een betaalpas waarmee je via een omweg in bitcoin kunt afrekenen in Nederlandse winkels</a>
        </li>
        <li>
          <a href="https://www.businessinsider.nl/bitcoin-fatale-mancos-robeco/">Bitcoin kent nog steeds 3 fatale manco’s die pleiten voor andere blockchain-varianten</a>
        </li>
      </ul>
    </article>
  </body>
</html>