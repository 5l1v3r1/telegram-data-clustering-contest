<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/kakokairia-giryonisdyo-nekroi-pnigikan-kinetta-pieria-problimata-stis-sygkoinonies"/>
    <meta property="og:site_name" content="The Pressroom"/>
    <meta property="article:published_time" content="2019-11-25T08:42:52+00:00"/>
    <meta property="og:title" content="Κακοκαιρία - Γηρυόνης:Δύο νεκροί - Πνίγηκαν Κινέττα - Πιερία - Προβλήματα στις συγκοινωνίες"/>
    <meta property="og:description" content="Κακοκαιρία - Γηρυόνης: Χωρίς τις αισθήσεις του εντοπίστηκε σήμερα το πρωί και ο δεύτερος άνδρας που αγνοείτο από χθες το βράδυ, μετά την ανατροπή ιστιοφόρου στην ανατολική προβλήτα του Αντιρρίου. Ο άνδρας εντοπίστηκε στην ευρύτερη θαλάσσια περιοχή του Αντιρρίου κατά την διάρκεια των ερευνών που πραγματοποιούσαν το Λιμενικό, πυροσβεστικό πλοιάριο από την Πάτρα και άνδρες της 2ης ΕΜΑΚ."/>
  </head>
  <body>
    <article>
      <h1>Κακοκαιρία - Γηρυόνης:Δύο νεκροί - Πνίγηκαν Κινέττα - Πιερία - Προβλήματα στις συγκοινωνίες</h1>
      <address>
        <time datetime="2019-11-25T08:42:52+00:00">25 Nov 2019, 08:42</time>
      </address>
      <p>
        <b><a href="https://www.thepressroom.gr/tags/kakokairia">Κακοκαιρία</a> - <a href="https://www.thepressroom.gr/tags/giryonis">Γηρυόνης:</a> </b>
        <b>Χωρίς τις αισθήσεις του εντοπίστηκε σήμερα το πρωί και ο δεύτερος άνδρας που αγνοείτο από χθες το βράδυ, μετά την ανατροπή ιστιοφόρου στην ανατολική προβλήτα του Αντιρρίου.</b>
      </p>
      <p>Ο άνδρας εντοπίστηκε στην ευρύτερη θαλάσσια περιοχή του Αντιρρίου κατά την διάρκεια των ερευνών που πραγματοποιούσαν το Λιμενικό, πυροσβεστικό πλοιάριο από την Πάτρα και άνδρες της 2ης ΕΜΑΚ.</p>
      <p>Υπενθυμίζεται, ότι σήμερα τα ξημερώματα είχε εντοπιστεί χωρίς τις αισθήσεις και ο άλλος άνδρας που επέβαινε στο ίδιο ιστιοφόρο.</p>
      <p>Στο μεταξύ, μεγάλα προβλήματα έχει προκαλέσει το κύμα κακοκαιρίας που πλήττει από τα<b> ξημερώματα την Αττική και στην κυκλοφορία. </b></p>
      <figure>
        <img src="https://www.thepressroom.gr/sites/default/files/inline-images/KORINTHOS1.jpg"/>
      </figure>
      <p>Σύμφωνα με την ενημέρωση από  τη Γενική Γραμματεία Πολιτικής Προστασίας κλειστή είναι λόγω συσσώρευσης υδάτων και φερτών υλικών<b> η Νέα Εθνική Οδός Αθηνών-Κορίνθου και στα δύο ρεύματα κυκλοφορίας από τα διόδια της Ελευσίνας έως τα διόδια Καλαμακίου καθώς και η Παλαιά Εθνική Οδός σε διάφορα σημεία από την Κινέττα έως τους Αγίους Θεοδώρους.</b></p>
      <figure>
        <img src="https://www.thepressroom.gr/sites/default/files/inline-images/KINETTA.jpg"/>
      </figure>
      <p>Σύμφωνα με τις εκτιμήσεις των αρμόδιων υπηρεσιών της Εθνικής Οδού το ρεύμα προς Αθήνα αναμένεται να ανοίξει γύρω στις 09:00-10:00 και το ρεύμα προς Κόρινθο γύρω στις 12:00-13:00.</p>
      <p>Η Πυροσβεστική έχει δεχθεί τουλάχιστον<b> 40 κλήσεις από την περιοχή της Κινέττας</b> και αφορούν μεταφορές ατόμων, αντλήσεις υδάτων και απομακρύνσεις αντικειμένων.</p>
      <figure>
        <img src="https://www.thepressroom.gr/sites/default/files/inline-images/KINETTA2.jpg"/>
      </figure>
      <p>Τα δρομολόγια του προαστιακού σιδηροδρόμου που είχαν διακ<b>οπεί από το Κιάτο προς Πειραιά και αντίστροφα εκτελούνται πλέον κανονικά. </b></p>
      <p>Από τα ξημερώματα πραγματοποιούνται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας στο Ενιαίο Συντονιστικό Κέντρο Επιχειρήσεων, παρουσία του υπουργού Προστασίας του Πολίτη, <b><a href="https://www.thepressroom.gr/tags/michales-chrysochoides">Μιχάλη Χρυσοχοΐδη</a></b>.</p>
      <p>Με απόφαση του Περιφερειάρχη Αττικής Γ. Πατούλη, τα σχολεία και οι παιδικοί σταθμοί σε όλο το Λεκανοπέδιο έμειναν κλειστά μέχρι τις 10 το πρωί και στη συνέχεια άνοιξαν κανονικά. Στον δήμο Μεγαρέων τα σχολεία θα παραμείνουν κλειστά τη Δευτέρα.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση - έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
      <h3>Αποκαταστάθηκε η κυκλοφορία στην Πειραιώς</h3>
      <p>Αποκαταστάθηκε η κυκλοφορία των οχημάτων στην Οδός Πειραιώς, από το ύψος της οδού Χαμοστέρνας έως την Ηρακλειδών.</p>
      <p>Κλειστή παραμένει η έξοδος προς Πειραιώς στην οδό Χαμοστέρνας στην δεξιά πλευρά, λόγω καθίζησης του οδοστρώματος.</p>
      <figure>
        <img src="https://www.thepressroom.gr/sites/default/files/inline-images/ZIMIES%20KAKOKAIRIA3.jpg"/>
      </figure>
      <p>Επίσης, αποκαταστάθηκε η κυκλοφορία στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι και στη Λεωφόρο Σαλαμίνος από τη Ζωοδόχο Πηγή έως τη λεωφόρο Φανερωμένης.</p>
      <figure>
        <img src="https://www.thepressroom.gr/sites/default/files/inline-images/zimies%20kakokairia.jpg"/>
      </figure>
      <p><i>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν»,</i> τόνισε, το πρωί, στο Αθηναϊκό - Μακεδονικό Πρακτορείο Ειδήσεων ο κ. Χαρδαλιάς.</p>
      <figure>
        <iframe src="https://www.youtube.com/embed/1wpZ8y1WFnk" width="480" height="270" data-service="Youtube" scrolling="no"/>
      </figure>
      <p>Παράλληλα, μηχανήματα έργου της Περιφέρειας και των ΟΤΑ πραγματοποιούν <b>ενέργειες για την αποκατάσταση της κυκλοφορίας που έχει διακοπεί στη νέα εθνική οδό Αθηνών - Κορίνθου (</b>Ολυμπία οδό), στο ύψος της Κινέττας και ειδικότερα <b>από τον σταθμό των διοδίων Ελευσίνας έως τον σταθμό Καλαμακίου και στα δύο ρεύματα κυκλοφορίας</b>, καθώς και στην παλαιά εθνική οδό, λόγω συσσώρευσης υδάτων και φερτών υλικών.</p>
      <p>Η Πυροσβεστική έχει δεχθεί, έως αυτή την ώρα, από την ευρύτερη περιοχή της Κινέττας 47 κλήσεις, εκ των οποίων ο<b>ι 13 αφορούν άντληση υδάτων, οι 27 απομακρύνσεις ατόμων και οι 7 κοπές δένδρων.</b></p>
      <figure>
        <iframe src="https://www.youtube.com/embed/mLklhgZ1iRc" width="459" height="344" data-service="Youtube" scrolling="no"/>
      </figure>
      <p>Υπενθυμίζεται, επίσης, ότι η Γενική Γραμματεία Πολιτικής Προστασίας απευθύνει σύσταση - <b>έκκληση προς τους πολίτες της Αττικής να αποφεύγουν τις μετακινήσεις τους έως τις 10:00 το πρωί,</b> τόσο για προληπτικούς λόγους, όσο και για να μην προκληθεί κυκλοφοριακή συμφόρηση, λόγω συσσώρευσης υδάτων.</p>
      <figure>
        <iframe src="https://www.youtube.com/embed/F-Oy-bGqWUM" width="480" height="270" data-service="Youtube" scrolling="no"/>
      </figure>
      <p>Περισσότερες από 64 κλήσεις έχει δεχτεί το Ε.Σ.Κ.Ε. του Π.Σ., οι περισσότερες εξ αυτών για <a href="https://twitter.com/hashtag/%CE%B1%CF%80%CE%BF%CE%BC%CE%B1%CE%BA%CF%81%CF%8D%CE%BD%CF%83%CE%B5%CE%B9%CF%82?src=hash&amp;ref_src=twsrc%5Etfw">#απομακρύνσεις</a> ατόμων στην περιοχή της Κινέττας, λόγω συσσώρευσης υδάτων και φερτών υλικών σε οικίες. <a href="https://t.co/Buw8bbQ4l8">pic.twitter.com/Buw8bbQ4l8</a></p>
      <blockquote>— Πυροσβεστικό Σώμα (@pyrosvestiki) <a href="https://twitter.com/pyrosvestiki/status/1198840918864023552?ref_src=twsrc%5Etfw">November 25, 2019</a></blockquote>
      <h3>Προβλήματα σε ακτοπλοϊκά δρομολόγια από ισχυρούς ανέμους σε πολλές θαλάσσιες περιοχές</h3>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ.</p>
      <p>Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <figure>
        <img src="https://www.thepressroom.gr/sites/default/files/inline-images/zimies%20kakokairia2.jpg"/>
      </figure>
      <h3>Κατερίνη: Προβλήματα στην Πιερία από τα έντονα καιρικά φαινόμενα</h3>
      <p><b>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτα</b>ς. </p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής<b> πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, </b>που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, <b>δημιουργήθηκαν προβλήματα και στο παραλιακό μέτωπο της Κατερίνης. </b></p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
    </article>
  </body>
</html>