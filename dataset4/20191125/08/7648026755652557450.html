<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%aa%d7%aa%d7%97%d7%99%d7%9c%d7%95-%d7%9c%d7%94%d7%aa%d7%a8%d7%92%d7%9c-%d7%a9%d7%9d-%d7%97%d7%93%d7%a9-%d7%9c%d7%90%d7%99%d7%a6%d7%98%d7%93%d7%99%d7%95%d7%9f-%d7%94%d7%a2%d7%99%d7%a8%d7%95%d7%a0%d7%99-%d7%91%d7%a4%d7%aa%d7%97-%d7%aa%d7%a7%d7%95%d7%94-419646/10"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-25T08:56:00+00:00"/>
    <meta property="og:title" content="תשכחו מ&quot;המושבה&quot;: זה השם החדש של האיצטדיון העירוני בפתח תקוה"/>
    <meta property="og:description" content="חברת &quot;שלמה ביטוח&quot; זכתה במכרז למתן חסות לאצטדיון הכדורגל העירוני בפתח תקוה. לאור זאת, הוא ייקרא מעתה &quot;אצטדיון שלמה ביטוח&quot; למשך 4 שנים. סכום החסות עומד על 2.5 מליון שקלים לאורך התקופה, עדיין לא ברור האם הקבוצות המקומיות ייהנו מהקלה בתשלומים"/>
  </head>
  <body>
    <article>
      <h1>תשכחו מ"המושבה": זה השם החדש של האיצטדיון העירוני בפתח תקוה</h1>
      <h2>חברת "שלמה ביטוח" זכתה במכרז למתן חסות לאצטדיון הכדורגל העירוני בפתח תקוה. לאור זאת, הוא ייקרא מעתה "אצטדיון שלמה ביטוח" למשך 4 שנים. סכום החסות עומד על 2.5 מליון שקלים לאורך התקופה, עדיין לא ברור האם הקבוצות המקומיות ייהנו מהקלה בתשלומים</h2>
      <address><time datetime="2019-11-25T08:56:00+00:00">25 Nov 2019, 08:56</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/2019/11/25/04e3a272-cf2d-46b7-8a58-773ece9a8a11.jpeg"/>
        <figcaption>תתחילו להתרגל - הדמיית המראה החדש של האיצטדיון. צילום: שביט וזהו</figcaption>
      </figure>
      <p>כפי שפורסם לראשונה ב"מיינט פתח תקוה", לפני עשרה חודשים <a href="http://www.mynetpetahtikva.co.il/%D7%A1%D7%A4%D7%95%D7%A8%D7%98/%D7%9E%D7%99%D7%AA%D7%95%D7%92-%D7%9E%D7%97%D7%93%D7%A9-%D7%91%D7%A7%D7%A8%D7%95%D7%91-%D7%A6%D7%A4%D7%95%D7%99-%D7%9C%D7%94%D7%A9%D7%AA%D7%A0%D7%95%D7%AA-%D7%A9%D7%9E%D7%95-%D7%A9%D7%9C-%D7%90%D7%99%D7%A6%D7%98%D7%93%D7%99%D7%95%D7%9F-%D7%94%D7%9E%D7%95%D7%A9%D7%91%D7%94-337477/7">הודיעה</a> העירייה כי תוציא את שמו של איצטדיון "המושבה" בעיר למכרז לצורך מתן חסות מסחרית. לפני כחודשיים פורסם המכרז.</p>
      <p>הבוקר הודיעה העירייה כי בחרה בהצעה של חברת "שלמה ביטוח", כאשר אצטדיון "המושבה" ייקרא "אצטדיון שלמה ביטוח" ב-4 השנים הקרובות. האצטדיון ימותג וישולט הן במעטפת החיצונית והן בחללים הפנימיים בשם וסמל נותן החסות.</p>
      <p>בזמן תחילת בנייתו של האצטדיון העירוני בפתח תקוה, אף גוף מסחרי או פרטי לא לקח חלק במימון בניית האצטדיון והמימון היה ציבורי, ועל כן שמו טרם נקבע והוא נשא את הכותרת "אצטדיון עירוני" ללא כל כינוי נוסף. בהמשך, הודיעה עיריית פתח תקווה כי הוחלט לקרוא לאצטדיון בשם "אצטדיון המושבה".</p>
      <p>עוד קודם להקמתו, נושא שם האיצטדיון העירוני עורר דיון ציבורי ער ונרחב, שבראשו עמדו אוהדי הפועל פ"ת, שדרשו שיישא את שמו של נחום סטלמך ז"ל, גדול כדורגלני העיר. למעשה, רוב אוהדי הפועל קוראים עד היום לאיצטדיון בשם "ראש הזהב", ככינויו של סטלמך ולא מן הנמנע שימשיכו לעשות כן גם כעת.</p>
      <p>במכרז, ביקשה העירייה לשנות את שם האצטדיון ולהעניק במסגרת ההתקשרות את שם נותן חסות, והוא ימותג וישולט הן במעטפת החיצונית והן בחללים הפנימיים בשם וסמל נותן החסות.</p>
      <p>חברת שלמה ביטוח תשלם במסגרת ההסכם, כ- 2.5 מיליון שקלים לתקופה של ארבע שנים, כאשר שמורה לה האופציה להמשיך את ההתקשרות לארבע שנים נוספות.</p>
      <figure>
        <img src="https://cdn.isnet.co.il/dyncontent/2018/12/3/cd2de40c-3cac-46ae-a11c-6e6b8b05984c.jpg"/>
        <figcaption>אוהדי הפועל פ"ת במפגן למען קריאת שם האיצטדיון ע"ש נחום סטלמך במשחק הראשון של הקבוצה באיצטדיון. צילום: אורן אהרוני</figcaption>
      </figure>
      <p>אצטדיון המושבה הוא אחד ממתקני הספורט החדשים והחדשניים בארץ ואחד מאצטדיוני הכדורגל הבודדים העומדים בתקן הבינלאומי ורשאים לארח משחקים במסגרות בינלאומיות. הוא משמש בית לשתי הקבוצות העירוניות ולשתי קבוצות ליגת על ומתקיימים בו כ-100 משחקים בעונה, מחציתם משודרים בשידור טלוויזיוני מלא וחלקם כתקצירים.</p>
      <p>באצטדיון מתקיימים אירועי בידור שונים, הוא מכיל כ-8,000 מ"ר שטחי מסחר המושכרים לעסקים מסחריים ובסה"כ פוקדים אותו כ-300,000 צופים מדי שנה.</p>
      <p>האצטדיון נהנה מכיסוי תקשורתי נרחב ומוזכר בערוצי התקשורת השונים כ-150 פעמים בחודש. הוא ממוקם בסמיכות לצירי תנועה ראשיים כגון כביש 4 ו-5 וצמוד לתחנת הרכבת העירונית.</p>
      <p>אגב, עדיין לא ברור האם בעקבות המהלך, יזכו הקבוצות העירוניות להקלה נוספת בתשלום דמי השימוש באיצטדיון.</p>
      <p>רמי גרינברג, ראש עיריית פתח תקווה: "מזל טוב לחברת שלמה ביטוח אשר מצטרפת היום לעיר כנותנת החסות של אצטדיון המושבה. כיאה לאצטדיון מתקדם וחדשני, אשר נמצא בליגה של כל המגרשים ומתקני הספורט המובילים בישראל, אני שמח שגם נושאת שם האצטדיון היא חברה מקצועית, גדולה ומשמעותית במשק הישראלי".</p>
      <figure>
        <img src="http://mynetpetahtikva.co.il/dyncontent/2019/11/25/3e856668-28a5-46f2-b0af-25a5d901b786.jpeg"/>
        <figcaption>המראה החדש בזוויות נוספת. צילום: שביט וזהו</figcaption>
      </figure>
      <p>לירון גולדנברג, מנכ"ל החברה לפיתוח פ"ת: "בהתאם להנחיית ראש העיר, פעלה החברה לשווק חבילת זכויות מיתוג וחשיפה של האצטדיון העירוני. האתגר היה משמעותי בשל העובדה שפרט לתל אביב, מכרזים מסוג זה לא צלחו. אני שמח וגאה על כך שמספר רב של חברות עסקיות, מהמובילות במשק, התעניינו במכרז. התעניינות זו מלמדת על האטרקטיביות והפוטנציאל של האצטדיון ועל האמון הרב שהביעו החברות בעיר פתח תקווה ובעומד בראשה".</p>
      <p>טובי שמלצר, מבעלי חברת "שלמה ביטוח": "אנו שמחים על בחירתנו כזוכים במכרז למתן החסות של אצטדיון הכדורגל העירוני בפתח תקווה. בתור חברה שמשרדיה ממוקמים מזה שנים רבות בעיר פתח תקווה, ומעסיקה מאות עובדים תושבי העיר, אנו מחוברים לעשייה המקומית וחיים אותה מדי יום.<br/>כמו כן, כחברת ביטוח שחרטה על דגלה מצוינות, חדשנות וערכיות, התחברנו לאחד מהאצטדיונים המתקדמים בישראל, שמקדם את ערכי הספורט והתחרותיות בישראל".</p>
      <p>כזכור, בשנת 2015, זכתה קבוצת שלמה, אליה משתייכת גם חברת שלמה ביטוח, במכרז לקבלת חסות השם של היכל הספורט העירוני ה"דרייב אין" בת"א.</p>
    </article>
  </body>
</html>