<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/25/news/sezzadio_piange_rosanna_l_infermiera_morta_mentre_andava_al_lavoro-241868647/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T08:43:00+00:00"/>
    <meta property="og:title" content="Sezzadio piange Rosanna, l'infermiera morta mentre andava al lavoro"/>
    <meta property="og:description" content="Aveva 52 anni, travolta dalla piena del Bormida"/>
  </head>
  <body>
    <article>
      <h1>Sezzadio piange Rosanna, l'infermiera morta mentre andava al lavoro</h1>
      <h2>Aveva 52 anni, travolta dalla piena del Bormida</h2>
      <address><time datetime="2019-11-25T08:43:00+00:00">25 Nov 2019, 08:43</time> by <a rel="author">ALESSANDRO CONTALDO</a></address>
      <p>È stata ritrovata morta mentre calava la notte Rosanna Parodi, la donna di 52 anni, infermiera professionale nella casa di risposo di Sezzadio, travolta all'alba dal fiume Bormida. Percorreva in auto il tragitto tra Gamallero, dove viveva, e il luogo di lavoro quando ha trovato la strada sbarrata dalle transenne della protezione civile che avvisavano del pericolo di esondazione. "Poco dopo le sei del mattino mi ha chiamato sul cellulare per avvisare che avrebbe lasciato la Panda nel cortile della cascina di alcuni conoscenti per proseguire a piedi - racconta in lacrime il marito Giuseppe - da quel momento non ho più avuto sue notizie " .<br/>L'infermiera, dopo aver lasciato la vettura, avrebbe tentato di attraversare la zona allagata, che ormai aveva invaso l'intera carreggiata della provinciale 186, utilizzando lo smartphone come torcia, per raggiungere comunque il luogo di lavoro. Presa dal panico per il livello in continuo aumento, avrebbe poi tentato di trovare riparo nella Mercedes classe A di due persone che, incuranti dei divieti, avevano cercato di percorrere la strada rimanendo con l'auto in panne in mezzo all'acqua. I due si sono salvati aggrappandosi ai rami degli alberi, la donna sarebbe invece stata portata via dall'onda di piena.<br/>Per tutta la giornata l'elicottero AB412 dei vigili del fuoco ha sorvolato la pianura trasformata in palude e solo in tarda serata il cadavere della donna è stato recuperato dentro la Mercedes, gli altri due, un uomo di 60 anni e una donna di 31, sono stati ricoverati all'ospedale di Alessandria in stato di ipotermia. "Le speranze che l'epilogo non fosse drammatico erano purtroppo poche - commenta il sindaco di Sezzadio, Enzo Daniele - ho sorvolato la zona e lo spettacolo è devastante. Pensare che nel 2019 possa succedere una cosa del genere è assurdo " .</p>
      <h3>Allarme rosso per il maltempo nell'alessandrino, una donna dispersa a Sezzadio</h3>
      <figure>
        <video src="https://media.gedidigital.it/repubblicatv/file/2019/11/24/674876/674876-video-rrtv-650-sez251119alecont.mp4"/>
      </figure>
    </article>
  </body>
</html>