<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418369/olympiakos-paizei-ta-resta-toy-se-ellada-ki-eyropi-se-5-mats-mesa-se-20-meres"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T08:15:00+00:00"/>
    <meta property="og:title" content="Ολυμπιακός: Παίζει τα ρέστα του σε Ελλάδα κι Ευρώπη σε 5 ματς μέσα σε 20 μέρες!"/>
    <meta property="og:description" content="Ο Ολυμπιακός έχει 5 πολύ δύσκολα ματς που θα κρίνουν το μέλλον του στην Ευρώπη αλλά και την θέση του στην Ελλάδα."/>
  </head>
  <body>
    <article>
      <h1>Ολυμπιακός: Παίζει τα ρέστα του σε Ελλάδα κι Ευρώπη σε 5 ματς μέσα σε 20 μέρες!</h1>
      <h2>Ο Ολυμπιακός έχει 5 πολύ δύσκολα ματς που θα κρίνουν το μέλλον του στην Ευρώπη αλλά και την θέση του στην Ελλάδα.</h2>
      <address><time datetime="2019-11-25T08:15:00+00:00">25 Nov 2019, 08:15</time> by <a rel="author" href="http://www.gazzetta.gr/reporter/antonis-saoulis" target="_blank">Αντώνης Σαούλης</a></address>
      <p>Είχε το αβαντάζ σχεδόν από την αρχή της σεζόν. Κρατούσε σε (μικρή) απόσταση τον <b>ΠΑΟΚ </b>και βρισκόταν μόνος πρώτος στην κορυφή της βαθμολογίας. Ομως μετά το γκολ του <b>Εμμανουηλίδη </b>στο 88' και την ισοπαλία στη <b>Νέα Σμύρνη</b>, <b>ο Ολυμπιακός </b>είδε τον ΠΑΟΚ να τον πιάνει στην κορυφή.</p>
      <p>Το<b> ντέρμπι της επόμενης Κυριακής</b> θα κρίνει την κορυφή της βαθμολογίας (εκτός και αν το ματς «κάτσει» στην ισοπαλία) αλλά ο <b>Ολυμπιακός </b>έχει κι άλλες υποχρεώσεις. Για την ακρίβεια το πρόγραμμα των «ερυθρόλευκων» στις επόμενες 20 μέρες είναι το πιο βαρύ από την αρχή της σεζόν. Εκτός από την κρισιμότητα των αγώνων, ο <b>Ολυμπιακός </b>έχει και δύσκολα ματς.</p>
      <p>Ματς που θα κρίνουν σίγουρα το μέλλον του στην <b>Ευρώπη </b>αλλά και αγώνες που μπορούν να τον έχουν μόνο πρώτο στην κορυφή της βαθμολογίας αλλά μπορούν να τον αφήσουν αρκετά πίσω από τον ΠΑΟΚ!</p>
      <p>
        <b>
          <u>Ο Ολυμπιακός λοιπόν μέσα σε 20 μέρες καλείται να παίξει:</u>
        </b>
      </p>
      <ul>
        <li><b>26 Νοεμβρίου</b> με <b>Τότεναμ </b>εκτός έδρας για το<b> Champions League</b></li>
        <li><b>1 Δεκεμβρίου</b> με <b>ΠΑΟΚ </b>εντός έδρας για την <b>Super League</b></li>
        <li><b>7 Δεκεμβρίου </b>με τον <b>Παναιτωλικό </b>εκτός έδρας για την <b>Super League</b></li>
        <li><b>11 Δεκεμβρίου</b> με τον <b>Ερυθρό Αστέρα </b>εντός έδρας για το <b>Champions League</b></li>
        <li><b>15 Δεκεμβρίου</b> με τον <b>Αστέρα Τρίπολης </b>εκτός έδρας για την <b>Super League</b></li>
      </ul>
      <p>
        <u>
          <b>Στο ίδιο διάστημα ο ΠΑΟΚ καλείται να δώσει μόνο τρία ματς:</b>
        </u>
      </p>
      <ul>
        <li><b>1 Δεκεμβρίου</b> με <b>Ολυμπιακό </b>εκτός έδρας</li>
        <li><b>7 Δεκεμβρίου</b> με <b>Ξάνθη </b>εντός έδρας</li>
        <li><b>15 Δεκεμβρίου</b> με <b>Παναιτωλικό </b>εκτός έδρας</li>
      </ul>
      <p><u><b>«Ζωντανός» στην Ευρώπη</b></u><br/>Ο <b>Ολυμπιακός </b>είναι η μοναδική ελληνική ομάδα η οποία προκρίθηκε σε ευρωπαϊκό όμιλο. Και όπως έχει τα θετικά του (τεράστια έσοδα από το <b>Champions League</b>, αλλά και βαθμούς στο ranking του συλλόγου) έχει και τ' αρνητικά του μιας και οι ανταγωνιστές του έχουν ένα ματς την εβδομάδα και οι «ερυθρόλευκοι» έχουν την επιβάρυνση της Ευρώπης.</p>
      <p>Τι ψάχνει ο <b>Ολυμπιακός </b>στα επόμενα δύο ευρωπαϊκά ματς εάν θέλει να συνεχίσει στην Ευρώπη; Με δύο νίκες θα έχει πιθανότητες να προκριθεί ακόμα και στους «16» του <b>Champions League</b> εάν η <b>Μπάγερν </b>τελευταία αγωνιστική νικήσει την <b>Τότεναμ </b>στο <b>Μόναχο</b>. Εάν δε νικήσει στο <b>Λονδίνο </b>τότε θα του αρκεί μία νίκη την τελευταία αγωνιστική κόντρα στον <b>Ερυθρό Αστέρα </b>για να περάσει ως τρίτος στο Europa League.</p>
      <p><u><b>Η κορυφή στο πρωτάθλημα</b></u><br/>Οσο θα αγωνίζεται για την ευρωπαϊκή του «επιβίωση» ο <b>Ολυμπιακός </b>θα παλεύει και για την ελληνική κορυφή. Το +2 που είχε από τον <b>ΠΑΟΚ </b>έγινε... 0 και έχει μπροστά του το ντέρμπι με τον «Δικέφαλο του Βορρά» και δύο δύσκολα εκτός έδρας ματς.</p>
      <p>Με τον <b>Παναιτωλικό </b>που πλέον κάθε ματς θα κρίνει και την δική του «επιβίωση» στο πρωτάθλημα αλλά και με τον <b>Αστέρα</b> στην <b>Τρίπολη</b>!</p>
      <p>Το πρόγραμμα του <b>Ολυμπιακού </b>κάπως... χαλαρώνει μετά τις <b>15 Δεκεμβρίου </b>όταν θα φιλοξενήσει την <b>ΑΕΛ </b>στο «Καραϊσκάκης» στις <b>19 Δεκεμβρίου</b> και στις <b>22 </b>θα παίξει μέσα στο <b>Βόλο </b>για να κλείσει το <b>2019</b>.</p>
    </article>
  </body>
</html>