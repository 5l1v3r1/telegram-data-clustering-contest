<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/kghm-zaglebie-lubin/pko-ekstraklasa-cracovia-zaglebie-lubin-michal-probierz-wulkanem-energii/7tkcr5l"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Probierz z ogniem"/>
    <meta property="og:description" content="Trener Cracovii do ligowego grania wraca z przytupem. Po dwutygodniowej przerwie jest wulkanem energii."/>
  </head>
  <body>
    <article>
      <h1>Probierz z ogniem</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://www.przegladsportowy.pl/autorzy/antoni-bugajski" target="_blank">Antoni Bugajski</a></address>
      <p>
        <b>
          <b>Trener Cracovii do ligowego grania wraca z przytupem. Po dwutygodniowej przerwie jest wulkanem energii.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Na kolejny ligowy mecz Cracovia czekała aż szesnaście dni. Już wiemy, że w tym czasie Michał Probierz na pewno nie popadł w późnojesienne odrętwienie. To niepozorny, ale ważny etap sezonu, bo przecież punkty ważą tyle samo co w każdym innym momencie, dlatego czujny trener najwyraźniej dba, by w drużynie i wokół wciąż buzował gorący ogień. Pewnie dlatego przed meczem z Zagłębiem Lubin wrócił do kwestii, które w ostatnich kilkunastu dniach nie miały takiej temperatury.</p>
      <p>
        <b>Lud tak mówi</b>
      </p>
      <p>Szkoleniowiec, a zarazem wiceprezes Pasów, na spotkaniu z dziennikarzami przez nikogo nieprowokowany dał sygnał, jak bardzo irytują go pojawiające się zarzuty, że Cracovia mimo wysokiego miejsca w tabeli swoją grą nie imponuje. – Te oceny są często na zasadzie: lud tak mówi, więc trzeba to powtarzać. Zgadzam się, że nasz poprzedni mecz z Wisłą w Płocku (0:0) był słaby i krytykę po nim należy przyjąć, ale jeśli krytyka jest cały czas, to staje się śmieszna. Dlatego jeśli ktoś twierdzi, że nasz ostatni mecz w Krakowie z Lechią (1:0) też był słaby, to nie zna się na piłce – dowodzi Probierz.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>I przypomina, że do minionej kolejki Cracovia była jedynym zespołem, który w każdym spotkaniu zdobywał przynajmniej bramkę. Nie zmienia to faktu, że starcie z Zagłębiem to duża skala wyzwania. Probierz często ma co najmniej chłodny dystans do zagranicznych trenerów zatrudnianych w Polsce, ale akurat Martina Ševelę chwali. – Widziałem, jak gra jego zespół jeszcze w lidze słowackiej. Poza tym, gdy już było wiadomo, że poprowadzi Zagłębie, drużyna jeszcze bez niego na ławce pokonała Wisłę Płock 5:0. To bardzo trudny moment dla nowego trenera, bo przecież wchodzi do klubu, który właśnie osiągnął świetny wynik. Ševela sobie w tej sytuacji poradził – ocenia Probierz.</p>
      <p>Dobrze mówi też o piłkarzach Zagłębia, w pierwszym rzędzie o Filipie Starzyńskim, o słoweńskich skrzydłowych Sašy Živcu i Damjanie Boharze. – Alana Czerwińskiego, który jest bardzo dobrym prawym obrońcą, chciałem kiedyś pozyskać do Jagiellonii – przyznaje Probierz w swoim stylu.</p>
      <p>
        <b>Lubiński paradoks</b>
      </p>
      <p>Komplementy pod adresem rywali są uzasadnione, ponieważ odkąd Probierz pracuje w Cracovii, gospodarze na stadionie przy Kałuży jeszcze z nimi nie wygrali. Sytuacja jest specyficzna, bo z kolei w Lubinie Pasy pod dowództwem Probierza nigdy nie dały się pokonać, zawsze Zagłębiu potrafiły napsuć sporo krwi. Tym razem Cracovia chce wreszcie wygrać także na własnym boisku.</p>
      <p>Taki sam plan wyznaczył swojej drużynie Ševela, który w dwóch ostatnich meczach zdobył tylko punkt. – Mam nadzieję, że z Krakowa wrócimy ze zwycięstwem. Najważniejsze, że przez ostatnie dwa tygodnie nie przybyło nam nowych problemów kadrowych. Oczywiście nie będzie mógł zagrać Dominik Hładun, który doznał dość poważnej kontuzji w ostatnim meczu z Rakowem – przypomina Słowak.</p>
    </article>
  </body>
</html>