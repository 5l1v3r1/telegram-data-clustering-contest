<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780424/%D8%AA%D8%B1%D9%88%DB%8C%D8%AC-%D8%B1%D9%88%D8%AD%DB%8C%D9%87-%D8%AC%D9%87%D8%A7%D8%AF%DB%8C-%D8%A8%DB%8C%D9%86-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B2-%D8%B1%D9%88%DB%8C%DA%A9%D8%B1%D8%AF%D9%87%D8%A7%DB%8C-%D8%AA%D9%88%D8%B3%D8%B9%D9%87-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T08:57:15+00:00"/>
    <meta property="og:title" content="استاندار خراسان جنوبی: ترویج روحیه جهادی بین مسئولان از رویکردهای توسعه خراسان جنوبی است"/>
    <meta property="og:description" content="بیرجند- استاندار خراسان جنوبی گفت: ترویج و توسعه فرهنگ و روحیه جهادی و بسیجی بین مردم و مسئولان از رویکردهای توسعه برای استان است که دنبال می شود."/>
  </head>
  <body>
    <article>
      <h1>استاندار خراسان جنوبی: ترویج روحیه جهادی بین مسئولان از رویکردهای توسعه خراسان جنوبی است</h1>
      <address>
        <time datetime="2019-11-25T08:57:15+00:00">25 Nov 2019, 08:57</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدصادق معتمدیان صبح دوشنبه در اختتامیه استانی اردوهای جهادی اظهار داشت: امروز بسیج در متن همه اقشار جامعه است و در جمع دانشگاهیان، فرهنگیان، نخبگان، ورزشکاران، ادارات و دستگاه های اجرایی حضور فعال و مؤثر دارد.</p>
      <p>وی با بیان اینکه امروز بسیج از مرزهای جغرافیایی جمهوری اسلامی عبور کرده و ملت های مسلمان از برکات بسیج بهره مند شده اند، عنوان داشت: نیروهای مردمی عراق با الهام گرفتن از بسیج سبب شکست تاریخی داعش در عراق شدند.</p>
      <p>استاندار خراسان جنوبی ادامه داد: همچنین با وجود اتفاقاتی که در سوریه رخ داد علی رغم همه پیش بینی های انجام شده با نشأت گرفتن از تفکر بسیجی تاریخی سازی در امنیت سوریه اتفاق افتاد.</p>
      <p>معتمدیان، یکی از برکات انقلاب اسلامی را تأسیس بسیح مستضعفین دانست و گفت: بسیج امروز یک نهاد و سازمان تشکیلاتی نیست بلکه یک تفکر و اعتقاد عمیق قلبی است که این اعتقاد برخواسته از احساس مسئولیت است.</p>
      <p>
        <b>اردوهای جهادی مقدمه ای بر سبک زندگی جهادی است</b>
      </p>
      <p>وی با بیان اینکه ستون فقرات بسیج از ابتدا با جوانان شکل گرفت، بیان داشت: بسیج مرد میدان های سخت و دشوار بوده و هست.</p>
      <p>استاندار خراسان جنوبی، اخلاص و کار برای خدا  را امتیاز ویژه بسیجیان عنوان کرد و گفت: حضور بسیج در عرصه های مختلف یکی از نشانه های حیات و پویایی انقلاب و بسیج است.</p>
      <p>معتمدیان با بیان اینکه بسیج مجموعه ای چالاک و جهادی است که در عرصه های مورد نیاز کشور به سرعت وارد عمل می شود، افزود: امروز بسیج بیش از پیش در عرصه های آبادانی، توسعه و پیشرفت به خصوص در مناطق محروم حضور یافته است.</p>
      <p>وی اضافه کرد: بسیج در ابتدا صرف نقش آفرینی در حوزه های امنیتی و نظامی بوده اما امروز در عرصه سازندگی نقش مهمی داشته و در همه عرصه های توسعه کشور نقش آفرین است.</p>
      <p>استاندار خراسان جنوبی، اردوهای جهادی را مقدمه ای بر سبک زندگی جهادی دانست و گفت: اردوهای جهادی به رشد، توسعه و محرومیت زدایی در مناطق کمتر توسعه یافته کمک می کند.</p>
      <p>معتمدیان با اشاره به اینکه یکی از کلید واژه های اساسی انقلاب کمک رسانی و خدمت رسانی به مردم است، بیان کرد: همه مسئولان در همه رده ها باید تلاش کنیم این امر را جامعه عمل بپوشانیم.</p>
      <p>وی با بیان اینکه یکی از برکات این اردوها حرکت به سوی خودسازی است، افزود: حضور در کنار مردم انگیزه برای کمک به این مناطق را افزایش داده تا جوانان که آینده ساز کشور هستند در آینده با روحیه جهادی و مضاعف برای محرومیت زدایی وارد میدان شوند.</p>
      <p>
        <b>رویکرد بسیح رویکرد ایثارگری و خدمت بدون منت است</b>
      </p>
      <p>استاندار خراسان جنوبی با بیان اینکه رویکرد بسیح رویکرد ایثارگری و خدمت بدون منت است، بیان داشت: به طور حتم در استان خراسان جنوبی نیز با حضور دستگاه های مختلف اعم از مردم، نهادهای حاکمیتی، دستگاه های اجرایی و بخش های مردمی در این عرصه نقش آفرین بوده اند و به رفع محرومیت کمک کرده اند.</p>
      <p>معتمدیان با اشاره به تشکیل ستاد هماهنگی محرومیت زدایی با حضور دستگاه های فعال در حوزه محرومیت زدایی استان، اظهار امیدواری کرد: با هماهنگی ایجاد شده شاهد اجرای طرح های محرومیت زدایی باشیم.</p>
      <p>وی با بیان اینکه علی رغم همه محرومیت های استان طی ۴۰ سال گذشته خدمات زیادی انجام شده اما نیاز به کار و تلاش مجدد داریم، افزود: به دنبال این هستیم از همه ظرفیت ها و پتانسیل های استان و کشور با تعامل، برنامه و روحیه بسیجی استفاده کنیم تا شاهد محرومیت زدایی در منطقه باشیم.</p>
      <p>
        <b>برگزاری جشن محرومیت زدایی در خراسان جنوبی</b>
      </p>
      <p>استاندار خراسان جنوبی اضافه کرد: خراسان جنوبی، استانی برخوردار از موهبات و مواهب الهی بوده و امیدواریم با انگیزه و تلاش همه جانبه دستگاه ها بتوانیم جشن محرومیت زدایی را در این استان پرظرفیت برگزار کنیم.</p>
      <p>معتمدیان با بیان اینکه در بخش عمرانی و زیرساختی مهمترین موضوعی که در برنامه محرومیت زدایی قراردارد، توجه به اشتغال است، افزود: روستاها به عنوان عنصر و موتور محرکه استان هستند همواره در کشور نقش مولد داشته اند.</p>
      <p>وی اظهار امیدواری کرد: با رفع مشکلاتی که در سال های اخیر بوده و سبب تخلیه روستاها شده است با برنامه ها و مهاجرت معکوس شاهد حضور دوباره مردم در روستاها باشیم.</p>
      <p>استاندار خراسان جنوبی با بیان اینکه در شرایطی که هر روز هجمه دشمن بیشتر می شود تنها راه برون رفت از این شرایط توجه به سیاست های اقتصاد مقاومتی است، گفت: اقتصاد مقاومتی باید به عنوان یکی از اولویت های اصلی در روند توسعه استان باید قرار گیرد.</p>
      <p>وی ادامه داد: بر همین اساس ظهور، ترویج و توسعه فرهنگ و روحیه جهادی و بسیجی بین مردم و مسئولان از رویکردهایی است که دنبال می شود.</p>
    </article>
  </body>
</html>