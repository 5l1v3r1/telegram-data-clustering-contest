<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/news-horala-pelnomocnikiem-rzadu-ds-cpk-premier-potrzebny-polityk,nId,3353899"/>
    <meta property="og:site_name" content="RMF24"/>
    <meta property="article:published_time" content="2019-11-25T08:50:32+00:00"/>
    <meta property="og:title" content="Horała pełnomocnikiem rządu ds. CPK. Premier: Potrzebny polityk, który będzie miał siłę polityczną"/>
    <meta property="og:description" content="&quot;Pełnomocnikiem rządu ds. Centralnego Portu Komunikacyjnego zostanie Marcin Horała&quot; - powiedział w rozmowie z tygodnikiem &quot;Sieci&quot; premier Mateusz Morawiecki. Jak dodał, teraz potrzebny jest tam polityk, który będzie miał siłę polityczną konieczną na tym etapie projektu CPK."/>
  </head>
  <body>
    <article>
      <h1>Horała pełnomocnikiem rządu ds. CPK. Premier: Potrzebny polityk, który będzie miał siłę polityczną</h1>
      <address><time datetime="2019-11-25T08:50:32+00:00">25 Nov 2019, 08:50</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>"Pełnomocnikiem rządu ds. Centralnego Portu Komunikacyjnego zostanie Marcin Horała" - powiedział w rozmowie z tygodnikiem "Sieci" premier Mateusz Morawiecki. Jak dodał, teraz potrzebny jest tam polityk, który będzie miał siłę polityczną konieczną na tym etapie projektu CPK.</b>
      </p>
      <figure>
        <img src="https://i.iplsc.com/marcin-horala/0009ETA03N3DN6X7-C123-F4.jpg"/>
        <figcaption>Marcin Horała<cite>/Marcin Gadomski /PAP</cite></figcaption>
      </figure>
      <p><i>Nad budową Centralnego Portu Koniunkcyjnego pracujemy intensywnie, wszystko idzie zgodnie z harmonogramem. Wchodzimy w etap, w którym - wiem z doświadczenia - zaczną się mnożyć rzucane pod nogi kłody, pojawiać różne naciski. Dlatego podjąłem decyzję, że pełnomocnikiem rządu ds. Centralnego Portu Komunikacyjnego zostanie Marcin Horała -</i> powiedział Morawiecki w opublikowanej w poniedziałek rozmowie z "Sieci".</p>
      <p>Jak dodał, bardzo docenia to, co zrobił wiceminister infrastruktury, pełnomocnik rządu ds. CPK Mikołaj Wild, ale - jak mówi szef rządu - widzi konieczność zmiany, "by te rysujące się na horyzoncie przeszkody nas nie zatrzymały".<br/><i><br/>Teraz potrzebny jest tam polityk, który będzie miał siłę polityczną konieczną na tym etapie -</i> powiedział Morawiecki. </p>
      <p><b>CZYTAJ RÓWNIEŻ: <a href="https://www.rmf24.pl/fakty/polska/news-goraca-dyskusja-na-temat-centralnego-lotniska-mieszkancy-bar,nId,2585148#utm_source=paste&amp;utm_medium=paste&amp;utm_campaign=chrome">Gorąca dyskusja na temat centralnego lotniska. Mieszkańcy Baranowa: "Jesteśmy przerażeni" </a></b><br/><br/>Centralny Port Komunikacyjny to planowany węzeł przesiadkowy między Warszawą i Łodzią, który zintegruje transport lotniczy, kolejowy i drogowy. W ramach tego projektu w odległości 37 km na zachód od Warszawy, na obszarze ok. 3 tys. hektarów zostanie wybudowany Port Lotniczy Solidarność, który w pierwszym etapie będzie w stanie obsługiwać do 45 mln pasażerów rocznie.</p>
    </article>
  </body>
</html>