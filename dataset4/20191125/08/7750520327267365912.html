<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/ukrayintsi-zaplatyat-za-utrymannya-kozhnogo-narodnogo-deputata-345-tysyach-gryven.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T08:40:33+00:00"/>
    <meta property="og:title" content="Українці заплатять за утримання кожного народного депутата 345 тисяч гривень"/>
    <meta property="og:description" content="Українці заплатять за утримання кожного народного депутата 345 тисяч гривень"/>
  </head>
  <body>
    <article>
      <h1>Українці заплатять за утримання кожного народного депутата 345 тисяч гривень</h1>
      <h2>Загальний кошторис Верховної ради на 2020 рік вищий, ніж у два минулі роки</h2>
      <address>
        <time datetime="2019-11-25T08:40:33+00:00">25 Nov 2019, 08:40</time>
      </address>
      <figure>
        <img src="https://1news.com.ua/wp-content/uploads/2019/11/5-3.jpeg"/>
      </figure>
      <p>Утримання одного депутата обійдеться бюджету в середньому в 344 тис 960 грн на рік, згідно з кошторисом, який Верховна Рада ухвалила на 2020 рік.</p>
      <p>Про це повідомляє громадська мережа ОПОРА, – інформує 1NEWS.</p>
      <p>“14 листопада Верховна Рада ухвалила свій кошторис на 2020 рік, який склав 2 млрд 37 млн 360 тисяч 700 гривень. А в перерахунку на утримання одного депутата в середньому виходить 344 960 гривень”, — йдеться у повідомленні.</p>
      <p>Зазначається, що на проїзд по території України депутату компенсуватимуть щомісячно 7,5 тис. грн. Ще у 8 тис. грн на рік обійдуться відрядження помічників депутатів у виборчі округи. Для утримання приміщень у виборчих округах планують виділити всього 2 тис. грн на рік, тобто, 167 грн на місяць, а для зустрічей з виборцями — 670 грн на рік.</p>
      <p>Повідомляється, що загальний кошторис Верховної ради на 2020 рік вищий, ніж у два минулі роки.</p>
      <p>“Для здійснення законотворчої діяльності парламенту у 2020 році передбачено 1 млрд 43 млн 411 тисяч 100 гривень. У цю суму входить оплата праці, закупівля товарів, оплата послуг (окрім комунальних) тощо. Якщо порівнювати з попередніми двома роками, то сума витрат зросла трохи більше, ніж на 30 млн гривень. Так, у кошторисах 2018 та 2019 років на ці видатки було закладено по 1 млрд 12 млн 137 тисяч 500 гривень”, — йдеться у повідомленні.</p>
      <p>Також зазначається, що понад 880 млн грн передбачили на організаційне, інформаційно-аналітичне та матеріально-технічне забезпечення діяльності Верховної Ради України у 2020. У цю суму входить оплата праці Апарату ВР, закупівля товарів та послуг, утримання автобази, управління адміністративними будинками, функціонування їдальні, утримання інституту законодавства тощо. У минулих роках на ці ж витрати було закладено на 65 мільйонів менше.</p>
      <p>Вказано, що на обслуговування ЗМІ, що висвітлюють діяльність Верховної Ради, закладено 76 млн грн. З них найбільше — 51 млн грн на “Парламентський телеканал Рада”, ще 24 млн грн — на “Голос України”. За попередні два роки у кошторисах було на 15 млн грн менше.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>