<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549813.html/%D8%AD%D8%A7%D9%85%DB%8C%D8%A7%D9%86-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86--%D8%B4%D8%B1%DA%A9%D8%A7%DB%8C-%D8%AC%D8%B1%D9%85--%D8%A7%D9%82%D8%AF%D8%A7%D9%85-%D8%B9%D9%84%DB%8C%D9%87-%D8%A7%D9%85%D9%86%DB%8C%D8%AA-%D9%85%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T08:32:00+00:00"/>
    <meta property="og:title" content="حامیان اغتشاشگران، شرکای جرمِ اقدام علیه امنیت ملی"/>
    <meta property="og:description" content="عده‌ای از افراد وابسته به جریان اصلاحات با امضای بیانیه‌ حمایت از اقدامات خرابکارانه اغتشاشگران شریک جرم آنها در اقدام علیه امنیت ملی هستند و لازم است دستگاه قضا با آنها برخورد قاطعی داشته باشد."/>
  </head>
  <body>
    <article>
      <h1>حامیان اغتشاشگران، شرکای جرمِ اقدام علیه امنیت ملی</h1>
      <h2>یک مطالبه جدی از دستگاه قضا</h2>
      <address>
        <time datetime="2019-11-25T08:32:00+00:00">25 Nov 2019, 08:32</time>
      </address>
      <p>عده‌ای از افراد وابسته به جریان اصلاحات با امضای بیانیه‌ حمایت از اقدامات خرابکارانه اغتشاشگران شریک جرم آنها در اقدام علیه امنیت ملی هستند و لازم است دستگاه قضا با آنها برخورد قاطعی داشته باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://www.mersadnews.ir/news/387669/%D8%AD%D8%A7%D9%85%DB%8C%D8%A7%D9%86-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86%D8%8C-%D8%B4%D8%B1%DA%A9%D8%A7%DB%8C-%D8%AC%D8%B1%D9%85%D9%90-%D8%A7%D9%82%D8%AF%D8%A7%D9%85-%D8%B9%D9%84%DB%8C%D9%87-%D8%A7%D9%85%D9%86%DB%8C%D8%AA-%D9%85%D9%84%DB%8C"> مرصادنیوز</a> در حالی که کشور درگیر اعتراضات به حق مردم به نحوه و شیوه اجرای تصمیم دولت در مورد افزایش قیمت بنزین بود، متأسفانه عده‌ای از معاندین و دشمنان داخلی و مهره‌های آنها بر این وضع سوار شدند و با اجرای برنامه‌های از ‍پیش تعیین شده و سوءاستفاده از موقعیت کنونی مبادرت به اغتشاش، اقدامات علیه امنیت و آسایش عمومی، ایجاد مزاحمت عمومی، تخریب و سرقت‌های مسلحانه و کشتار مردم بی‌گناه و حافظان نظم و امنیت کردند.</p>
      <p>در این مقطع مردم قهرمان و وقت شناس ایران اسلامی صف خود را از معاندین و اغتشاشگران جدا کردند؛ البته عده‌ای از افراد وابسته به جریان اصلاحات که سابقا مسئولیت‌هایی هم در دولت کنونی ـ مجری افزایش قیمت بنزین ـ داشته اند با امضای بیانیه‌ای حمایت خود را از اقدامات خرابکارانه اغتشاشگران اعلام کردند.</p>
      <p>همزمان با آشوب‌های مسلحانه ای که اغتشاشگران در برخی شهرهای کشور به راه انداختند و به صفوف مردم معترض نفوذ کردند، 77 نفر از شخصیت‌های جریان اصلاحات با صدور بیانیه‌ای در حمایت از اغتشاشگران به برخورد نیروهای انتظامی انتقاد کرده و خواستار تعقیب کیفری آمران و عاملان تیراندازی به‌سوی مردم شدند!</p>
      <p>در حالی که قرائن و شواهد موید آن است که آنچه اغتشاشگران انجام دادند در حقوق کیفری اقدام علیه امنیت ملی و آسایش عمومی و محاربه یا در حکم محاربه محسوب می‌شود و کسانی که در این امر به هر نوعی کمک کننده در تقویت این جریان برای شعله ور شدن اغتشاشات بوده‌اند بی‌تردید بر اساس مسلمات حقوقی معاون در جرم مباشرین و شرکای جرم محسوب شده و مستوجب تعقیب و مجازات کیفری هستند زیرا بر اساس ماده 126 قانون مجازات اسلامی «هرکس دیگری را ترغیب، تهدید، تطمیع یا تحریک به ارتکاب جرم کند یا دسیسه یا فریب یا سوءاستفاده از قدرت موجب وقوع جرم شود معاون جرم محسوب می‌شود».</p>
      <p>بنابراین آنچه محرز است ترغیب و تحریک و سوءاستفاده از قدرت سیاسی امضاکنندگان این بیانیه با مباشرین جرائم مذکور (اغتشاشگران) است.</p>
      <p>با استنباط از این اقدام تحریک آمیز آنان به وسیله بیانیه با وصف ملاحظه اقدامات خلاف قانون و هنجارشکنی و تخریب اموال عمومی، وحدت قصد و تقدم و اقتران زمانی بین رفتار آنان با مرتکبین جرائم مذکور معاونت در جرم است.</p>
      <p>لذا دستگاه قضایی باید بدون توجه به حواشی به رسالت اصلی خویش در محاکمه این افراد به اتهام معاونت در جرائم اغتشاشگران اقدام کند و مضافاً با وصف مشهود بودن فعالیت‌های این جریانات اغتشاشگر به عنوان گروه‌های مخالف نظام، اما این افراد با اقدام خود در صدور بیانیه همزمان با آشوبگری آشوبگران و گروه‌های مخالف نظام به نفع آنان فعالیت‌های تبلیغی به راه انداخته و به صورت علی‌حده نیز قابل تعقیب و مجازات هستند.</p>
      <p>از سوی دیگر این اقدام از مصادیق تحریک مردم به جنگ و کشتار برای بر هم زدن امنیت کشور محسوب شده و خود نیز جرم مستقلی به شمار می‌آید که من در مجموع رفتارهای مباشرین صدور این بیانیه در وضعیت تخریب اموال عمومی و اقدامات ضدامنیتی از مصادیق بارز رفتارهای مجرمانه و مستوجب اشد مجازات علیه آنهاست.</p>
      <p>انتهای پیام/</p>
    </article>
  </body>
</html>