<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/nowa-motorola-razr-2-patent/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-25T08:17:00+00:00"/>
    <meta property="og:title" content="Nowa Motorola RAZR może być zupełnie inna. Koniec z sentymentami"/>
    <meta property="og:description" content="Motorola RAZR skutecznie gra na sentymencie, ale wiele wskazuje na to, że kolejna odsłona może być zupełnie inna – bardziej „nowoczesna” i z bajerami."/>
  </head>
  <body>
    <article>
      <h1>Nowa Motorola RAZR może być zupełnie inna. Koniec z sentymentami</h1>
      <address><time datetime="2019-11-25T08:17:00+00:00">25 Nov 2019, 08:17</time> by <a rel="author" href="https://www.tabletowo.pl/author/dabek/" target="_blank">Grzegorz Dąbek</a></address>
      <p>
        <b><a href="https://www.tabletowo.pl/motorola-razr-pierwsze-wrazenia-wideo/">Nowa <i>Motorola RAZR</i></a> jest tym, na co czekali najwierniejsi fani marki z czasów, gdy była ona jednym z największych producentów telefonów na świecie (pierwowzór rozszedł się w grubo ponad 100 mln egzemplarzy). Smartfon skutecznie gra na sentymencie, jednak wiele wskazuje na to, że kolejna odsłona może być zupełnie inna – bardziej „nowoczesna” i naszpikowana bajerami.</b>
      </p>
      <p><a href="https://www.tabletowo.pl/motorola-razr-pierwsze-wrazenia-wideo/">Nowa <i>Motorola RAZR</i></a> ma mnóstwo wspólnego ze swoim pierwowzorem. Producent postarał się nie tylko o to, aby smartfon wyglądał możliwie jak najbardziej podobnie, ale też oferował „doświadczenie z przeszłości” (mowa tu o <a href="https://www.tabletowo.pl/nowa-motorola-razr-2019-tryb-retro-razr/">trybie „Retro RAZR”</a>, który zmienia interfejs na taki, jaki miała Motorola RAZR V3 – widać to na poniższym zdjęciu).</p>
      <figure>
        <img src="https://www.tabletowo.pl/wp-content/uploads/2019/11/motorola-razr-tabletowo-prosto-z-londynu-15.jpg"/>
        <figcaption>Motorola RAZR w towarzystwie Motoroli RAZR V3 w różnych kolorach (fot. Katarzyna Pura / Tabletowo.pl)</figcaption>
      </figure>
      <p>Wiele osób narzeka, że <a href="https://www.tabletowo.pl/motorola-razr-pierwsze-wrazenia-wideo/">nowa <i>Motorola RAZR</i></a> nie oferuje topowej specyfikacji, ale wydaje się, że to nie ona była najważniejsza przy tym projekcie. Wpływ na zastosowanie słabszego procesora najprawdopodobniej miał też fakt, że w takiej konstrukcji mocniejszy SoC mógłby generować znaczne ilości ciepła i do tego potrzebować więcej prądu, a akumulatory w tym modelu nie mają zbyt dużej łącznej pojemności (niewiele ponad 2500 mAh).</p>
      <p><a href="https://www.tabletowo.pl/motorola-razr-pierwsze-wrazenia-wideo/">Nowa <i>Motorola RAZR</i></a> ma przede wszystkim grać na sentymencie i robi to skutecznie. Ja, jako fan Motoroli RAZR V3, jestem zachwycony i jednocześnie zasmucony, że smartfon w Europie będzie kosztował aż 1599 euro (równowartość ~6850 złotych). Sprzedaż na Starym Kontynencie ma się rozpocząć na początku 2020 roku.</p>
      <h4>Motorola RAZR 2</h4>
      <p>Opatentowany w USPTO (United States Patent and Trademark Office) projekt wskazuje, że kolejna <i>Motorola RAZR</i> może być zupełnie inna niż zaprezentowany niedawno model. Co prawda kolejny składany smartfon Motoroli również ma być konstrukcją z klapką, lecz zostanie ona pozbawiona „podbródka” – wyświetlacz rozciąga się na całej powierzchni, od samej góry do samego dołu. Co więcej, urządzenie może zostać pozbawione fizycznych przycisków – zamiast nich na każdym boku pojawiłyby się po cztery dotykowe sensory, które wykrywałyby także gesty.</p>
      <figure>
        <img src="https://www.tabletowo.pl/wp-content/uploads/2019/11/Motorola-RAZR-2-patent-%C5%BAr%C3%B3d%C5%82o-USPTO-via-LetsGoDigital-1.jpg"/>
        <figcaption>źródło: USPTO via LetsGoDigital</figcaption>
      </figure>
      <p>Wspomniane sensory mogłyby oferować aż 20 różnych funkcji i rozpoznawanie 20 gestów – trzynaście po rozłożeniu i siedem po złożeniu. Niektóre byłyby wywoływane po dotknięciu więcej niż jednego sensora. To naprawdę bardzo dużo – niektórzy mogliby mieć nawet problem, aby spamiętać je wszystkie.</p>
      <p>W opatentowanym projekcie uwzględniono również zintegrowany z wyświetlaczem czytnik linii papilarnych i zewnętrzny ekran, który w tak składanym smartfonie może być przydatny na co dzień.</p>
      <figure>
        <img src="https://www.tabletowo.pl/wp-content/uploads/2019/11/Motorola-RAZR-2-patent-%C5%BAr%C3%B3d%C5%82o-USPTO-via-LetsGoDigital-2.jpg"/>
        <figcaption>Tak może wyglądać nowa Motorola RAZR (źródło: USPTO via LetsGoDigital)</figcaption>
      </figure>
      <p>Należy jednak pamiętać, że mamy tu do czynienia z patentem, który niekoniecznie musi zostać wykorzystany. Z drugiej strony, Motorola może zaserwować nam „powtórkę z rozrywki”. Kilkanaście lat temu, po RAZR V3, na rynek trafiły RAZR V8 i RAZR V9 (nazywane też RAZR 2), które z poprzedniczką miały mniej niż więcej wspólnego i nie odniosły porównywalnego sukcesu – kolejna <i>Motorola RAZR</i> może być bardziej „nowoczesna” i naszpikowana bajerami, ale prawdopodobnie nie wywoła już tylu emocji i takiego zamieszania, jak <a href="https://www.tabletowo.pl/motorola-razr-pierwsze-wrazenia-wideo/"><i>Motorola RAZR 2019</i></a>.</p>
      <p>Źródło: USPTO via <a href="https://nl.letsgodigital.org/opvouwbare-telefoons/motorola-razr-2-opvouwbare-telefoon/">LetsGoDigital</a></p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/producenci-2/lenovo-2/">Lenovo</a><a href="https://www.tabletowo.pl/category/producenci-2/motorola-2/">Motorola</a><a href="https://www.tabletowo.pl/category/sprzet-2/phablety-2/">Smartfony</a> Powiązane tematy <a href="https://www.tabletowo.pl/tag/motorola-razr-2/">Motorola RAZR 2</a><a href="https://www.tabletowo.pl/tag/motorola-razr-2019/">motorola razr 2019</a><a href="https://www.tabletowo.pl/tag/motorola-razr-2020/">Motorola RAZR 2020</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/nowa-motorola-razr-2-patent/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>