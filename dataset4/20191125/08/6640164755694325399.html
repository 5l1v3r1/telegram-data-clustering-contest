<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://incont.stirileprotv.ro/companii/adeplast-a-fost-preluata-de-grupul-elvetian-sika-ag.html"/>
    <meta property="og:site_name" content="incont.stirileprotv.ro"/>
    <meta property="article:published_time" content="2019-11-25T08:41:00+00:00"/>
    <meta property="og:title" content="Adeplast a fost preluată de grupul elveţian Sika"/>
    <meta property="og:description" content="Acţionarii Adeplast au decis să vândă societatea grupului elveţian Sika AG, un jucător global pe piaţa materialelor chimice pentru construcţii, tranzacţia fiind condiţionată de autorizarea Consiliului Concurenţei."/>
  </head>
  <body>
    <article>
      <h1>Adeplast a fost preluată de grupul elveţian Sika</h1>
      <address><time datetime="2019-11-25T08:41:00+00:00">25 Nov 2019, 08:41</time> by <a rel="author">InCont.ro</a></address>
      <p>Acţionarii Adeplast au decis să vândă societatea grupului elveţian Sika AG, un jucător global pe piaţa materialelor chimice pentru construcţii, tranzacţia fiind condiţionată de autorizarea Consiliului Concurenţei.</p>
      <p>Potrivit unui comunicat al companiei, tranzacţia îndeplineşte dorinţa lui Marcel Bărbuţ, fondatorul Adeplast, care a transformat societatea în cel mai important producător de termoizolaţii din România şi într-un jucător regional în Europa de sud-est.</p>
      <p><i>"Adeplast reprezintă munca de o viaţă a tatălui nostru, Marcel Bărbuţ şi este o poveste minunată de succes a unui român. Sperăm că Sika va continua această poveste şi va duce societatea pe culmi şi mai înalte, ca parte a unuia dintre cele mai importante grupuri din această industrie la nivel european, în timp ce noi ne pregătim să ne urmăm propriul drum"</i>, a declarat Alexander Bărbuţ, reprezentantul acţionarilor Adeplast.</p>
      <p>Sika este o societate de materiale chimice specializate, cu o poziţie importantă pe piaţa dezvoltării şi producţiei de sisteme şi produse de etanşare, lipire, amortizare, consolidare şi protecţie utilizate în sectorul construcţiilor şi în industria auto.</p>
      <p><i>"Cu Sika de partea sa, Adeplast îşi va întări forţele, atât ca angajator atractiv, cât şi ca partener de încredere şi contribuitor important la economia ţării",</i> a spus Daniel Stăncescu, director general Adeplast.</p>
      <p>Sika are filiale în 101 ţări din întreaga lume şi deţine peste 300 de unităţi de producţie. Cu peste 24.000 de angajaţi, Sika previzionează o cifră de afaceri ce va depăşi opt miliarde de franci elveţieni în anul fiscal 2019.</p>
      <p>"<i>Adeplast este un lider consacrat al industriei, ce va consolida semnificativ prezenţa produselor noastre de finisaje pentru construcţii pe piaţa aflată în plină expansiune din România. Îmbunătăţirea accesului la canalul de distribuţie va oferi oportunităţi interesante de cross-selling, va creşte penetrarea noastră pe piaţă şi va permite dezvoltarea continuă a ambelor societăţi. Le urăm un bun venit călduros angajaţilor Adeplast în echipa Sika şi suntem convinşi că împreună vom avea parte de un viitor plin de succese"</i>, a afirmat Ivo Schadler, Manager Regional Sika EMEA.</p>
      <p>Adeplast are sediul în Ploieşti şi produce o gamă largă de mortare pentru construcţii şi izolaţii termice (EPS) pentru soluţii de anvelopare a construcţiilor. Societatea operează patru fabrici moderne în Oradea, Ploieşti, Roman şi Işalniţa, care asigură acoperire naţională, având potenţialul de a deservi şi ţările învecinate. Cu 470 de angajaţi, Adeplast a realizat o cifră de afaceri de 474 milioane de lei în anul 2018. Societatea a fost fondată în 1993 în Oradea de către Marcel Bărbuţ.</p>
      <p>Proprietarii Adeplast au fost asistaţi în această tranzacţie de către Alantra şi BI Corporate Finance, precum şi de casa de avocatura Wolf Theiss.</p>
    </article>
  </body>
</html>