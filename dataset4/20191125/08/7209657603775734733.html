<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/monte-rinaldo-incendio-1.4904738"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T08:11:14+00:00"/>
    <meta property="og:title" content="Monte Rinaldo, incendio doloso a due pullman"/>
    <meta property="og:description" content="I mezzi della linea Start erano parcheggiati nello spiazzo del camposanto: le fiamme nella notte intorno all’una"/>
  </head>
  <body>
    <article>
      <h1>Monte Rinaldo, incendio doloso a due pullman</h1>
      <h2>I mezzi della linea Start erano parcheggiati nello spiazzo del camposanto: le fiamme nella notte intorno all’una</h2>
      <address><time datetime="2019-11-25T08:11:14+00:00">25 Nov 2019, 08:11</time> by <a rel="author">PAOLA PIERAGOSTINI</a></address>
      <p>Monte Rinaldo (Fermo) 25 Novembre 2019 –<b> Un violento incendio di natura dolosa, </b>ha completamente distrutto due pullman della linea Start, parcheggiati nello spiazzo del camposanto di Monte Rinaldo. L’incendio è scaturito nella notte appena trascorsa intorno all’una. Ad andare distrutti dalle fiamme, sono stati un autobus da 54 posti (della linea Monte Rinaldo Fermo delle 6.30) ed uno da 24 posti (della partenza delle 9.30, sempre per Fermo).</p>
      <p><b>I due mezzi erano parcheggiati a circa due metri l’uno dall’altro.</b> Le fiamme che hanno avvolto il più piccolo dei pullman – posizionato a ridosso dei pini che circondano il camposanto – si sono propagate alle piante adiacenti, causando danni, seppur limitati grazie alla pioggia battente della notte. Sono stati diversi i cittadini residenti nelle immediate vicinanze, ad avvertire nitidamente <b>lo scoppio degli pneumatici, </b>degli estintori e serbatoi di carburante.</p>
      <p><b>Il luogo è stato raggiunto dai vigili del fuoco</b>, che si sono trovati dinanzi i mezzi completamente avvolti dalle fiamme. Nonostante sul posto non siano state rinvenute tracce di materiale infiammabile, l’<b>ipotesi più accreditata è quella del dolo. </b>Sul caso indagano i carabinieri della stazione di Montottone che hanno posto sotto sequestro i mezzi e l’area su cui erano parcheggiati.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>