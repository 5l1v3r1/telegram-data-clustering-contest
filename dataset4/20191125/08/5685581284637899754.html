<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/bir-estetik-faciasi-daha-taninmaz-halde--1286872-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T08:07:00+00:00"/>
    <meta property="og:title" content="Bir estetik faciası daha! Tanınmaz halde..."/>
    <meta property="og:description" content="Daha güzel görünmek için estetik yaptıran Beyhan T. tanınmaz hale geldi. Sağlığı bozulan, depresyona giren kadın, ameliyatı yapan doktora 550 bin liralık tazminat davası açtı, savcılığa suç duyurusunda bulundu."/>
  </head>
  <body>
    <article>
      <h1>Bir estetik faciası daha! Tanınmaz halde...</h1>
      <h2>Daha güzel görünmek için estetik yaptıran Beyhan T. tanınmaz hale geldi. Sağlığı bozulan, depresyona giren kadın, ameliyatı yapan doktora 550 bin liralık tazminat davası açtı, savcılığa suç duyurusunda bulundu.</h2>
      <address>
        <time datetime="2019-11-25T08:07:00+00:00">25 Nov 2019, 08:07</time>
      </address>
      <p>Almanya'da yaşayan Beyhan T. estetik operasyon için yaptığı araştırma sonrası <a href="http://www.gazetevatan.com/arama/?Keyword=%C4%B0stanbul">İstanbul</a>’daki bir klinik ile görüştü. Beyhan T., klinik görevlisine karın germe, yağ aldırma, göğüs ve burun estetiğinin yanı sıra yüze dolgu yaptırmak istediğini söyledi. Görevli, tüm işlemleri aynı anda yapabileceklerini belirtti. Op. Dr. T. Ş., 17 Eylül 2018’de ameliyat için R. Estetik ve Plastik Cerrahi Kliniği’ne giden Beyhan T.’ye ameliyata başlamadan dudaklarına dolgu da yapabileceğini söyledi. Teklifi kabul eden Beyhan T. 6 bin 500 Euro’luk faturayı ödedi. Beyhan T.’nin şikâyetleri 27 Eylül’de, <a href="http://www.gazetevatan.com/arama/?Keyword=Almanya">Almanya</a>’ya döndükten sonra başladı. Dudağı ve yüzü şişen Beyhan T.’ye Almanya’daki doktoru, operasyondan kaynaklandığını söyledi. T. Ş. ise İstanbul’a gelmesini söyledi. Hastaneye yatırılan Beyhan T.’ye kortizon hapları verildi.</p>
      <p>
        <b>‘ALERJİK’ DENİLDİ</b>
      </p>
      <p>Hürriyet'ten Dinçer Gökçe'nin haberine göre, yeniden Almanya’ya dönen ve verilen hapları alması istenen kadının durumu daha da kötüleşti. T. Ş. operasyonda bir sorun olmadığını, vücudun alerjik reaksiyon göstermiş olabileceğini söyledi. Almanya’da yapılan testlerde ise alerjik bir bulguya rastlanmadı. Beyhan T., bu kez Almanya’da bir hastaneye gitti. Beyhan T.’nin enfeksiyon kaptığı tespit edildi. Yüzündeki iltihapların temizlenmesi için 3 kez ameliyat yapıldı. Yüzünde kalıcı izler oluşan Beyhan T. işini bırakmak zorunda kaldı, burun ucu düştü, karnında sarkmalar arttı, sağ göğsünde ağrılar oluştu. Beyhan T., 2 ay psikolojik tedavi gördü. Beyhan T. adına, T. Ş.’ye İstanbul Tüketici Mahkemesi’nde tazminat davası açıldı. T. adına 50 bin TL maddi, 500 bin TL manevi tazminat talep edildi. T. Ş.’ye yönelik ‘yaralama’ iddiasıyla suç duyurusunda bulunuldu.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/25/--4303547.Jpeg"/>
      </figure>
      <p>
        <b>‘BİZ DE ANLAMADIK’</b>
      </p>
      <p>Suçlanan Plastik Cerrahi Uzmanı Dr. T. Ş. ise “Mahkeme süreci devam ettiği için konuşmak istemem. Ancak Beyhan Hanım’a yardım etmek için elimden geleni yaptım. Bu durumu neyin tetiklediğini bilmiyorum. Meslekten diğer hocalara da sordum sebebini. Ancak neden olduğunu biz de anlamadık. İnsanın kendi dokusu bu şekilde reaksiyon yapmaz” dedi.</p>
    </article>
  </body>
</html>