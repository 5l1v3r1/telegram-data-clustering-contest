<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10274327/budka-powaznie-rozwazam-kandydowanie-na-szefa-po.html"/>
    <meta property="og:site_name" content="Wprost"/>
    <meta property="article:published_time" content="2019-11-25T08:23:00+00:00"/>
    <meta property="og:title" content="Budka: Poważnie rozważam kandydowanie na szefa PO"/>
    <meta property="og:description" content="– Nie wierzę, żeby Donald Tusk współtwórca i były szef Platformy Obywatelskiej mógł poprzeć kandydata z innej partii – mówi szef klubu Koalicji Obywatelskiej w wywiadzie dla Wprost."/>
  </head>
  <body>
    <article>
      <h1>Budka: Poważnie rozważam kandydowanie na szefa PO</h1>
      <address><time datetime="2019-11-25T08:23:00+00:00">25 Nov 2019, 08:23</time> by <a rel="author">Eliza Olczyk</a></address>
      <p>
        <b>– Nie wierzę, żeby Donald Tusk współtwórca i były szef Platformy Obywatelskiej mógł poprzeć kandydata z innej partii – mówi szef klubu Koalicji Obywatelskiej w wywiadzie dla Wprost.</b>
      </p>
      <p>Borys Budka przypomina, że Tusk, który w ubiegłym tygodniu został wybrany na przewodniczącego Europejskiej Partii Ludowej jest ciągle honorowym przewodniczącym Platformy Obywatelskiej. – Dzisiaj jest najbardziej wpływowym polskim politykiem na arenie światowej. Polska potrzebuje jego wsparcia – mówi <a href="https://www.wprost.pl/tematy/10144519/borys-budka.html">Budka</a>.</p>
      <p>Szef klubu parlamentarnego Koalicji Obywatelskiej rozważa start w wyborach na przewodniczącego Platformy Obywatelskiej. I zapewnia, że jeżeli podejmie decyzję na tak, to nie wycofa swojej kandydatury, jak to miało miejsce cztery lata temu. – Jeżeli wystartuję, będę walczył do końca – deklaruje.</p>
      <p>Jego zdaniem Grzegorz <a href="https://www.wprost.pl/tematy/10129151/grzegorz-schetyna.html">Schetyna</a> musi się poddać weryfikacji, bo tak stanowi statut. To członkowie Platformy Obywatelskiej ocenią jego działalność. – Grzegorz jest politykiem gabinetowym, z wielkim doświadczeniem i historią, ale też innym spojrzeniem na politykę. Tu bardzo się różnimy. Moim zdaniem, rzeczywistość polityczna w ostatnich latach bardzo się zmieniła To już nie te czasy, żeby w zamkniętych gabinetach podejmować decyzje – twierdzi Budka.</p>
      <p>Polityk <a href="https://www.wprost.pl/tematy/10127348/platforma-obywatelska.html">Platformy Obywatelskiej</a> jest zadowolony, że w partii odbędą się prawybory prezydenckie w których wystartują wicemarszałek Sejmu Małgorzata <a href="https://www.wprost.pl/tematy/10247726/malgorzata-kidawa-blonska.html">Kidawa-Błońska</a> i prezydent Poznania Jacek <a href="https://www.wprost.pl/tematy/10153802/jacek-jaskowiak.html">Jaśkowiak</a>, bo uważa, że dzięki temu mandat kandydata partii na prezydenta zostanie wzmocniony. – Gdy dyskutowaliśmy w kierownictwie o prawyborach, to mówiłem że potrzebny nam kandydat, który potrafi pozyskać głosy lewicy i centro-prawicy. Mam wątpliwości czy Jacek Jaśkowiak, prezydent liberalnego Poznania, wpasowuje się w poglądy Polski powiatowej i małych miasteczek – mówi Budka.</p>
    </article>
  </body>
</html>