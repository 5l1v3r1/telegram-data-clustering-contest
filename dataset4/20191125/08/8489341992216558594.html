<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807294/%D9%86%D8%AE%D8%B3%D8%AA%DB%8C%D9%86-%D8%A2%D8%B2%D9%85%D9%88%D9%86-%D9%85%D9%84%DB%8C-%D8%B3%D9%86%D8%AC%D8%B4-%D9%87%D9%88%D8%B4-%D8%AF%D8%B1-%DA%A9%D8%B4%D9%88%D8%B1-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="با حمایت معاونت علمی؛ نخستین آزمون ملی «سنجش هوش» در کشور استاندارد شد"/>
    <meta property="og:description" content="نخستین آزمون ملی «سنجش هوش» با عنوان مجموعه آزمون هوشی ایران – استنفورد – بینه با تلاش یک گروه مطالعاتی و تحقیقاتی برای دستیابی به اهداف علمی و اجرایی در سطح کشور استاندارد شد."/>
  </head>
  <body>
    <article>
      <h1>با حمایت معاونت علمی؛ نخستین آزمون ملی «سنجش هوش» در کشور استاندارد شد</h1>
      <h2>نخستین آزمون ملی «سنجش هوش» با عنوان مجموعه آزمون هوشی ایران – استنفورد – بینه با تلاش یک گروه مطالعاتی و تحقیقاتی برای دستیابی به اهداف علمی و اجرایی در سطح کشور استاندارد شد.</h2>
      <address>
        <time datetime="2019-11-25T08:00:00+00:00">25 Nov 2019, 08:00</time>
      </address>
      <p>به گزارش گروه فناوری خبرگزاری دانشجو به نقل از مرکز ارتباطات و اطلاع رسانی معاونت علمی و فناوری ریاست جمهوری، «نخستین آزمون ملی سنجش هوش» با عنوان مجموعه آزمون هوشی ایران – استنفورد – بینه (ISB۵) با تلاش یک گروه مطالعاتی و تحقیقاتی برای دستیابی به اهداف علمی و اجرایی در سطح کشور استاندارد شد. علی عسگری مجری این طرح پژوهشی بیان کرد: با اجرای این طرح می‌توان ابعاد و حیطه‌های مختلف هوش کلی (IQ)، کلامی و غیرکلامی را در افراد سنین ۲ تا ۹۰ سالگی به شیوه‌‎ای معتبر و دقیق مورد سنجش و اندازه‎گیری قرار داد.<br/><br/>عسگری با اشاره به اینکه یکی از مهم‎ترین و گسترده‎ترین موضوعات در حوزه علوم و فناوری‎های شناختی؛ شناسایی و ارزیابی به هنگام و دقیق توانایی‎ها و ناتوانی‎ها شناختی و آسیب‎های مغزی است، گفت: توسعه و استاندارد ساختن ابزار‌ها و آزمون‎هایی که بتواند ابعاد و حیطه‎های مختلف ویژگی‎های شناختی به‌ویژه هوش را با دقت و به‌صورت معتبر اندازه‎گیری کند؛ یکی از ضروری‎ترین اقدامات پژوهشی در حوزه علوم شناختی است.<br/><br/>وی همچنین گفت: آزمون هوشی ایران - استنفورد - بینه که در این طرح پژوهشی مورد بررسی و اجرا قرارگرفته، نخستین آزمون سنجش هوش و توانایی‎های شناختی است که برای کل کشور بومی‎سازی و استاندارد شد.<br/><br/><b>شناسایی به هنگام توانایی‎های مختلف شناختی افراد</b><br/>وی با بیان اینکه این طرح مطالعاتی و پژوهشی با چندین هدف عمده و اساسی به اجرا درآمده است، افزود: شناسایی به هنگام توانایی‎های مختلف شناختی افراد به‌منظور هدایت‎ مناسب آنان به زمینه‎های مختلف آموزشی، تحصیلی، استخدامی، شغلی و نیز ارزیابی توانایی‌های اولیه و زیربنایی شناختی به‌ویژه برای دوره کودکی و نوجوانی و سرانجام ارزیابی و تشخیص دقیق، علمی و معتبر کودکان دچار مشکلات ذهنی، دیرآموز، مرزی و تیزهوش از جمله اهداف اصلی این تحقیق بوده است.<br/><br/>عسگری همچنین اضافه کرد: تشخیص ناتوانی‌ها و اختلالات یادگیری، ارزیابی‌های بالینی و عصب‌روان‌شناختی و همچنین ارزشیابی‌های روانی-تربیتی برای گردآوری اطلاعات درزمینه‎‎ آموزش و مداخله‌های مناسب بالینی، تربیتی، تحصیلی و روان‎شناختی از دیگر هدف‎های تحقیقاتی در این طرح است.<br/><br/>به گفته عسگری، این طرح در سه مرحله شامل انطباق‎سازی و پرورش مقیاس (تهیه بسته اصلی بومی‎سازی شده آزمون و نیز آماده‎سازی سؤال‎ها، زیرمقیاس‎ها و کلید نمره‎گذاری برای اجرای اصلی)، رواسازی و اعتباریابی (تدوین نسخه رواسازی و اعتباریابی شده ایران- استنفورد- بینه (ISB۵) به‌صورت یک مجموعه آزمون کامل ملی) و استانداردسازی (تعیین نمره سنی استاندارد و تهیه جدول‎های هنجاری) به اجرا درآمده است.<br/><br/><b>تعیین جایگاه هوشی کودکان</b><br/>مجری این طرح پژوهشی یادآور شد: از جامعه آماری همه افراد ساکن در شهر‌ها و روستا‌های کل کشور در دامنه سنی ۲ تا ۹۰ سال، سه گروه نمونه بر مبنای الگوی طبقه‎بندی استان‎ها بر پایه ویژگی‎های جغرافیایی، فرهنگی، اجتماعی و زبانی جمعاً به حجم ۲۰۰۰ نفرانتخاب وداده‎ها بر اساس روش‎های پیشرفته روان‎سنجیتحلیل‌شده است.<br/><br/>وی با بیان اینکه خروجی اصلی این طرح یک «آزمون استاندارد هوش» برای کل کشور است افزود: این طرح می‎تواند علاوه بر کاربرد‌های انفرادی توسط افراد و خانواده‎ها برای شناخت توانایی‎ها و تعیین جایگاه هوشی فرزندان خود در مقایسه با همسالان وی در کل کشور، در زمینه‎های متعدد علمی، پژوهشی، اجرایی و تشخیصی نیز مورد استفاده قرار گیرد. زمینه‎هایی که گستره آن می‎تواند از هدایت، مشاوره و راهنمایی‎های آموزشی، تحصیلی در مقاطع مختلف تحصیلی از یک سو، تا کاربرد‌های بالینی مانند تشخیص و غربالگری انواع آسیب‎های شناختی و مغزی از سوی دیگر قرار داشته باشد.<br/><br/>به گفته وی، این طرح می‎تواند کاربرد‎های گسترده‎ای نیز در مشاوره شغلی و سازمانی در سازمان‎ها و نهاد‌های مختلف اجرایی و علمیبه‌منظور استخدام، جایگزینی، ارتقای سطح شغلی، واگذاری مسئولیت‎های متناسب با سطح توانایی افراد داشته باشد. یکی از عمده‎ترین مزایای این طرح مطالعاتی - تحقیقاتی در اختیار گذاشتن یک ابزار علمی و معتبر برای پژوهش در حوزه‎های مختلف علوم شناختی، روان‎شناسی، علوم تربیتی و بالینی در دانشگاه‌ها، مراکز علمی و آموزشی و نیز کلینیک‎های تخصصی است.</p>
    </article>
  </body>
</html>