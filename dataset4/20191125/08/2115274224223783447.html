<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/salvini_m5s-6613152/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T08:08:00+00:00"/>
    <meta property="og:title" content="Il Movimento 5 stelle &quot;mi pare sulla via dell'estinzione&quot;, dice Salvini"/>
    <meta property="og:description" content="In un'intervista al Corriere della sera il leader leghista si dice pronto ad accogliere i disillusi del Movimento. Poi attacca Grillo e rapporti tra i pentastellati e la Cina, mentre restano &quot;zitti sulla situazione di Hong Kong&quot;"/>
  </head>
  <body>
    <article>
      <h1>Il Movimento 5 stelle "mi pare sulla via dell'estinzione", dice Salvini</h1>
      <h2>In un'intervista al Corriere della sera il leader leghista si dice pronto ad accogliere i disillusi del Movimento. Poi attacca Grillo e rapporti tra i pentastellati e la Cina, mentre restano "zitti sulla situazione di Hong Kong"</h2>
      <address><time datetime="2019-11-25T08:08:00+00:00">25 Nov 2019, 08:08</time> by <a rel="author">AGI - Agenzia Giornalistica Italia</a></address>
      <p>Mancano esattamente 64 giorni all'alba del voto in Emilia-Romagna e <b>Matteo Salvini</b> percorre il territorio in lungo e in largo per allargare il consenso. E incassa il pieno di folla nelle piazze. Sarà un'alba di liberazione? In un'intervista al Corriere della Sera commenta cosi' il nuovo patto stretto tra M5S e Pd, sponsor <b>Beppe Grillo</b>: "è l'ultimo tradimento, quello fatale del popolo grillino". Cioè "quello stesso popolo che voleva il cambiamento e ora si ritrova stretto in un abbraccio mortale con il simbolo dei poteri forti, il Pd". Per Salvini, insomma, il Movimento "mi pare sulla via dell'estinzione" e queste scelte "sono contro la sua storia".</p>
      <p>Però si dice anche pronto ad accogliere tra le sue fila pentastellati delusi e disillusi: "Le nostre porte sono aperte, ma ne parlerò solo a cose fatte", chiosa. Quindi per Salvini il 26 gennaio "gli emiliano-romagnoli potranno finalmente sentirsi liberi" e "a noi toccherà rimboccarci le maniche per non. Deluderli". Salvini non è affatto sorpreso dall'intervento di Grillo in difesa di <b>Luigi Di Maio</b>, "perché sono alla disperazione" e forse "l'ex comico stringendosi al Pd pensa di riuscire a portare Romano Prodi al Quirinale...".</p>
      <p>Ma ciò che preoccupa Salvini di Beppe Grillo sono soprattutto "i suoi incontri con l'ambasciatore cinese e i frequenti viaggi di Di Maio in Cina" per altro "zitti sulla situazione di Hong Kong". "Non vorrei che stessero cambiando la collocazione internazionale dell'Italia" dice il leader della Lega" e mentre allo stesso tempo "rompono le scatole a me per la Russia, questi tengono rapporti con una dittatura che ha fame di conquista e vocazione imperialista".</p>
      <p>Un'ultima battuta la riserva al Movimento della Sardine che lo insegue nelle piazze: "L'unica cosa che mi lascia perplesso è che scendano in piazza contro l'opposizione. In tutto il mondo si protesta contro chi governa". </p>
    </article>
  </body>
</html>