<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402284/%D9%81%D9%88%D8%AA-%DB%B1%DB%B5-%D9%86%D9%81%D8%B1-%D8%A8%D9%87-%D8%AF%D9%84%DB%8C%D9%84-%D8%A7%D8%A8%D8%AA%D9%84%D8%A7-%D8%A8%D9%87-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%AF%D8%B1-%D9%87%D9%81%D8%AA%D9%87-%DA%AF%D8%B0%D8%B4%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:58:22+00:00"/>
    <meta property="og:title" content="فوت ۱۵ نفر به دلیل ابتلا به &quot;آنفلوآنزا&quot; در هفته گذشته"/>
    <meta property="og:description" content="رئیس مرکز مدیریت بیماری‌های واگیر وزارت بهداشت از فوت ۱۵ نفر به دلیل ابتلا به آنفلوآنزا در هفته گذشته خبر داد و گفت: امسال نسبت به سال گذشته ویروس آنفلوآنزا با شدت بیشتری فعال است."/>
  </head>
  <body>
    <article>
      <h6 class="kicker">رئیس مرکز مدیریت بیماری‌های واگیر خبر داد</h6>
      <h1>فوت ۱۵ نفر به دلیل ابتلا به "آنفلوآنزا" در هفته گذشته</h1>
      <address><time datetime="2019-11-25T08:58:22+00:00">25 Nov 2019, 08:58</time> by <a rel="author">پریسا سیدیان</a></address>
      <p>رئیس مرکز مدیریت بیماری‌های واگیر وزارت بهداشت از فوت ۱۵ نفر به دلیل ابتلا به آنفلوآنزا در هفته گذشته خبر داد و گفت: امسال نسبت به سال گذشته ویروس آنفلوآنزا با شدت بیشتری فعال است.</p>
      <p><b>به گزارش ایسنا، </b>دکتر محمدمهدی گویا امروز در یک نشست خبری در وزارت بهداشت، گفت: امسال نسبت به سال گذشته ویروس آنفلوآنزا با شدت بیشتری فعال است تا جایی که هفته گذشته ۱۵ نفر بر اثر این بیماری فوت کردند که عمده این افراد دارای بیماری زمینه‌ای بوده و یا سن بالایی داشته‌اند.</p>
      <p>وی افزود: هفته گذشته ۳۹۱۵ نفر انواع مختلف بیماری تنفسی گزارش شد که ۳۴۲ مورد آن آنفلوانزا بود، از این تعداد ۱۵ نفر فوت کردند که بیشترین تعداد فوتی‌ها از استان‌های تهران، مازندران و آذربایجان شرقی بوده است.</p>
      <p>گویا با بیان اینکه حدود سه هفته از آغاز موج اول آنفلوآنزا در کشور می‌گذرد، اظهار کرد: موج آنفلوآنزا با شدت هرچه تمام‌تر شروع به کار کرده است و علاوه‌بر منطقه خاورمیانه و کشور ما، حتی در کشورهای اروپایی نیز گستره زیادی داشته است.</p>
      <p>به گفته وی، در ایران تقریبا از تمام استان‌ها گزارش بروز بیماری را داشته‌ایم، اما استان‌های قزوین، آذربایجان شرقی، آذربایجان غربی، گلستان، سمنان، اصفهان، کرمانشاه و تهران بیشترین درگیری را داشته‌اند.</p>
      <p>وی با اشاره به این‌که موج آنفلوآنزا در سال جاری نسبت به سال گذشته سه هفته زودتر آغاز شده است، تاکید کرد: ویروس آنفلوآنزا امسال بر دو نوع H۱N۱ و H۳ N۲ بوده است که طبق بررسی‌های ما نوع H۱N۱ گسترش بیشتری داشته و قدرت آن نیز نسبت به نوع دیگر قوی‌تر است.</p>
      <p>گویا ادامه داد: نکته‌ قابل توجه این است که این نوع از ویروس آنفلوآنزا هیچ ارتباطی با آنفلوآنزای پرندگان ندارد و هر سال در موعد مقرری این آنفلوآنزا در جهان سرازیر می‌شود که با توجه به شروع زودتر گستره آن در سال جاری پیش‌بینی می‌کنیم فعالیت این ویروس نسبت به سالیان گذشته به بالاترین حد خود برسد تا جایی که ظرف هفته گذشته ویروس آنفلوآنزا در استان‌های گلستان و مازندران نسبت به سایر استان‌ها فعالیت بسیار زیادی داشته است.</p>
      <p>رییس مرکز مدیریت بیماری‌های واگیر وزارت بهداشت ضمن تاکید بر این‌که تمام موارد فوت شده ناشی از آنفلوآنزا در بیمارستان بستری و تحت درمان بودند، گفت: اما متاسفانه این افراد به دلایلی مانند عدم تزریق واکسن آنفلوآنزا، مراجعه دیرهنگام به مراکز درمانی و یا ابتلا به بیماری زمینه‌ای جان خود را از دست دادند.</p>
      <p>گویا با اشاره به این‌که هفته گذشته نشستی در مورد بیماری آنفلوآنزا در کشور مراکش برگزار شد که نمایندگان کشور ما نیز در آن حضور داشتند، تصریح کرد: با توجه به آخرین مطالعات بیان شده در این جلسات و شواهد آزمایشگاهی موجود ما دریافتیم که این ویروس دچار تغییراتی شده که همین مورد باعث تشدید آن شده است.</p>
      <p>رییس مرکز مدیریت بیماری‌های واگیر وزارت بهداشت ادامه داد: در این راستا از مردم خواهش می‌کنیم تا به نکات بهداشتی توجه فراوان داشته باشند. شست‌وشوی دست‌ها در وهله‌ اول کمک بسیار زیادی به کنترل بیماری می‌کند همچنین رعایت آداب تنفسی به شیوه‌ای که فرد هنگام عطسه و سرفه دستمال جلوی دهان خود بگیرد سپس آن دستمال را درون کیسه کوچکی قرار دهد و در سطل زباله بیندازد.</p>
      <p>وی با تاکید بر این‌که بیماران باید از خوددرمانی پرهیز کنند، اظهار کرد: خوددرمانی نگران‌کننده است چرا که می‌تواند باعث تشدید بیماری شود. اگر نکات بهداشتی به درستی رعایت می‌شد و مراجعه به پزشک نیز در زمان مناسبی صورت می‌گرفت بیماری تا آن شدت پیشرفت نمی‌کرد. مصرف آنتی بیوتیک برای بیماران مبتلا به بیماری آنفلوآنزا منطقی نیست. این بیماری یک عفونت ویروسی است که با استفاده از استامینوفن‌های ساده، مایعات گرم و استراحت در خانه بهبود پیدا می‌کند. در این زمینه علاوه بر نهی از مصرف آنتی‌بیوتیک‌ها مصرف داروهای کورتون‌دار نیز در طول دوره بیماری توصیه نمی‌شود.</p>
      <p>گویا در ادامه اظهار کرد: هنگامی که پزشک به بیمار توصیه می‌کند که بیمار در بیمارستان بستری شود بهتر است که به توصیه او گوش دهد همچنین رعایت نکات بهداشتی و مصرف داروهای تجویز شده در طول دوره بیماری بسیار ضروری است. هنگامی که کودکی به این بیماری مبتلا می‌شود پس از مصرف دارو تا حد زیادی از بیماری‌اش بهبود پیدا می‌کند و با همین تصور والدین علی‌رغم توصیه پزشک او را به مدرسه می‌فرستند که این عمل درست نیست چرا که طول دوره بیماری به اتمام نرسیده و فرزندشان مستعد مریض کردن سایر دانش‌آموزان نیز است. رعایت تمام این نکات منجر می‌شود موجب آنفلوآنزا سریع‌تر فروکش کند و مبتلایان مجبور به بستری شدن در بیمارستان نشوند.</p>
      <p>رییس مرکز مدیریت بیماری‌های واگیر وزارت بهداشت با اشاره به این‌که هیچ‌گونه کمبود داروی آنفلوآنزا در کشور گزارش نشده است،گفت: از زمستان سال گذشته تمام مجموعه وزارت بهداشت و سازمان غذا و دارو تمام همت خود را به کار بسته است تا با هیچ چالشی در زمینه‌ داروهای آنفلوآنزا روبه‌رو نباشیم. همچنین واکسن آنفلوآنزا نیز در کشور وجود دارد و موردی از کمبود آن گزارش نشده است.</p>
      <p>وی افزود: علی‌رغم آنکه عده‌ای تبلیغات منفی علیه این واکسن می‌کنند اما واکسن آنفلوآنزای‌ تولید شده در کشورمان از بهترین نوع واکسن‌های آنفلوآنزا است که توصیه می‌کنیم گروه‌های در معرض خطر و آسیب‌پذیر حتما نسبت به تزریق این واکسن اقدام کنند همچنین برخی گروه‌های حساس مانند کادر بیمارستانی که با بیماران ارتباط بیشتر دارند باید نسبت به این بیماری واکسینه شوند که وزارت بهداشت تمام این افراد را تحت پوشش قرار داده است.</p>
      <p>گویا ادامه داد: افراد بالای ۶۵ سال، مادران باردار، بیماران قلبی و ریوی، مبتلایان به سرطان که تحت درمان قرار دارند، کسانی که داروهای سرکوب‌کننده سیستم ایمنی مصرف می‌کنند، افراد دارای نارسایی کلیه و کبد و کسانی که دیابت کنترل نشده دارند بیش از سایر افراد در معرض خطر ابتلا به بیماری آنفلوآنزا قرار دارند. به همین دلیل ما تزریق واکسن را برای این افراد توصیه می‌کنیم.</p>
      <p>در ادامه‌ این نشست دکتر محمداسماعیل مطلق – سرپرست دفتر مدیریت کاهش بلایا – ضمن بیان اینکه موج آنفلوآنزای‌ سال جاری ارتباطی با راهپیمایی اربعین ندارد، تاکید کرد: البته این دست از تجمعات انسانی می‌تواند بر بیماری اثرگذار باشد اما این موج آنفلوآنزا دارای زمان خاصی است که اکثر کشورها را نیز درگیر می‌کند.</p>
      <p>وی با اشاره به این‌که در اربعین امسال پنج میلیون نفر شامل نوزادان، کودکان، مادران باردار، جوانان و ... در راهپیمایی حضور داشتند، تصریح کرد: تمام این افراد هنگام رفت و برگشت در مبادی مرزی معاینه شدند و خوشبختانه بیش از ۹۰ درصد این افراد بدون مشکل گزارش شدند البته با توجه به سیستم ثبت اسامی افراد هر فرد دارای کد و پرونده الکترونیک خاص خود بود که طبق آن تا ۱۴ روز پس از بازگشت زائران آنها را از نظر بیماری و موارد تنفسی ویروسی در شهرهایی که اسکان داشتن،د تحت نظر داشتیم و هیچ مشکل خاصی از بیماری به ما گزارش نشد.</p>
      <p>سرپرست دفتر مدیریت کاهش بلایا در پایان گفت: سایر زائران پاکستانی و افغانستانی در مرزهای میرجاوه، خراسان جنوبی و خراسان شمالی معاینه شدند و واکسن آنفلوآنزا دریافت کردند.</p>
      <p>انتهای پیام</p>
    </article>
  </body>
</html>