<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/actionarii-adeplast-au-decis-sa-vanda-societatea-catre-grupul-elvetian-sika-1922404725412019110819179747"/>
    <meta property="og:site_name" content="News.ro"/>
    <meta property="article:published_time" content="2019-11-25T08:47:41+00:00"/>
    <meta property="og:title" content="Acţionarii Adeplast au decis să vândă societatea către grupul elveţian Sika"/>
    <meta property="og:description" content="Acţionarii Adeplast au anunţat, luni, că au decis să vândă societatea către grupul elveţian Sika AG, un jucător global pe piaţa materialelor chimice pentru construcţii."/>
  </head>
  <body>
    <article>
      <h1>Acţionarii Adeplast au decis să vândă societatea către grupul elveţian Sika</h1>
      <address><time datetime="2019-11-25T08:47:41+00:00">25 Nov 2019, 08:47</time> by <a rel="author">Dinu Boboc</a></address>
      <p>
        <b>Acţionarii Adeplast au anunţat, luni, că au decis să vândă societatea către grupul elveţian Sika AG, un jucător global pe piaţa materialelor chimice pentru construcţii.</b>
      </p>
      <p>”Această tranzacţie îndeplineşte dorinţa regretatului Marcel Bărbuţ, fondatorul Adeplast, care a transformat societatea, de la începuturile sale modeste, în cel mai important producător de termoizolaţii din România şi într-un jucător regional în Europa de Sud-Est. Tranzacţia este condiţionată de autorizarea autorităţii de concurenţă”, se arată în comunicat.</p>
      <p>Proprietarii Adeplast au fost asistaţi în această tranzacţie de către ALANTRA şi BI Corporate Finance, precum şi de casa de avocatură Wolf Theiss.</p>
      <p>Sika este o societate de materiale chimice specializate, cu o poziţie importantă pe piaţa dezvoltării şi producţiei de sisteme şi produse de etanşare, lipire, amortizare, consolidare şi protecţie utilizate în sectorul construcţiilor şi în industria auto. Sika are filiale în 101 ţări din întreaga lume şi deţine peste 300 de unităţi de producţie. Cu peste 24.000 de angajaţi, Sika previzionează o cifră de afaceri ce va depăşi 8 miliarde de franci elveţieni în anul fiscal 2019.</p>
      <p>”Adeplast reprezintă munca de o viaţă a tatălui nostru, Marcel Bărbuţ şi este o poveste minunată de succes a unui român. Sperăm că Sika va continua această poveste şi va duce societatea pe culmi şi mai înalte, ca parte a unuia dintre cele mai importante grupuri din această industrie la nivel european, în timp ce noi ne pregătim să ne urmăm propriul drum”, a spus Alexander Bărbuţ, reprezentantul acţionarilor Adeplast.</p>
      <p>Ivo Schädler, Manager Regional Sika EMEA, a spus că Adeplast este un lider consacrat al industriei, ce va consolida semnificativ prezenţa produselor Sika finisaje pentru construcţii pe o piaţă aflată în plină expansiune în România.</p>
      <p>”Îmbunătăţirea accesului la canalul de distribuţie va oferi oportunităţi interesante de cross-selling, va creşte penetrarea noastră pe piaţă şi va permite dezvoltarea continuă a ambelor societăţi. Le urăm un bun venit călduros angajaţilor Adeplast în echipa Sika şi suntem convinşi că împreună vom avea parte de un viitor plin de succese”, a spus Schädler.</p>
      <p>Adeplast are sediul în Ploieşti şi produce o gamă largă de mortare pentru construcţii şi izolaţii termice (EPS) pentru soluţii de anvelopare a construcţiilor. Societatea operează patru fabrici moderne în Oradea, Ploieşti, Roman şi Isalniţa, care asigură acoperire naţională, având potenţialul de a deservi şi ţările învecinate. Cu 470 de angajaţi, Adeplast a realizat o cifră de afaceri de 474 milioane de lei în anul 2018. Societatea a fost fondată în 1993 în Oradea de către Marcel Bărbuţ.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>