<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598944/pige-gia-venzini-kai-tou-epitethikan-agnostoi-kataggelia-apo-31xrono"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="Πήγε για βενζίνη και του επιτέθηκαν άγνωστοι – Καταγγελία από 31χρονο"/>
    <meta property="og:description" content="Γύρω στις 3.10 χθες το απόγευμα, 31χρονος μόνιμος κάτοικος Κύπρου μετέβηκε στον Αστυνομικό Σταθμό Πισσουρίου, όπου κατάγγειλε ότι, είχε πέσει θύμα απαγωγής,..."/>
  </head>
  <body>
    <article>
      <h1>Πήγε για βενζίνη και του επιτέθηκαν άγνωστοι – Καταγγελία από 31χρονο</h1>
      <address><time datetime="2019-11-25T08:27:00+00:00">25 Nov 2019, 08:27</time> by <a rel="author">sigmalive</a></address>
      <p>Γύρω στις 3.10 χθες το απόγευμα, 31χρονος μόνιμος κάτοικος Κύπρου μετέβηκε στον Αστυνομικό Σταθμό Πισσουρίου, όπου κατάγγειλε ότι, είχε πέσει θύμα απαγωγής, επίθεσης και ληστείας.</p>
      <p>Συγκεκριμένα, σύμφωνα με τον ισχυρισμό του, γύρω στις 2.40 χθες το απόγευμα, ενώ βρισκόταν με το όχημά του σε πρατήριο βενζίνης στο Πισσούρι, όπου είχε διευθετήσει συνάντηση με συγκεκριμένη γυναίκα, τον πλησίασε αυτοκίνητο αγνώστων στοιχείων, στο οποίο επέβαιναν δύο άντρες.</p>
      <p>Σύμφωνα πάντα με τον 31χρονο, οι δύο άντρες τον έβγαλαν με τη βία από το αυτοκίνητό του, τον κτύπησαν με τα χέρια τους και στη συνέχεια τον έβαλαν ξανά στο αυτοκίνητό του και τον οδήγησαν σε ανοικτό χώρο στο Πισσούρι. Η συγκεκριμένη γυναίκα με την οποία είχε συνάντηση, τους ακολούθησε με το όχημα των δραστών.</p>
      <p>Αφού έφτασαν στο σημείο, φέρονται να τον έβγαλαν ξανά από το αυτοκίνητο, τον κτύπησαν σε διάφορα μέρη του σώματός του, του πήραν διάφορα προσωπικά του αντικείμενα καθώς και χρηματικό ποσό.</p>
      <p>Στη συνέχεια, οι δύο άντρες και η γυναίκα τον εγκατέλειψαν στο σημείο με το αυτοκίνητό του.</p>
      <p>Ο 31χρονος μεταφέρθηκε στο Γενικό Νοσοκομείο Λεμεσού όπου διαπιστώθηκε ότι έφερε μώλωπες σε διάφορα σημεία του σώματός του και αφού του παρασχέθηκαν οι πρώτες βοήθειες, πήρε εξιτήριο.</p>
      <p>Ο Αστυνομικός Σταθμός Πισσουρίου συνεχίζει τις εξετάσεις.</p>
    </article>
  </body>
</html>