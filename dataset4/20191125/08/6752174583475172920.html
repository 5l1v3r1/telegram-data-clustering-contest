<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-iohannis-az-europai-modern-normalis-romania-gyozott/"/>
    <meta property="og:site_name" content="lokál"/>
    <meta property="article:published_time" content="2019-11-25T08:32:27+00:00"/>
    <meta property="og:title" content="Iohannis: Az európai, modern, normális Románia győzött"/>
    <meta property="og:description" content="Klaus Iohannis román államfő az európai, modern és normális Románia győzelmeként értékelte vasárnap este azt, hogy az exit poll-becslések szerint az elnökválasztás második fordulójában a voksok kétharmadát megszerezve legyőzte szociáldemokrata ellenfelét, Viorica Dancila volt miniszterelnököt."/>
  </head>
  <body>
    <article>
      <h1>Iohannis: Az európai, modern, normális Románia győzött</h1>
      <address><time datetime="2019-11-25T08:32:27+00:00">25 Nov 2019, 08:32</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/02/Klaus_Iohannis_at_EPP_Summit_March_2015_Brussels-1280x851.jpg"/>
      </figure>
      <p>Klaus Iohannis román államfő az európai, modern és normális Románia győzelmeként értékelte vasárnap este azt, hogy az exit poll-becslések szerint az elnökválasztás második fordulójában a voksok kétharmadát megszerezve legyőzte szociáldemokrata ellenfelét, Viorica Dancila volt miniszterelnököt.</p>
      <p>Iohannis rámutatott: a Szociáldemokrata Párt (PSD) az utóbbi harminc év egyetlen elnökválasztásán sem szenvedett ilyen súlyos vereséget. Ugyanakkor felhívta a figyelmet, hogy a jobboldal csak egy csatát nyert, a “háborút” csak akkor fogja megnyerni, ha a jövő évi önkormányzati és parlamenti választásokon ellenzékbe küldi a PSD-t.</p>
      <p>Iohannis azt ígérte, hogy újabb ötéves mandátuma idején valamennyi román választópolgár elnöke lesz, azoké is, akik nem rá szavaztak, vagy távol maradtak az urnáktól. Leszögezte: nem a PSD választóival áll harcban, hanem, a PSD-vel, amely szerinte az utóbbi harminc évben – de leginkább utóbbi hároméves kormányzása idején – a legfőbb akadálya volt Románia fejlődésének.</p>
      <p>Iohannis egykori pártja, a jobbközép Nemzeti Liberális Párt (PNL) jelöltjeként indult újabb mandátumért az elnökválasztáson. A párt székházában tartott győzelmi beszédében – a PNL által néhány hete hivatalba lépett kisebbségi kormányára utalva – azt mondta: mindent megtesznek azért, hogy egy új parlamenti többséget hozzanak létre az összes demokratikus párt bevonásával, és elkezdjék építeni azt a “normális Romániát”, amelyben minden román szeretne élni.</p>
      <p>Viorica Dancila is rövid nyilatkozatban mondott köszönetet választóinak, azt hangsúlyozva, hogy valójában javított a PSD májusi európai parlamenti (EP-) választáson elért eredményén, sőt – a megszerzett több mint 3 millió szavazat számát, nem pedig az általuk képviselt arányt tekintve – valójában megismételte a 2016-os romániai parlamenti választásokon elért győzelmét.</p>
      <p>Dancila szerint a PSD folytatni fogja a harcot a “hatalmi monopólium” és “megszorító” politika ellen, amellyel a szociáldemokraták szerint Iohannis és a PNL kormány akarja sanyargatni a román népet. Dancila üzenete azonban, amellyel vereségét próbálta szépíteni, inkább párttársainak szólt, hiszen eddig a PSD minden elnökválasztási kudarc után elzavarta az elnökét, pedig az eddigi elnökválasztásokon a jelöltjei mindig megkapták a voksok legalább 45 százalékát.</p>
    </article>
  </body>
</html>