<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402200/%D8%AA%D8%A8%D9%84%DB%8C%D8%BA-%D8%A2%D8%B1%D8%A7%D9%85%DA%A9%D9%88-%D8%AF%D8%B1-%D8%AF%D9%88%D8%A8%DB%8C-%D8%A8%D8%B1%D8%A7%DB%8C-%D9%81%D8%B1%D9%88%D8%B4-%D8%B3%D9%87%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:00:36+00:00"/>
    <meta property="og:title" content="تبلیغ آرامکو در دوبی برای فروش سهام"/>
    <meta property="og:description" content="شرکت آرامکوی سعودی با هدف تبلیغ عرضه اولیه عمومی سهام خود، با سرمایه گذاران در دوبی دیدار کرد."/>
  </head>
  <body>
    <article>
      <h1>تبلیغ آرامکو در دوبی برای فروش سهام</h1>
      <address>
        <time datetime="2019-11-25T08:00:36+00:00">25 Nov 2019, 08:00</time>
      </address>
      <p>شرکت آرامکوی سعودی با هدف تبلیغ عرضه اولیه عمومی سهام خود، با سرمایه گذاران در دوبی دیدار کرد.</p>
      <p>به گزارش ایسنا، دیدار با سرمایه گذاران در دوبی پس از تلاش برای جذب صندوق سرمایه گذاری دولتی کویت برای خرید سهام آرامکو به ارزش ۲۵.۶ میلیارد دلار صورت گرفت.</p>
      <p>یک مقام آگاه به رویترز گفت مقامات بلندپایه غول نفتی آرامکو از جمله امین ناصر، مدیرعامل آرامکو یک هفته پیش با مقامات صندوق سرمایه گذاری دولتی کویت دیدار کردند و گزارش روزنامه کویتی الرای را تایید کرد.</p>
      <p>در این بین، مدیریت آرامکو از جمله مدیر بخش فاینانس و مشاورانش روز یکشنبه با سرمایه گذاران موسسه ای در خصوص برنامه عرضه اولیه عمومی سهام آرامکو در دوبی دیدار کردند که دومین دیدار خارج از ریاض پس از تصمیم آرامکو برای لغو تمامی برنامه‌ها در بازارهای توسعه یافته بود.</p>
      <p>طبق گزارش روزنامه الرای، تصمیم سازمان سرمایه گذاری کویت درباره مشارکت در برنامه عرضه اولیه عمومی سهام آرامکو به بررسی این رویداد بستگی خواهد داشت.</p>
      <p>در اواخر اکتبر فاروق بستاکی، مدیر سازمان سرمایه گذاری کویت گفته بود آرامکو در آن زمان با این صندوق تماس نگرفته بود اما عرضه اولیه عمومی سهام آرامکو مانند هر سرمایه‌گذاری دیگری مورد بررسی قرار خواهد گرفت.</p>
      <p>مذاکراتی با سرمایه گذاران دولتی شامل سازمان سرمایه گذاری دوبی، GIC سنگاپور و صندوقهای دیگر انجام گرفته است.</p>
      <p>آرامکو تلاش می‌کند سرمایه گذاران بزرگ را برای عرضه اولیه عمومی سهام که ممکن است بزرگترین رویداد جهان شود جذب کند. مدیر یک صندوق در لندن که در برنامه نقشه راه آرامکو در دوبی شرکت کرده بود، به رویترز گفت: وی به عرضه اولیه عمومی سهام این شرکت علاقمند است اما توضیح بیشتری نداد.</p>
      <p>برخی از سرمایه گذاران درباره پایداری سیاست سود سهام آرامکو سوال کرده اند. آرامکو مبنای سود سهام پرداختی به سرمایه گذاران را ۷۵ میلیارد دلار به مدت پنج سال تعیین کرده است.</p>
      <p>آرامکو قصد دارد ۱.۵ درصد از سهام این شرکت را در بازار عرضه کند. این برنامه بخش مهمی از طرح محمد بن سلمان، ولیعهد عربستان سعودی برای متنوع کردن اقتصاد این کشور و کاهش اتکا به درآمدهای نفتی است.</p>
      <p>بر اساس گزارش رویترز، رییس بانک مرکزی عربستان سعودی اظهار کرده که شاخصهای بانکی را بر مبنای روزانه بررسی می‌کند و هیچ تاثیر ناشی از عرضه اولیه سهام آرامکو روی نقدینگی مشاهده نکرده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082617148/%D8%A7%D8%B2-%D9%81%D8%B1%D9%88%D8%B4-%D8%AE%D8%A7%D8%B1%D8%AC%DB%8C-%D8%B3%D9%87%D8%A7%D9%85-%D8%A2%D8%B1%D8%A7%D9%85%DA%A9%D9%88-%D8%AE%D8%A8%D8%B1%DB%8C-%D9%86%DB%8C%D8%B3%D8%AA"/>
        <a href="https://www.isna.ir/news/98082616742/%D9%BE%D8%AA%D8%B1%D8%A7%D8%A6%D9%88%D8%B3-%D9%BE%D9%88%D9%84-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%AA%D8%AF%D8%B1%DB%8C%D8%AC-%D8%AF%D8%B1%D8%AD%D8%A7%D9%84-%D8%AA%D9%85%D8%A7%D9%85-%D8%B4%D8%AF%D9%86-%D8%A7%D8%B3%D8%AA"/>
        <a href="https://www.isna.ir/news/98081911567/%D9%82%DB%8C%D9%85%D8%AA-%D8%B3%D9%87%D8%A7%D9%85-%D8%A2%D8%B1%D8%A7%D9%85%DA%A9%D9%88-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A7%D8%B9%D9%84%D8%A7%D9%85-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98081709781/%D8%A7%D8%AC%D8%A8%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7%DB%8C-%D8%B3%D8%B9%D9%88%D8%AF%DB%8C-%D8%A8%D8%B1%D8%A7%DB%8C-%D8%AE%D8%B1%DB%8C%D8%AF-%D8%B3%D9%87%D8%A7%D9%85-%D8%A2%D8%B1%D8%A7%D9%85%DA%A9%D9%88"/>
      </related>
    </article>
  </body>
</html>