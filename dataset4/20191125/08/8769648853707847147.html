<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/tribunal-comptes-investigara-irregularitats-denunciades-jubilacions-parcials-emt"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T08:38:00+00:00"/>
    <meta property="og:title" content="El Tribunal de Comptes investigarà les &quot;irregularitats&quot; denunciades en les jubilacions parcials de l'EMT"/>
    <meta property="og:description" content="L'empresa pública ha convocat un Consell d'Administració extraordinari per a aquest dimarts"/>
  </head>
  <body>
    <article>
      <h1>El Tribunal de Comptes investigarà les "irregularitats" denunciades en les jubilacions parcials de l'EMT</h1>
      <h2>El 2017 l'empresa va informar l'Agència Antifrau d'una pràctica que es produïa des de l'època del PP: els treballadors amb una reducció de jornada del 85% no acudien a treballar els 131 dies que els corresponien, sinó que sols ho feien 65</h2>
      <address><time datetime="2019-11-25T08:38:00+00:00">25 Nov 2019, 08:38</time> by <a rel="author">DLV</a></address>
      <p>VALÈNCIA (EP). El Tribunal de Comptes investigarà les "irregularitats" denunciades per l'Empresa Municipal de Transports (EMT) en les <a href="https://www.diarilaveu.com/noticia/87411/treballadors-emt-inicien-vagues-rebutjar-jubilacions">jubilacions parcials d'aquesta companyia</a> dutes a terme des del 2001 –etapa de govern del PP– i fins que van ser detectades en l'anterior mandat –amb Compromís, el PSPV i València en Comú en l'executiu local– amb la finalitat de "determinar responsabilitats comptables", segons ha informat l'entitat en un comunicat. <br/><br/>El citat organisme ha adoptat aquesta decisió a partir de la denúncia que els actuals responsables de l'EMT van presentar el desembre del 2017 davant l'Agència Valenciana Antifrau en considerar que es podrien estar produint "irregularitats en la manera de comptabilitzar les jornades treballades pel personal que s'acollia a la jubilació parcial des del 2001". <br/><br/>En la denúncia de l'EMT a l'Agència Antifrau, presentada pel director gerent Josep Enric García, es traslladava que s'estaven produint jubilacions parcials d'empleats que, amb una reducció de jornada del 85%, no acudien a treballar els 131 dies que els corresponien, sinó que només ho feien 65 dies. Tot i això, cobraven i cotitzaven pel total, de manera que eren remunerats "per jornades de treball no realitzades".<br/><br/>L'Empresa Municipal de Transports ha assenyalat que "ara el Tribunal de Comptes busca responsabilitats comptables per una pràctica, com a poc, irregular, que es realitzava en l'empresa pública des del 2001 fins a la investigació dels fets eel 2013, any en què se signa l'últim acord de jubilació parcial, en l'etapa de govern del PP".<br/><br/>"Com denunciem en el seu moment, es tracta d'una irregularitat més impulsada pel PP i desitgem que el tribunal siga capaç de donar amb l'origen i els responsables d'aquesta", ha indicat el president de l'EMT i regidor de Mobilitat Sostenible a València, Giuseppe Grezzi, després que s'haja conegut la decisió del Tribunal de Comptes.<br/><br/>La companyia pública d'autobusos ha apuntat que el Tribunal de Comptes basa la petició en l'informe de l'Agència Valenciana Antifrau, que apunta que el possible frau era "perfectament conegut i articulat pels responsables de recursos humans i de programació d'operacions de l'empresa com a pràctica habitual i, aparentment, permés per la gerència d'EMT València".<br/><br/>Així mateix, l'EMT ha exposat que "l'Agència Antifrau insisteix en el seu escrit a apuntar els responsables d'aleshores –del PP–" i ha indicat que "quantifica la quantitat defraudada en aproximadament un milió d'euros per les jornades cobrades i no treballades".<br/><br/><b>Consell d'Administració Extraordinari</b><br/><br/>L'Empresa Municipal de Transports ha destacat que "per a respondre l'escrit del Tribunal de Comptes s'ha convocat un Consell d'Administració extraordinari per a aquest dimarts".<br/><br/>Igualment, ha ressaltat que en aquesta reunió s'elegirà el nou secretari i la persona que s'encarregarà de l'assessoria jurídica de la companyia després de la recent dimissió del secretari assessor del Consell d'Administració, Salvador Martínez Tarín. El lletrat va deixar el càrrec en plena polèmica per la vinculació del seu bufet amb el despatx Abastos Abogados, relacionat amb el cunyat de l'alcalde de València, Joan Ribó, i després del frau de quatre milions d'euros detectat en l'EMT i sota investigació judicial.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/festival-cinema-ciutada-compromes-tanca-cinquena-edicio-dimecres"/>
        <a href="https://www.diarilaveu.com/qui-dia-passa-any-empeny-25-de-novembre"/>
        <a href="https://www.diarilaveu.com/pp-duia-prorrogant-jubilacions-irregulars-treballadors-emt"/>
        <a href="https://www.diarilaveu.com/erc-demana-compromis-explicit-dels-socialistes-sobre-taula-de-negociacio"/>
      </related>
    </article>
  </body>
</html>