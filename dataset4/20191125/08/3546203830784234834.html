<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_499715713_Papa_Frantsisk_prizova_za_namalyavane_na_yadrenata_energetika"/>
    <meta property="og:site_name" content="webcafé"/>
    <meta property="article:published_time" content="2019-11-25T08:24:00+00:00"/>
    <meta property="og:title" content="Папа Франциск призова за намаляване на ядрената енергетика"/>
    <meta property="og:description" content="Папа Франциск, който е на посещение в Япония, изрази безпокойство от използването на атомна енергия и призова да се помогне на жертвите на земетресението, цунамито и ядрената авария от 2011 г. в Япония, съобщи Франс прес."/>
  </head>
  <body>
    <article>
      <h1>Папа Франциск призова за намаляване на ядрената енергетика</h1>
      <address><time datetime="2019-11-25T08:24:00+00:00">25 Nov 2019, 08:24</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/12/29/popefrancis2912/1170x780.jpg"/>
        <figcaption>Папата е на посещение в Япония и се срещна с оцелели след трагичните събития във Фукушима<cite>Снимка: © Getty</cite></figcaption>
      </figure>
      <p>Папа Франциск, който е на посещение в Япония, изрази безпокойство от използването на атомна енергия и призова да се помогне на жертвите на земетресението, цунамито и ядрената авария от 2011 г. в Япония, съобщи Франс прес.</p>
      <p>Това е третият ден от посещението му в Япония. Днес той слуша разказите на оцелели при земетресението край АЕЦ "Фукушима" с магнитуд 9 и последвалото цунами, които поразиха страната на 11 март 2011 г. Събитията отнеха живота на 18 500 души. Междувременно вълната достигна атомната електроцентрала във Фукушима и предизвика най-голямата ядрена катастрофа от тази в Чернобил в Съветския съюз през 1986 г.</p>
      <p>Папа Франциск заяви, че здравните и социални последици от ядрената катастрофа пораждат "безпокойство, защото продължава да се използва атомна енергия". Той добави, че японските епископи са отправили призив за затваряне на атомните електроцентрали.</p>
      <p>Папата благодари на всички, "мобилизирали се веднага" след катастрофата и припомни, че "50 000 евакуирани хора още живеят във временни жилища, без да могат да се върнат у дома си".</p>
      <p>Зони във Фукушима, които бяха забранени за влизане, бяха отново отворени след работата по обеззаразяването. Това доведе до намаляване на правителствената финансова помощ за евакуираните, отбеляза Асошиейтед прес.</p>
    </article>
  </body>
</html>