<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177658/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="225 אלף דולר בשנה - מאבק בארה&quot;ב להוזלת תרופה למחלת לב קטלנית"/>
    <meta property="og:description" content="קרדיולוגים אמריקאים בכירים, שהובילו ניסוי בתרופה חדשנית למחלת לב, הכריזו מלחמה נגד היצרנית בגלל מחירה המופרז | חברת התרופות: &quot;אם יותר חולים ייטלו את התרופה, נוזיל את המחיר&quot;"/>
  </head>
  <body>
    <article>
      <h1>225 אלף דולר בשנה - מאבק בארה"ב להוזלת תרופה למחלת לב קטלנית</h1>
      <h2>קרדיולוגים אמריקאים בכירים, שהובילו ניסוי בתרופה חדשנית למחלת לב, הכריזו מלחמה נגד היצרנית בגלל מחירה המופרז | חברת התרופות: "אם יותר חולים ייטלו את התרופה, נוזיל את המחיר"</h2>
      <address><time datetime="2019-11-25T08:27:00+00:00">25 Nov 2019, 08:27</time> by <a rel="author">מערכת דוקטורס אונלי</a></address>
      <p>ארבעה קרדיולוגים אמריקאים בכירים, שהובילו ניסוי בתרופה חדשנית למחלת לב, הכריזו מלחמה כנגד יצרנית התרופה משום שזו קבעה לה מחיר מופרז, פראי ובלתי נתפש לדעתם: 225 אלף דולר בשנה.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177207/">מחקר אמריקאי נרחב מגלה: לחולי לב סיכון גבוה לחלות בסרטן</a>
        </li>
        <li>
          <a href="https://doctorsonly.co.il/2019/11/177014/">מחקר ישראלי: שימוש בסטטינים בבני 65 ומעלה וההשפעה על תמותה</a>
        </li>
        <li>
          <a href="https://doctorsonly.co.il/2019/11/176999/">נדודי שינה והתעוררות מוקדמת מגבירים סיכון לשבץ מוחי ולהתקפי לב</a>
        </li>
      </ul>
      <p>את המהלך חסר התקדים מוביל ד"ר מת'יו מאורר מבית החולים של אוניברסיטת קולומביה. חברת התרופות שנגדה יצא יחד עם חבריו היא פייזר והתרופה שבמרכז המלחמה היא tafamidisי(Vyndaqel/Vyndamax). שיווקה החלה בתחילת השנה.</p>
      <p>בשיחה זועמת עם עיתונאים במהלך הכנס המדעי השנתי של התאגדות רפואת הלב האמריקאית AHA שנערך בשבוע שעבר בפילדלפיה, תיאר ד"ר מאורר חולה בן 73, מעצב פנים מקנזס סיטי, במדינת מיזורי, מבוטח ב"מדיקר", שידו אינה משגת לשלם את מחיר התרופה החיונית עבורו – 6,000 דולר עבור חפיסה ל-90 יום כדי לטפל במחלת הלב שלו, עמילואידוזיס קרדיאלי של הטרנסתירטין (cardiac transthyretin amyloidosis). זו מחלה תורשתית, אוטוזומלית שולטנית (Autosomal dominant), נדירה וקטלנית המאופיינת בפגיעה קשה ומתקדמת לאיטה באזור הלב עקב שקיעת סיבי עמילואיד מיקרוסקופיים המורכבים מהחלבון טרנסתירטין (TTR‏, Transthyretin). חלבון נסיוב זה מיוצר בעיקר בכבד.</p>
      <p>אלא שחברת פייזר החליטה שהחולה הקשיש איננו עומד בקריטריונים שלה לקבלת התרופה ואפילו לא כדי להפנותו לקרן צדקה שתסייע לו.</p>
      <p>ד"ר מאורר הציג בספטמבר את המקרה הזה גם בכנס של החברה לאי ספיקת לב. הוא ועמיתיו אף טרחו לתחשב את המחיר הראוי לתרופה הזאת – ב-90% פחות מהמחיר שהחברה תובעת בעדה - (16,563 דולר לכל היותר בשנה), 1,380 דולר בלבד בחודש, סכום שגם כך החולה יתקשה לשלם אבל סביר יותר מבחינת עלות-תועלת של התרופה.</p>
      <p>"פייזר" טענה כי המחיר שהיא תובעת בעד התרופה הזאת הוא מחיר ראוי ולא מוגזם בהתחשב בכך שבארה"ב יש לכל היותר 150-100 אלף חולים במחלת הלב הזאת. ד"ר מאורר וחבריו טוענים כי זו הערכת חסר מאחר שלצורך אבחון המחלה יש לבצע ביופסיה פולשנית ללב ואין שום תמריץ לרופאים לבצע מהלך כזה כאשר אין אישור FDA לעריכתו.</p>
      <p>כיצד הגיבה "פייזר" להכרזת המלחמה של הרופאים נגדה? "נוזיל במחיר, אם יותר חולים יחלו ליטול את התרופה".</p>
      <p>בשבוע שבו הציגו הקרדיולוגים את טיעוניהם, דחה בית המשפט העליון של ארה"ב בקשת ערעור שהגיש מנהל לשעבר של חברת תרופות שנודע בשעתו בכינוי "האיש הכי שנוא באמריקה" משום שהחברה שלו הזניקה בבת אחת את מחירה של תרופה שנועדה לחולי איידס – לרוב אוכלוסיה מוחלשת – ביותר מ-5,000% מ-13.50 דולר לגלולה אחת ל-750 דולר. המנכ"ל לשעבר, מרטין שקרלי, לא הורשע על המהלך שהוביל אלא על "הונאת פונזי" בניירות ערך של חברת ביוטכנולוגיה אחרת שניהל.</p>
      <p>במשפט הואשם שקרלי בהונאת בעלי מניות ומשקיעים בחברה בעשרה מיליון דולר. העונש שהוטל עליו היה מאסר בפועל של שבע שנים, קנס וגם חילוט 7.4 מיליון דולר משווי נכסיו הפרטיים. שקרלי ניהל ב-2015 את יצרנית התרופות "טורינג" והתרופה שאת מחירה הקפיץ באופן פראי הייתה דארפין. ההרשעה שלו היא על התקופה שבה ניהל חברה אחרת, שהדיחה אותו מהתפקיד ב-2014.</p>
    </article>
  </body>
</html>