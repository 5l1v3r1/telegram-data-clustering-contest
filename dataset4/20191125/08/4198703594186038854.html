<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-israel/2019_q4/Article-fb30857daa1ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T08:56:00+00:00"/>
    <meta property="og:title" content="האסון בגן בחיפה: &quot;גידלה דורות של ילדים, היא לא מפסיקה לבכות&quot;"/>
    <meta property="og:description" content="יממה לאחר מותו של תינוק בן שנתיים, שחוט של וילון נכרך סביב צווארו בפעוטון, בן משפחתה של המנהלת שעוכבה לחקירה בחשד לגרימת מוות ברשלנות מתאר את ההלם שבו היא שרויה. &quot;היא במצב נפשי מאוד לא טוב. היא רועדת, בוכה&quot;"/>
  </head>
  <body>
    <article>
      <h1>האסון בגן בחיפה: "גידלה דורות של ילדים, היא לא מפסיקה לבכות"</h1>
      <h2>יממה לאחר מותו של תינוק בן שנתיים, שחוט של וילון נכרך סביב צווארו בפעוטון, בן משפחתה של המנהלת שעוכבה לחקירה בחשד לגרימת מוות ברשלנות מתאר את ההלם שבו היא שרויה. "היא במצב נפשי מאוד לא טוב. היא רועדת, בוכה ולא מדברת", סיפר בשיחה עם חדשות 12. "אף פעם לא הייתה אף תלונה עליה, היא הייתה היסטרית בנושא בטיחות"‎</h2>
      <address><time datetime="2019-11-25T08:56:00+00:00">25 Nov 2019, 08:56</time> by <a rel="author">פוראת נאסר</a></address>
      <p><b>הטרגדיה בחיפה:</b> משפחתה של מנהלת הגן בו נהרג אמש תינוק כבן שנתיים לאחר שווילון נכרך סביב צווארו סיפרה הבוקר (שני) על מצבה הנפשי הקשה. "היא לא יודעת איך זה קרה לה", הסביר חתנה בשיחה עם חדשות 12. "היא מסרבת לדבר ולא מפסיקה לבכות ולרעוד - היא גם סבתא יש לה נכדים בגיל הזה".</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>"מעל 20 שנים היא מגדלת דורות של ילדים ואף פעם לא הייתה אף תלונה עליה ולא על הגן, לא שריטה לא מכה - פשוט כלום", סיפר בעלה של בת מנהלת הגן, יממה לאחר המקרה הקשה שהתרחש בחיפה. "הורים היו שולחים ילד אחר ילד לגן הזה. זה גן מאוד וותיק, היא הייתה מאוד משקיעה בילדים שם. היא אישה מקסימה שהנורא מכל קרה לה".</p>
      <p>שעות לאחר המקרה, החלה המשטרה לחקור את נסיבות האירוע, ועל פי החשד הפעוט נחנק מחוט שקשור לווילון שהותקן בסוף השבוע האחרון, שנכרך סביב צווארו. חמש גננות שעובדות במקום עוכבו לחקירה, ומנהלת הגן חשודה בגרימת מוות ברשלנות.</p>
      <p>"היא סיימה את החקירה אתמול מאוחר בערב ואספתי אותה הביתה - היא לא הפסיקה לבכות", הוסיף בן משפחתה. "אני לא יודע מה היה עם הוילון הזה, אף פעם לא קרה דבר כזה. אני לא ממעיט במקרה של המשפחה השנייה אבל גם הצד שלנו מפורק, המשפחה שלנו מפורקת".</p>
      <p>חתנה של מנהלת הגן טען בשיחה עם חדשות 12 כי ביטחון הילדים תמיד היה בראש סדר העדיפויות שלה. "לפני שבועיים נולדה לה נכדה - וכשהיא באה אלינו הביתה היא פשוט פינתה לנו את הבית מכל דבר שעלול לסכן את התינוק ברמה כזאת ,היא הייתה היסטרית לבטיחות - וככה גם התנהגה בגן. לא מזמן הייתה הדרכת מד"א בגן, היא הייתה מקפידה על הדברים האלה".</p>
    </article>
  </body>
</html>