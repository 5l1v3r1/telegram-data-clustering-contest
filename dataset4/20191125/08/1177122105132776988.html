<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/calendar-ortodox---25-noiembrie-sfanta-mucenia-ecaterina--o-particica-din-moatele-acesteia-se-afla-la-biserica-colea-din-bucureti-148884.html"/>
    <meta property="og:site_name" content="Timpul.md"/>
    <meta property="article:published_time" content="2019-11-25T08:22:00+00:00"/>
    <meta property="og:title" content="CALENDAR ORTODOX - 25 noiembrie: Sfânta Muceniță Ecaterina. O părticică din moaștele acesteia se află la Biserica Colțea din București"/>
    <meta property="og:description" content="Sfânta Muceniță Ecaterina, fiica principelui Consta, a trăit în timpul împăratului Maximian, la începutul secolului al IV-lea. Cunoștea foarte bine limba greacă și limba latina și avea cunostințe temeinice de astronomie și de oratorie."/>
  </head>
  <body>
    <article>
      <h1>CALENDAR ORTODOX - 25 noiembrie: Sfânta Muceniță Ecaterina. O părticică din moaștele acesteia se află la Biserica Colțea din București</h1>
      <address>
        <time datetime="2019-11-25T08:22:00+00:00">25 Nov 2019, 08:22</time>
      </address>
      <p>
        <b>Sfânta Muceniță Ecaterina, fiica principelui Consta, a trăit în timpul împăratului Maximian, la începutul secolului al IV-lea. Cunoștea foarte bine limba greacă și limba latina și avea cunostințe temeinice de astronomie și de oratorie.</b>
      </p>
      <p>Sfânta Muceniță Ecaterina are două viziuni: în prima o vede pe Maica Domnului cu Pruncul în brațe. Din cauza faptului că nu era creștină, nu reușește să vadă fața Mântuitorului. Acest lucru îi descoperă deșertăciunea cunoștințelor ei și alege să primească Sfântul Botez.</p>
      <p>În a doua vedenie i se descoperă Hristos, care îi dăruiește un inel de logodnă, spunându-i: "Iată, astăzi te primesc pe tine mireasa Mie nestricată și veșnică, deci să păzești tocmeala aceasta cu dinadinsul și să nu mai primești nicidecum alt mire pământesc".</p>
      <p>În următoarea zi, Ecaterina rămâne uimită când vede inelul de logodnă pe degetul său. Este momentul în care viața sa se schimbă radical. De acum înainte începe să condamne cultul și miturile păgâne, înfruntă în discuții publice pe înțelepții vremii și chiar reușește să-i aducă la adevărata credință.</p>
      <p>Este silită de Maximian să se înfrunte cu o adunare de filosofi păgâni. Datorită iubirii sale față de Hristos și a înțelepciunii cu care a fost împodobită, Sfânta Muceniță a făcut ca toți filosofii prezenți să creadă în Hristos și să-L mărturisească ca fiind Dumnezeu adevărat. Pentru acest lucru, toți acei înțelepți au fost arși în foc.</p>
      <p>Pentru lupta sa împotriva cinstirii zeilor, Sfintei Ecaterina i s-a tăiat capul. Potrivit Sfintei Tradiții, la tăierea capului său nu a curs sânge, ci lapte, iar îngerii au dus trupul Sfintei Ecaterina în Muntele Sinai, în locul în care Moise văzuse Rugul Aprins. Aici s-a ridicat o mânăstire cu numele Sfintei Mucenițe, Mânăstirea Sfânta Ecaterina.</p>
      <p>Sfânta Ecaterina este și ocrotitoarea studenților teologi din București. Paraclisul din cadrul Facultății de Teologie Ortodoxă "Patriarhul Justinian" din București poartă hramul "Sfânta Muceniță Ecaterina".</p>
      <p>O părticică din Moaștele Sfintei Ecaterina se află la Biserica Colțea din București.</p>
    </article>
  </body>
</html>