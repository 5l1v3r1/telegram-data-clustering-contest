<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/715091-syntagmatikh-anatheorhsh-shmera-h-machh-ton-archhgon.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T08:56:00+00:00"/>
    <meta property="og:title" content="Συνταγματική αναθεώρηση: Σήμερα η μάχη των αρχηγών"/>
    <meta property="og:description" content="Με τις τοποθετήσεις των πολιτικών αρχηγών το πρωί και την ψηφοφορία που θα ακολουθήσει αργά το μεσημέρι, ολοκληρώνεται η Συνταγματική Αναθεώρηση. Κοινή είναι η πεποίθηση ότι"/>
  </head>
  <body>
    <article>
      <h1>Συνταγματική αναθεώρηση: Σήμερα η μάχη των αρχηγών</h1>
      <address>
        <time datetime="2019-11-25T08:56:00+00:00">25 Nov 2019, 08:56</time>
      </address>
      <p>Με τις τοποθετήσεις των πολιτικών αρχηγών το πρωί και την ψηφοφορία που θα ακολουθήσει αργά το μεσημέρι, ολοκληρώνεται η Συνταγματική Αναθεώρηση.</p>
      <p>Κοινή είναι η πεποίθηση ότι για μια ακόμα φορά η χώρα έχασε την ευκαιρία να κάνει βήματα εκσυγχρονισμού τροποποιώντας κομβικά άρθρα του καταστατικού χάρτη.</p>
      <p>Θα χρειαστεί να περάσουν αρκετά χρόνια για να τεθούν εκ νέου ζητήματα που σχετίζονται με την ανώτατη ιδιωτική εκπαίδευση, την προστασία του περιβάλλοντος, την αναβάθμιση της δημόσιας διοίκησης, τις σχέσεις του Κράτους με την Εκκλησία κ.α.</p>
      <p>Ωστόσο, παρά τις «λειψές» αλλαγές, το Κοινοβούλιο πέτυχε να τροποποιήσει διατάξεις  μείζονος σημασίας που αφορούν τόσο την πολιτική σταθερότητα και την θεσμική θωράκιση του κράτους, όσο και την λαική κυριαρχία και τη λαική συμμετοχή για την ανάδειξη των εκπροσώπων της χώρας σε εθνικό επίπεδο.</p>
      <p>Συνταγματολόγοι θεωρούν ότι πολλές από τις αλλαγές ήταν άτολμες. Συμφωνούν εξάλλου με πολιτικούς αναλυτές ότι και αυτή τη φορά μεταξύ των κόμματων  δεν υπήρξε πεδίο ευρείας συναίνεσης, αλλά αντίθετα κυριάρχησαν  οι μικροκομματικές επιδιώξεις και υπολογισμοί, αλλά και οι ιδεολογικές αγκυλώσεις.</p>
      <p>Οι διαφορετικές προσεγγίσεις πρόκειται να αναδειχθούν και κατά τις ομιλίες των πολιτικών αρχηγών.  Μια πρώτη «γεύση» πήρε το Κοινοβούλιο την περασμένη Παρασκευή κατά την «Ωρα του Πρωθυπουργού».  Κυριάκος Μητσοτάκης και Αλέξης Τσίπρας είχαν μια αρκετά έντονη αντιπαράθεση και είναι πολλοί εκείνοι που αναμένουν ότι ανάλογα φορτισμένο θα είναι και το σημερινό σκηνικό μεταξύ των Πρωθυπουργού και του αρχηγού της αξιωματικής αντιπολίτευσης.</p>
      <p>Όπως φαίνεται και μέχρι τις διακοπές των Χριστουγέννων η Βουλή μπαίνει σε περίοδο όξυνσης καθώς έχει μπροστά της σημαντικά νομοσχέδια (προυπολογισμός, ψήφος απόδημων, φορολογικό) ενώ την ίδια στιγμή «τρέχει» και η προανακριτική για τη Novartis.  </p>
      <p>Σε ότι αφορά τη σημερινή διαδικασία μετά τις τοποθετήσεις των πολιτικών αρχηγών ακολουθεί η ψηφοφορία.</p>
      <p>Σύμφωνα με τη διαδικασία ενώπιον των βουλευτών θα τεθούν οι προτάσεις που έχουν υπερψηφιστεί από την προτείνουσα Βουλή και έχουν υποβληθεί από πενήντα τουλάχιστον βουλευτές.</p>
      <p>Υπενθυμίζεται ότι τα άρθρα που έχουν υπερψηφιστεί από την προηγούμενη Βουλή με περισσότερες από 180 ψήφους, απαιτούνται τώρα 151. Αντίθετα  εκείνα που έχουν λάβει 150 θα χρειαστούν τουλάχιστον 180 ψήφοι.</p>
      <p>Αναλυτικότερα:</p>
      <p>Οι διατάξεις που φαίνεται ότι θα τροποποιηθούν είναι εννέα. Ωστόσο για τις σημαντικότερες από αυτές υπάρχει συμφωνία ως προς τη βούληση για αλλαγή, αλλά όχι προς την κατεύθυνση που θα πάρει η τελική πρόταση.</p>
      <p>·       Εκλογή Προέδρου της Δημοκρατίας (άρθρο 32).  Η αποσύνδεση της εκλογής του ανώτατου πολιτειακού παράγοντα από πρόωρες εκλογές τυγχάνει ευρείας πλειοψηφίας. Ωστόσο η ΝΔ προτείνει την εκλογή του ΠτΔ ακόμα και με σχετική πλειοψηφία προκειμένου να αποφευχθεί η πρόωρη προσφυγή στις κάλπες, ενώ αντίθετα ο ΣΥΡΙΖΑ  δίνει την τελική απόφαση στον λαό (διά της κάλπης)  σε περίπτωση που αποβούν άκαρπες οι ψηφοφορίες στη Βουλή.</p>
      <p>·       Περιορισμός των προνομιακών ρυθμίσεων περί ποινικής ευθύνης υπουργών (άρθρο 86).  Υπάρχει σύμπλευση απόψεων ως προς την κατάργηση της αποσβεστικής προθεσμίας για τη διαγραφή των αδικημάτων.  Ωστόσο υπάρχουν σοβαρές ενστάσεις από την κυβερνητική παράταξη και την αντιπολίτευση για την ερμηνευτική δήλωση του ΣΥΡΙΖΑ βάσει της οποίας  θέτει ζήτημα αναδρομικότητας και εξαιρεί το αδίκημα της δωροδοκίας από τα υπουργικά καθήκοντα.</p>
      <p>·       Ψήφος αποδήμων  (άρθρο  54).  Μετά από  πολλές διαβουλεύσεις και συμβιβασμούς η διάταξη φάνηκε στη αρχή ότι θα ψηφιστεί και από τους 300 της Βουλής.  Την ύστατη στιγμή όμως ο ΣΥΡΙΖΑ φάνηκε να κάνει πίσω. Αξίωσε να είναι υποχρεωτική η συμμετοχή ομογενών στα ψηφοδέλτια επικρατείας των κόμματων και επίσης να μην υπάρχουν διαφορές ως προς τους ψήφους που θα απαιτηθούν για να περάσουν οι διατάξεις του εκτελεστικού νόμου. Παρά τα πίσω μπρος της αξιωματικής αντιπολίτευσης το άρθρο αναμένεται να συγκεντρώσει περισσότερους από 180 ψήφους καθώς θα το υπερψηφίσουν όλα τα υπόλοιπα κόμματα. Με τους έως σήμερα υπολογισμούς με οριακή πλειοψηφία (204 βουλευτών) θα υπερψηφιστεί και ο εκτελεστικός νόμος (έχουν δηλώσει ότι θα καταψηφίσουν ΣΥΡΙΖΑ και ΜεΡΑ25).</p>
      <p>Σε ότι αφορά τα υπόλοιπα άρθρα</p>
      <p>Διαφορές υπάρχουν και στη διάταξη για την λαική νομοθετική πρωτοβουλία (άρθρο  73). Η  πλειοψηφία  φαίνεται πως δεν απορρίπτει την πρόταση του ΚΙΝΑΛ και του ΣΥΡΙΖΑ.  Ωστόσο αποκλείει από τη συζήτηση, θέματα που σχετίζονται με την εξωτερική πολιτική και εθνική ασφάλεια, ενώ βρίσκεται πιο κοντά στην πρόταση του ΚΙΝΑΛ που θέτει ως προυποθέση για να ασχοληθεί η Βουλή το αίτημα να έχει συγκεντρώσει 500.000 υπογραφές. Ο ΣΥΡΙΖΑ έχει προτείνει  100.000 υπογραφές.</p>
      <p>Αντίθετα υπάρχει ταύτιση απόψεων  για τον περιορισμό της βουλευτικής ασυλίας αποκλειστικά  τικά στα κοινοβουλευτικά καθήκοντα που σχετίζονται με τη βουλευτική  ιδιότητα εντός ή εκτός Βουλής (άρθρο 62).  Το δικαίωμα στην κοινοβουλευτική μειοψηφία να συστήνει εξεταστικές επιτροπές με την υπογραφή 10 βουλευτών  (άρθρο 68).  Την εκλογή μελών Ανεξάρτητων Αρχών από τα 3/5 της Διάσκεψης των Προέδρων αντί 4/5 που ισχύει σήμερα  (άρθρο  101).  Την αναγνώριση κρατικής εγγύησης ενός αξιοπρεπούς επίπεδου διαβίωσης (αρθρο 21).  Την εξομοίωση των στρατιωτικών δικαστηρίων με τα πολιτικά (άρθρο 96).</p>
      <p>
        <a href="https://www.thetoc.gr/politiki/article/suntagmatiki-anathewrisi-simera-i-maxi-twn-arxigwn">thetoc</a>
      </p>
    </article>
  </body>
</html>