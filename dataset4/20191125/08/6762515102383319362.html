<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/pge-ekstraliga/zuzel-marian-maslanka-twierdzi-ze-na-zdrowa-rywalizacje-o-sklad-nikt-z-zawodnikow-pgg/zn51rrl"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:02:18+00:00"/>
    <meta property="og:title" content="Maślanka: Na zdrową rywalizację nikt w ROW-ie nie powinien się obrażać"/>
    <meta property="og:description" content="PGG ROW Rybnik przed sezonem 2020 „na papierze” dysponuje najsłabszym składem w PGE Ekstralidze. Prezesowi Krzysztofowi Mrozkowi nie udało się utrzymać wszystkich kluczowych żużlowców, którzy wywalczyli awans do elity (Daniel Bewley przeniósł się do Betard Sparty Wrocław). Z nowych twarzy udało się zaś pozyskać jedynie tych, których nie chcieli inni."/>
  </head>
  <body>
    <article>
      <h1>Maślanka: Na zdrową rywalizację nikt w ROW-ie nie powinien się obrażać</h1>
      <address><time datetime="2019-11-25T08:02:18+00:00">25 Nov 2019, 08:02</time> by <a rel="author" href="https://www.przegladsportowy.pl/autorzy/arkadiusz-adamczyk" target="_blank">Arkadiusz Adamczyk</a></address>
      <p>
        <b>PGG ROW Rybnik przed sezonem 2020 „na papierze” dysponuje najsłabszym składem w PGE Ekstralidze. Prezesowi Krzysztofowi Mrozkowi nie udało się utrzymać wszystkich kluczowych żużlowców, którzy wywalczyli awans do elity (Daniel Bewley przeniósł się do Betard Sparty Wrocław). Z nowych twarzy udało się zaś pozyskać jedynie tych, których nie chcieli inni.</b>
      </p>
      <p>Z wielkich gwiazd kontrakt z rybniczanami podpisał tylko Greg Hancock, ale na razie jest to tylko wstępna deklaracja. Od tego jak będzie przebiegała walka jego żony z chorobą nowotworową będzie zależało czy i kiedy Amerykanin pomoże PGG ROW-owi w rozgrywkach ligowych.</p>
      <p>Pozostałe nowe „strzelby” to: Andrzej Lebiediew - wyróżniający zawodnik Nice 1.LŻ, który w przeszłości nie poradził sobie w PGE Ekstralidze w barwach Betard Sparty Wrocław oraz dwa totalne rozczarowania sezonu 2019: Vaclav Milik i Robert Lambert. Zawodnicy, którzy zajęli odpowiednio 44. i 45. miejsce na liście najskuteczniejszych żużlowców PGE Ekstraligi.</p>
      <p>- Mimo wszystko nie skazywałbym rybniczan na pewny spadek. Nawet jeśli nie będzie mógł dołączyć do drużyny Greg Hanock - chociaż wierzę, że pojedzie od pierwszej kolejki - to jest to drużyna, która powalczy. Dajmy im czas, zamiast od razu skazywać na ostatnie miejsce - zaapelował były prezes Włókniarza Częstochowa, Marian Maślanka.</p>
      <p>- Wszyscy nowi to bardzo ciekawi żużlowcy, którzy niejednokrotnie pokazywali, że potrafią jeździć. Andrzej Lebiediew to przecież indywidualny mistrz Europy. Tego tytułu nikt mu nie podarował. To, że nie wywalczył sobie pewnego miejsca w składzie Sparty w niczym go nie przekreśla. Szymon Woźniak czy Jakub Jamróg też przecież we wrocławskiej drużynie wielkiej kariery nie zrobili - zauważył Maślanka.</p>
      <p>Lebiediew, Milik, a do tego: Troy Batchelor, Siergiej Łogaczew, Kacper Woryna, Mateusz Szczepaniak. Jeśli do składu dołączy jeszcze Greg Hancock, to do pięciu seniorskich miejsc w składzie kandydowało będzie aż siedmiu zawodników, którzy na dodatek będą się jeszcze musieli podzielić biegami z rezerwowym - Robertem Lambertem. Czy to nie zepsuje atmosfery w rybnickiej ekipie?</p>
      <p>- Myślę, że to jest do poukładania. Wierzę w mądre podejście do tematu trenera Piotra Świderskiego i prezesa Krzysztofa Mrozka. Pierwsze sparingi powinny w tej kwestii sporo wyjaśnić. Najważniejsze będzie uczciwe postawienie sprawy. Wyraźne powiedzenie kto jedzie i dlaczego. Jeśli sztab szkoleniowy nie będzie niczego ukrywał przez zawodnikami, to nikt nie powinien się obrażać - podsumował Maślanka.</p>
    </article>
  </body>
</html>