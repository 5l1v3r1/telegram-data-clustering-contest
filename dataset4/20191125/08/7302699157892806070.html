<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000112994"/>
    <meta property="og:site_name" content="MGR Online"/>
    <meta property="article:published_time" content="2019-11-25T08:22:00+00:00"/>
    <meta property="og:title" content="สวนหลังบ้านอันรกรุงรังของอเมริกา"/>
    <meta property="og:description" content="เปิดฉากเมื่อวานนี้...ด้วยเรื่องแนวโน้มที่คุณพ่ออเมริกาจะกลับมา “Great Again” ในภูมิภาคตะวันออกกลาง ว่าน่าจะเป็นอะไรที่เลือนรางยิ่งเข้าไปทุกที เพราะฉะนั้นวันนี้...คงหนีไม่พ้นต้องลองหันไปดูการ “ปัดกวาดสวนหลังบ้าน” ของอเมริกาในภูมิ"/>
  </head>
  <body>
    <article>
      <h1>สวนหลังบ้านอันรกรุงรังของอเมริกา</h1>
      <address><time datetime="2019-11-25T08:22:00+00:00">25 Nov 2019, 08:22</time> by <a rel="author">ทับทิม พญาไท</a></address>
      <figure>
        <img src="https://mpics.mgronline.com/pics/Images/562000011689401.JPEG"/>
      </figure>
      <p>เปิดฉากเมื่อวานนี้...ด้วยเรื่องแนวโน้มที่คุณพ่ออเมริกาจะกลับมา <b>“Great Again” </b>ในภูมิภาคตะวันออกกลาง ว่าน่าจะเป็นอะไรที่เลือนรางยิ่งเข้าไปทุกที เพราะฉะนั้นวันนี้...คงหนีไม่พ้นต้องลองหันไปดูการ <b>“ปัดกวาดสวนหลังบ้าน” </b>ของอเมริกาในภูมิภาคละตินอเมริกา หรือใน <b>“West Hemisphere” </b>ดูสักหน่อย ว่าจะมันจะเป็นไปในรูปไหน แนวไหน กันต่อไป...<br/><br/>เพราะแม้ว่าการ <b>“รัฐประหารสมบูรณ์แบบ” </b>ในโบลิเวีย จะทำให้ผู้ที่ต่อต้านอเมริกาแบบสุดลิ่มทิ่มกระดานมาโดยตลอด อย่าง ประธานาธิบดี <b>“อีโว โมราเรส” </b>ต้องหนียะย่าย พ่ายจะแจ เผ่นไปตั้งหลักอยู่แถวๆ เม็กซิโกโน่นเลย แต่ทุกวันนี้...นอกจากรัฐบาลชั่วคราวโบลิเวีย หรือรัฐบาลที่มาจากการรัฐประหาร โดยมีประธานาธิบดีที่สถาปนาตัวเอง อย่าง <b>“นางJeanine Anez” </b>จะยังไม่สามารถรักษา <b>“ความสงบเรียบโร้ยย์ย์ย์” </b>ให้กลับคืนสู่ภาวะปกติ ยังมีการเดินขบวน การประท้วงในเมืองต่างๆ ไม่ว่าเมืองหลวงอย่างกรุง <b>“Lapaz” </b>เมือง <b>“Cochabamba” </b>ฐานที่มั่นของชนพื้นเมืองผู้สนับสนุนประธานาธิบดีคนก่อน หยิบเอาธงของชนพื้นเมืองที่เรียกว่า <b>“Wiphala” </b>ออกมาโบกสะบัดกันเป็นทิวแถว แม้ถูกตำรวจ-ทหาร ฆ่าตายไปแล้วกว่า 32 ศพ บาดเจ็บไม่รู้กี่ร้อย กี่พันก็ตาม แต่ก็ยังไม่ยอมหยุดฮึด หยุดสู้ อยู่จนบัดนี้...<br/><br/>เรียกว่า...แม้รัฐบาลชั่วคราวของ<b> “นางAnez” </b>จะไล่ทุบ ไล่กระทืบกันในระดับใดก็ตาม ไล่กวาดล้างเล่นงานบรรดานักการเมือง ผู้นำมวลชนไปจนถึงสื่อมวลชน ฯลฯ ชนิดระเนนระนาด โดยเฉพาะนักการเมืองในพรรค <b>“MAS” </b>(Movement to Socialism Party) ที่ให้การสนับสนุน <b>“นายโมราเลส” </b>และมีเสียงถึง 2 ใน 3 ของสภาสูง-สภาล่าง ถ้าไม่ถูกกวาดจับ ก็อาจถูกกดดันด้วยกรรมวิธีต่างๆ เช่น ไล่ให้หนีออกนอกประเทศเป็นรายๆ สื่อฯฝ่ายซ้ายอย่าง<b> “Tele SUR” </b>ถูกยึดคลื่น ถูกตัดเครือข่ายอินเทอร์เน็ตซะดื้อๆ ผู้นำมวลชนถูกจับเข้าคุก ไปจนตั้งข้อกล่าวหา<b> “ก่อการร้าย” </b>และ <b>“ปลุกระดมมวลชน” </b>ต่ออดีตประธานาธิบดี <b>“โมราเลส” </b>คาเอาไว้ก่อนล่วงหน้า ชนิดถ้าคิดกลับมายังโบลิเวีย อาจต้องติดคุกถึง 30 ปี เอาเลยก็ไม่แน่ ฯลฯ ฯลฯ แต่กระนั้น...ทุกสิ่งทุกอย่างก็ยังไม่ได้<b> “เข้าที่-เข้าทาง” </b>แม้สภาสูงของโบลิเวีย จะเริ่มเปิดทางให้เตรียมเลือกตั้งครั้งใหม่กันบ้างแล้ว...<br/><br/>ดังนั้น...ความพยายามขยายขอบเขตการปัดกวาดสวนหลังบ้านของคุณพ่ออเมริกา ให้ไปไกลถึง <b>“เวเนซุเอลา” </b>ที่เคยง้างแล้ว ง้างอีก มาโดยตลอด มันจึงไม่ถึงกับง่ายกันสักเท่าไหร่นัก แม้จะส่ง<b> “ชายชุดดำ” </b>บุกเข้ายึดสถานทูตเวเนซุเอลาในโบลิเวีย และในบราซิล เมื่อไม่กี่สัปดาห์ที่ผ่านมา อีกทั้งเหตุการณ์ประท้วง...ก็ไม่ได้เกิดขึ้นแต่เฉพาะบรรดารัฐบาลที่เป็นไม้เบื่อ ไม้เมากับคุณพ่ออเมริกาแต่เพียงเท่านั้น บรรดารัฐบาลที่ซี้แหง ย่ำปึ้ก กับอเมริกามาโดยตลอด ไม่ว่าจะเป็นรัฐบาลเอกวาดอร์ ชิลี ไปจนถึงโคลัมเบียรายล่าสุด ต่างยังต้องชุลมุนอยู่กับการ <b>“จุดไฟในนาคร” </b>ของบรรดามวลชนภายในประเทศ ที่ไม่คิดจะเอาด้วยกับนโยบายและมาตรการต่างๆ ตามแบบฉบับ <b>“ลัทธิเสรีนิยม” </b>โดยทั่วไป โคลัมเบียนั้น...เห็นว่าออกกันมาเป็นแสนหรือประมาณ 200,000 ในการประท้วงที่กรุง <b>“Bogota” </b>เมื่อวันพฤหัสฯ (21 พ.ย.) ที่ผ่านมา จนต้องประกาศ <b>“เคอร์ฟิว” </b>ครอบคลุมเมืองหลวงและเมืองต่างๆ ไปเป็นชุดๆ เพื่อระงับการปล้นสะดม ฉกชิงวิ่งราว การปะทะกับเจ้าหน้าที่ตำรวจ ที่ทำให้มีคนตายและบาดเจ็บไปแล้วร่วมร้อยๆ ราย...<br/><br/>พูดง่ายๆ ว่า...การประท้วงในประเทศแถบละตินอเมริกาทุกวันนี้ แทบมองไม่ออก ว่าใครเป็นใคร หรือไผเป็นไผกันแน่!!! ขณะที่อดีตประธานาธิบดี <b>“โมราเลส” </b>แห่งโบลิเวีย พยายามชี้นิ้วไปที่อเมริกาและลิ่วล้อ อย่างองค์กร<b> “OAS” </b>(The Organization of America States) อันเป็นองค์กรที่คุณพ่ออเมริกาก่อตั้งขึ้นมาตั้งแต่ปี ค.ศ. 1984 และสนับสนุนทางการเงินมาโดยตลอด ว่าเป็นผู้ <b>“จุดไฟในนาคร” </b>ขึ้นมาในโบลิเวีย โดยมีผลประโยชน์เรื่อง <b>“แร่ลิเธียม” </b>(Lithium) เข้ามามีส่วนเกี่ยวข้องพัวพันในแทบทุกขั้นตอน หรือเนื่องจากรัฐบาลตัวเอง ตัดสินใจยกประโยชน์ให้กับบริษัทจีน อย่างบริษัท <b>“TBEA Group Co Ltd” </b>เข้ามาร่วมหุ้น ร่วมทุน ถือหุ้น 49 เปอร์เซ็นต์กับบริษัท <b>“YLB” </b>ของโบลิเวีย เพื่อขุดหาแร่ลิเธียมในแหล่ง<b> “Coipasa” </b>และ <b>“Pastos Grandes” </b>ที่ว่ากันว่ามีปริมาณลิเธียมอยู่ไม่น้อยกว่า 21 ล้านตัน ตั้งแต่ช่วงเดือนกุมภาพันธ์ที่ผ่านมา อันอาจส่งผลให้รัฐบาลอเมริกันและพวกลิ่วล้ออย่างองค์กร <b>“OAS” </b>ต้องพยายามหาทางไล่ถีบตัวเอง และเพื่อ<b> “เตะตัดขา” </b>ประเทศจีน ที่ต้องการปริมาณแร่ลิเธียมไม่น้อยไปกว่า 800,000 ตันต่อปี เพื่อรองรับอุตสาหกรรมผลิตรถยนต์ไฟฟ้า ภายในปี ค.ศ. 2025 อะไรประมาณนั้น...<br/><br/>จริง-ไม่จริง...ก็ไม่รู้!!! แต่ที่แน่ๆ ก็คือ การชิงไหว-ชิงพริบ ชิงพื้นที่และอิทธิพลทางการเมือง เศรษฐกิจ ไปจนถึงการทหาร ของคุณพ่ออเมริกาและมหาอำนาจคู่แข่งอย่างจีนและรัสเซีย ในภูมิภาคละตินอเมริกานั้น คงปฏิเสธไม่ได้ว่า...เต็มไปด้วยการเชือดเฉือนไม่น้อยไปกว่าในภูมิภาคตะวันกลาง และนับวันจะซับซ้อนซ่อนเงื่อน เพื่อนทรยศยิ่งขึ้นเรื่อยๆ โดยเฉพาะในช่วงหลังๆ เพราะจากตัวเลขสถิติที่<b> “ศูนย์ศึกษาละตินอเมริกา” </b>แห่งมหาวิทยาลัยจอร์จทาวน์ (Georgetown University’s Center for Latin America) ของอเมริกาเอง ได้<b> “ส่งสัญญาณ” </b>เตือนไว้ในรายงานการศึกษาตั้งแต่เดือนเมษายนปีนี้นี่เอง ว่าถ้าหากรัฐบาลอเมริกันไม่คิดจะ <b>“ปัดกวาดสวนหลังบ้าน” </b>ของตัวเองซะแต่เนิ่นๆ โอกาสที่จะ <b>“เสร็จจีน” </b>หรือแม้แต่ <b>“เสร็จรัสเซีย” </b>ย่อมมีความเป็นไปได้สูงเอามากๆ...<br/><br/>โดยอ้างตัวเลขจาก<b> “ธนาคารโลก” </b>มายืนยันให้เห็นกันชัดๆ ว่าเมื่อ 20 กว่าปีที่แล้ว 57 เปอร์เซ็นต์ของ <b>“สินค้าส่งออก” </b>ทั้งหมดของประเทศในละตินอเมริกานั้น ส่งไปยังสหรัฐอเมริกาซะเป็นหลัก และ 48 เปอร์เซ็นต์ของ<b> “สินค้าสั่งเข้า” </b>มายังประเทศละตินอเมริกาทั้งหลาย ก็มาจากสหรัฐอเมริกามาโดยตลอด แต่นับจากปี ค.ศ. 2017 เป็นต้นมา ตัวเลขเหล่านี้มันเริ่ม <b>“พลิก” </b>จากหน้ามือเป็นหลังตีนอะไรประมาณนั้น คือ 10 เปอร์เซ็นต์ของสินค้าส่งออกในละตินอเมริกาถูกส่งไปให้คุณพี่จีนกันแทนที่ และกว่า18 เปอร์เซ็นต์ของสินค้าสั่งเข้ามายังละตินอเมริกา ก็คือสินค้า <b>“เมด อิน ไชน่า” </b>เป็นแผงๆ การลงทุนของบริษัทจีนในละตินอเมริกา นับจากปี ค.ศ. 2000-2017 มีมูลค่าไม่น้อยไปกว่า 109,000 ล้านดอลลาร์สหรัฐ ธนาคารจีนอย่าง<b> “China Development Bank” </b>และ <b>“Export-Import Bank” </b>ปล่อยกู้ให้กับประเทศในละตินอเมริกา เฉพาะแค่ปี ค.ศ. 2005 มากถึง 140,000 ล้านดอลลาร์ จนบางประเทศในละตินอเมริกา เจอกับ<b> “กับดักหนี้” </b>ของจีน เช่น เอกวาดอร์ที่ต้องกู้เงินจีนถึง 18,400 ล้านดอลลาร์ หรือประมาณ 1 ใน 3 ของหนี้สาธารณะกันไปแล้ว...<br/><br/>ขณะที่รัสเซีย...ยุคประธานาธิบดี <b>“วลาดิมีร์ ปูติน” </b>ก็ได้เพิ่มบทบาทด้านการทหาร การขายอาวุธ การขยายข้อตกลงทางการค้าและการทูตระดับสูง ทั้งต่อประเทศที่ต่อต้านอเมริกา เช่น คิวบา เวเนซุเอลา นิคารากัว ไปจนประเทศกลางๆ อย่างบราซิลในฐานะหนึ่งในประเทศ <b>“BRICS” </b>ด้วยกัน จนสวนหลังบ้านอเมริการกรุงรังไปหมดแล้ว ยิ่งในยุคของผู้นำอเมริกาอย่าง <b>“ทรัมป์บ้า” </b>ที่คิดเอาแต่<b> “อเมริกา...มาก่อน” </b>ในทุกๆ เรื่อง ทุกๆ กรณี ด้วยมาตรการการขึ้นภาษีศุลกากรต่อสินค้านำเข้าอเมริกา การตัดเงินช่วยเหลือบรรดาประเทศละตินอเมริกาที่ไม่สามารถป้องกันให้ผู้อพยพไหลเข้าอเมริกา ไปจนถึงการสร้าง <b>“กำแพงเม็กซิโก” </b>ฯลฯ ก็ยิ่งทำให้อะไรต่อมิอะไรรกรุงรังยิ่งขึ้นไปอีก ดังนั้น...การ <b>“ปัดกวาดสวนหลังบ้าน” </b>ของอเมริกา ไม่ว่าจะโดยวิธีใดๆ ก็แล้วแต่ มันคง <b>“ไม่ง่าย” </b>แบบ <b>“ปอกกล้วยเข้าปาก” </b>เหมือนเมื่อยุคอดีต ที่ว่ากันว่า...รัฐบาลอเมริกัน หรือหน่วยงานซีไอเอมีส่วนก่อการรัฐประหารในประเทศละตินอเมริกามากกว่า 50 ครั้งเป็นอย่างน้อย นับแต่ปี ค.ศ. 1984 เป็นต้นมา...</p>
    </article>
  </body>
</html>