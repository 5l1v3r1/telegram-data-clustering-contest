<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/attualita/articolo/ad-alba-un-lento-ritorno-alla-normalita-ora-lattenzione-e-rivolta-alle-frane.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T08:50:56+00:00"/>
    <meta property="og:title" content="Dopo la grande paura Alba ritorna lentamente alla normalità, ora l’attenzione è rivolta alle frane"/>
    <meta property="og:description" content="Col Tanaro sceso poco sopra i 2 metri è stato chiuso il Centro Operativo Comunale che ha monitorato la situazione durante l’emergenza. Cessata l’evacuazione del campo nomadi e ripresa l’attività nello stabilimento Ferrero. Comune..."/>
  </head>
  <body>
    <article>
      <h1>Dopo la grande paura Alba ritorna lentamente alla normalità, ora l’attenzione è rivolta alle frane</h1>
      <h2>Col Tanaro sceso poco sopra i 2 metri è stato chiuso il Centro Operativo Comunale che ha monitorato la situazione durante l’emergenza. Cessata l’evacuazione del campo nomadi e ripresa l’attività nello stabilimento Ferrero. Comune e Protezione civile sono ora impegnati nella verifica degli smottamenti segnalati in diverse zone del territorio</h2>
      <address><time datetime="2019-11-25T08:50:56+00:00">25 Nov 2019, 08:50</time> by <a rel="author">Ezio Massucco</a></address>
      <p>Passata l'apprensione per i corsi d’acqua, Alba fa i conti con le frane. Questa mattina, lunedì 25 novembre, <b>il livello idrometrico del fiume Tanaro è sceso a quota 2,15 metri</b> (rilevazione Arpa delle ore 8).</p>
      <p>Dopo aver riaperto, ancora nel pomeriggio di ieri, il <b>sottopassaggio di corso Piera Cillario</b> (anche negli <b>stabilimenti Ferrero</b> l’attività è ripresa normalmente), questa mattina il Comune ha quindi <b>disposto la chiusura del Centro Operativo Comunale (Coc)</b>, che dalla serata di venerdì aveva monitorato l’evolversi della situazione maltempo.</p>
      <p>Rimarrà ovviamente attivo il <b>presidio del settore Protezione Civile</b>, che in questi minuti sta effettuando una serie di <b>sopralluoghi per verificare lo stato dei numerosi smottamenti</b> che hanno interessato diversi versanti collinari del territorio comunale (<b>strada Argantino</b>, presso Altavilla, e <b>San Rocco Seno d'Elvio</b>, tra le zone interessate).</p>
      <p>In mattinata è attesa una nuova ordinanza del sindaco, che intanto ha disposto la revoca del provvedimento col quale, nel pomeriggio di sabato, aveva disposto <b>l’evacuazione del campo nomadi "Pinot Gallizio"</b>. </p>
    </article>
  </body>
</html>