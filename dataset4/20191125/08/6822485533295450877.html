<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T08:46:00+00:00"/>
    <meta property="og:title" content="دبیرکل جمعیت رهپویان: دولت بدون هیچ دلیلی کارت سوخت را تعطیل کرد/ رهبری از پیچیده‌تر شدن فتنه جلوگیری کردند"/>
    <meta property="og:description" content="حجّت‌الاسلام بهزاد زارع، دبیرکل جمعیت رهپویان انقلاب اسلامی در گفت‌وگو با فارس با اشاره به اغتشاشات پس از اجرای طرح مدیرت مصرف سوخت و گرانی بنزین گفت: فتنه اخیر یک فتنه پیچیده و چندلایه است که ابعاد مختلفی دارد؛ از اعتراض به‌حق مردم گرفته تاسوءتدبیر، بی‌کفایتی و بی‌صداقتی مسئولین. همچنین از فرصت طلبی اشرار و منافقین گرفته تا صحنه گردانی نظام سلطه برای عراقیزه و لبنانیزه کردن ایران."/>
  </head>
  <body>
    <article>
      <h1>دبیرکل جمعیت رهپویان: دولت بدون هیچ دلیلی کارت سوخت را تعطیل کرد/ رهبری از پیچیده‌تر شدن فتنه جلوگیری کردند</h1>
      <address>
        <time datetime="2019-11-25T08:46:00+00:00">25 Nov 2019, 08:46</time>
      </address>
      <p>دبیرکل جمعیت رهپویان با اشاره به اجرای طرح مدیریت مصرف سوخت گفت: هم‌حزبی‌های آقای روحانی به‌جای اینکه مسئولیت این همه بی‌تدبیری را بپذیرند و پاسخ‌گو باشند با پیگیری طرح دوفوریتی در مجلس، درصدد پیچیده‌تر کردن اوضاع برآمدند.</p>
      <p>حجّت‌الاسلام بهزاد زارع، دبیرکل جمعیت رهپویان انقلاب اسلامی در گفت‌وگو با فارس با اشاره به اغتشاشات پس از اجرای طرح مدیرت مصرف سوخت و گرانی بنزین گفت: فتنه اخیر یک فتنه پیچیده و چندلایه است که ابعاد مختلفی دارد؛ از اعتراض به‌حق مردم گرفته تاسوءتدبیر، بی‌کفایتی و بی‌صداقتی مسئولین. همچنین از فرصت طلبی اشرار و منافقین گرفته تا صحنه گردانی نظام سلطه برای عراقیزه و لبنانیزه کردن ایران.</p>
      <p>وی، اعتراض را حق مردم دانست و گفت: مردم از طرفی تحت فشار هستند به‌نحوی که از سال گذشته تاکنون حداقل قدرت خرید آن‌ها نصف شده و از طرفی بی‌صداقتی و بی‌تدبیری مسئولین را می‌بینند که با وجود بی‌کفایتی، حداقل صداقت هم ندارند. مثلاً در همین موضوع بنزین در دولت قبل، حدود ۳ هزار میلیارد تومان هزینه صدور کارت سوخت و تجهیز زیرساخت جایگاه‌های سوخت شده بود و حداقل اثر آن، علاوه بر مدیریت و منطقی کردن مصرف، قاچاق سوخت را هم کاهش داد.</p>
      <p>
        <b>*دولت بدون هیچ دلیلی کارت سوخت را تعطیل کرد</b>
      </p>
      <p>زارع با بیان اینکه متأسفانه دولت بدون هیچ دلیلی کارت سوخت را تعطیل کرد، اظهار داشت: نتیجه این تصمیم غلط این شد که فقط تا پایان سال ۹۷ بیش از ۱۵۰ هزار میلیارد تومان سوخت به کشورهای همسایه قاچاق شد. این رقم، خسارت وحشتناکی است و اگر  هزینه برگرداندن مجدد کارت سوخت و میزان قاچاق سوخت در سال ۹۸ را هم به این مبلغ اضافه کنیم بالغ بر۲۰۰ هزار ملیلیارد تومان خسارت به ملت و کشور تحمیل شده است.</p>
      <p>«از طرفی بر اساس برنامه ششم توسعه و ساماندهی مدیریت مصرف، دولت موظف بود چند کار دیگر را در راستای مدیریت مصرف انجام دهد که یکی از آنها حمایت و روان‌سازی حمل و نقل عمومی است. اقدام بعدی رشد گام به گام و پلکانی قیمت سوخت است. با این حال می‌بینیم که در سالهای اخیر دولت نه‌تنها هیچ گامی برای توسعه ناوگان عمومی برنداشته بلکه برای مهار تصنعی تورم، اجرای پلکانی قیمت بنزین را هم متوقف کرد».</p>
      <p>دبیرکل جمعیت رهپویان ادامه داد: مردم از طرفی تحت فشار شدید تحریم دشمنان بی‌رحمی هستند که حتی داروهای بیماران خاص را هم تحریم می‌کنند و از طرفی علاوه بر بی‌کفایتی، بی‌صداقتی مسئولین مربوطه هم نمکی است بر زخم مشکلاتشان.</p>
      <p>
        <b>*دشمنان با سازماندهی در فضای مجازی بر اعتراضات به‌حق مردم سوار شدند</b>
      </p>
      <p>زارع با بیان اینکه دشمنان قسم خورده نظام مترصد فرصتی برای ساقط کردن مستقل ترین نظام در دنیا هستند گفت: دشمنان با سازماندهی در فضای مجازی بر اعتراضات به‌حق مردم سوار شدند و خسارات بزرگ مادی و معنوی به ما تحمیل کردند.</p>
      <p>وی ادامه داد: مردم چاره ای جز اعتراض نداشتند، امّا اعتراض باید به شکل مدنی و از مجرای قانونی باشد تا دشمن و اشرار امکان سوء استفاده نداشته باشند. البته مهم‌ترین راه اعتراض به شیوه‌های مدنی از کانال احزاب است که دولت محترم آقای روحانی و رفقای هم‌حزبی اصلاح طلبش به احزاب و همین شیوه های مدنی هم پاسخ‌گو نیستند.</p>
      <p>دبیرکل جمعیت رهپویان با بیان اینکه در نظام‌های مردم‌پایه، احزاب رابط حاکمیت و مردم و بالعکس هستند گفت: دولت فعلی و جریان حامی آن برای احزاب هم هیچ جایگاهی قائل نیستند. بنده به‌عنوان دبیرکل یکی از این احزاب، صدها سئوال بی پاسخ دارم؛ چرا رئیس‌جمهور محترم و حامیانش پاسخ نمی‌دهند؟</p>
      <p>زارع ادامه داد: یکی از سوالات مربوط به همین قریب به ۲۰۰ هزار میلیارد تومان خسارتی است که در بخش سوخت وارد شده است. اگر کارت سوخت غلط بوده، چرا بعد از۶ سال، دولت‌مردان به همان سامانه مراجعه کردند و اگر درست بود آیا نبایدحداقل یک عذرخواهی خشک و خالی از مردم انجام دهند؟ در بحث مسکن هم دقیقاً دولت مرتکب چنین خطایی شد.</p>
      <p>وی با بیان اینکه ما منتقد دولت قبل بودیم و مدافع آن نیستیم، اظهار داشت: اولاً در دولت قبل دو و نیم میلیون مسکن در قالب مسکن مهربرای مردم ساخته شد ولی وزیر مسکن این دولت، آن را مزخرف خواند. اگرچه ممکن است این طرح اشکالاتی هم داشته باشد اما املای نانوشته غلط هم ندارد. ثانیاً اگر مزخرف بود چرا شما دوباره فقط با تغییر اسم بعد از۶ سال به همان طرح برگشتید؟ ثالثاً جایگزین شما برای این طرح مزخرف چه بود؟</p>
      <p>فعال سیاسی اصول‌گرا  با بیان اینکه روحانی با شعار «هر۱۰۰ روز به مردم گزارش می‌دهم» رأی آورده، افزود: ایشان بعد از۶ سال می‌گوید اختیاراتم کافی نیست. باید گفت که اولاً ایشان که به‌عنوان حقوقدان از مردم رأی گرفتند چطور حقوقدانی هستند که از ظرفیتهای قانونی کشور بی اطلاع بودند؟ ثانیاً آقای رئیس جمهور در همین حدی که اختیار داشته پاسخگوی عملکرد خود باشد.</p>
      <p>زارع ادامه داد: مگر یکی از شعارهای آقای روحانی تحقق ظرفیتهای قانون اساسی نبود؟!</p>
      <p>اصل ۲۸ قانون اساسی می‌گوید هر ایرانی باید یک مسکن مناسب داشته باشد، اصل ۳۱ نیز می‌گوید هر ایرانی یک شغل مناسب. دولت محترم چه قدمی در راستای تحقق این اصول قانون اساسی برداشته است؟</p>
      <p>وی در ادامه، بیانات رهبر معظّم انقلاب درباره طرح مدیریت مصرف سوخت را مورد اشاره قرار داد و گفت: به نظر من مقام معظّم رهبری مثل همیشه صادقانه ترین، هوشمندانه ترین و حکیمانه ترین موضع را اتخاذ کردند و مواضع ایشان را باید تنها عامل مهار فتنه دانست. معظم له درعین حال که بر مطالبات بحق مردم تأکید کردند، صادقانه بر احترام به قانون و حفظ جایگاه مسئولین و رأی ملت ایستادگی کردند.</p>
      <p>زارع خاطرنشان کرد: سال ۸۸ برخی می‌گفتند چرا تا این حد بر تثبیت نتیجه انتخابات اصرار دارند. اگر رهبری آنجا ایستادگی نمی‌کردند انتخابات مجلس ۹۰ و ریاست جمهوری ۹۲ و... در کار نبود، چون هر نتیجه ای که حاصل می‌شد عده ای به خیابان می‌آمدند و نمی‌پذیرفتند. لذا رهبری اینجا هم با صداقت و هوشمندی ایستادند و آرامش را به جامعه برگرداندند.</p>
      <p>
        <b>*تشریح علت اعلام نظر رهبر انقلاب درباره طرح سهمیه‌بندی بنزین</b>
      </p>
      <p>وی ادامه داد: هم‌حزبی‌های آقای روحانی به‌جای اینکه مسئولیت این همه بی‌تدبیری را بپذیرند و پاسخ‌گو باشند با پیگیری طرح دوفوریتی در مجلس، درصدد پیچیده‌تر کردن اوضاع برآمدند که رهبری با این تصمیم حکیمانه و به‌موقع، هم حریم قانون را حفظ کردند و هم مانع بدعت‌گذاری برای گسترش هرج و مرج شدند. همچنین از پیچیده ترشدن فتنه جلوگیری کردند و از طرفی دیگر دست دشمنان را برای سوء استفاده بیشتر بستند.</p>
      <p>دبیرکل جمعیت رهپویان افزود: رهبر انقلاب یک بار دیگر تدبیر و مدیریت صحیح در نظام ولایی را به همه ما آموختند. البته ملت بیدار است و به‌خوبی فهمید و بلافاصله صف خود را از اشرار و دشمن جدا کردند، اما کاش برخی مدیران و مسئولین کشور هم صداقت داشتند و کمی درس می‌گرفتند.</p>
    </article>
  </body>
</html>