<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/india-and-pak-must-find-solution-in-kashmir-jeremy-corbyn113.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T08:29:00+00:00"/>
    <meta property="og:title" content="'ഇന്ത്യയും പാക്കിസ്ഥാനും സംയുക്തമായി പരിഹാരം കണ്ടെത്തണം'; കശ്മീര്‍ വിഷയത്തില്‍ ജെര്‍മി കോര്‍ബിന്‍"/>
    <meta property="og:description" content="Britain India- Pakistan Jeremy Corbyn World ബര്‍മിംഗ്ഹാം: കശ്മീര്‍ വിഷയത്തില്‍ ഇന്ത്യയും പാക്കിസ്ഥാനും സംയുക്തമായി ഒരു പരിഹാരം കണ്ടെത്തണമെന്ന് ബ്രിട്ടീഷ് ലേബര്‍പാര്‍ട്ടി"/>
  </head>
  <body>
    <article>
      <h1>'ഇന്ത്യയും പാക്കിസ്ഥാനും സംയുക്തമായി പരിഹാരം കണ്ടെത്തണം'; കശ്മീര്‍ വിഷയത്തില്‍ ജെര്‍മി കോര്‍ബിന്‍</h1>
      <address><time datetime="2019-11-25T08:29:00+00:00">25 Nov 2019, 08:29</time> by <a rel="author">ന്യൂസ് ഡെസ്‌ക്</a></address>
      <p>ബര്‍മിംഗ്ഹാം: കശ്മീര്‍ വിഷയത്തില്‍ ഇന്ത്യയും പാക്കിസ്ഥാനും സംയുക്തമായി ഒരു പരിഹാരം കണ്ടെത്തണമെന്ന് ബ്രിട്ടീഷ് ലേബര്‍പാര്‍ട്ടി നേതാവ് ജെര്‍മി കോര്‍ബിന്‍.</p>
      <p>ഡിസംബര്‍ 12ന് നടക്കാനിരിക്കുന്ന തെരഞ്ഞെടുപ്പിന് മുന്നോടിയായി ബര്‍മിംഗ്ഹാമിലെ ജിയോ ന്യൂസിന് നല്‍കിയ അഭിമുഖത്തിലായിരുന്നു കശ്മീര്‍ വിഷയത്തില്‍ കോര്‍ബിന്‍ പ്രതികരണം നടത്തിയത്.</p>
      <p>കശ്മീരില്‍ നടന്നുകൊണ്ടിരിക്കുന്ന മനുഷ്യാവകാശലംഘനങ്ങളെക്കുറിച്ചും മാധ്യമ വിലക്കിനെക്കുറിച്ചമുള്ള അവതാരകന്റെ ചോദ്യത്തിന് നന്ദി പറഞ്ഞുകൊണ്ടാണ് അദ്ദേഹം വിഷയത്തില്‍ പ്രതികരിച്ചത്, ” താങ്കളുടെ<br/>ഈ ചോദ്യത്തിന് നന്ദി” എന്നാണ് കോര്‍ബിന്‍ പറഞ്ഞത്.</p>
      <p>”കശ്മീരില്‍ താമസിക്കുന്ന ജനങ്ങളുടെ അവകാശങ്ങള്‍ മുന്‍നിര്‍ത്തി സുസ്ഥിരമായ സമാധാനം നിലനിര്‍ത്താന്‍ ഇന്ത്യയും പാക്കിസ്ഥാനും ഈ വിഷയം അഭിസംബോധനചെയ്യണം”- അദ്ദേഹം പറഞ്ഞു.</p>
      <related>
        <a href="https://www.doolnews.com/will-apologise-for-jallianwala-bagh-massacre-if-voted-to-power-labour-party-s-manifesto.html?utm_source=doolnews&amp;utm_medium=related"/>
      </related>
      <p>”കാലാകാലം കശ്മീരില്‍ നടക്കുന്ന ദുരിതവും പിരിമുറുക്കവും മനുഷ്യാവകാശ പ്രശ്നങ്ങളും അനുഭവിച്ച് നമുക്ക് പോകാന്‍ കഴിയില്ല. കുറേവര്‍ഷം ഈ വിഷയത്തെക്കുറിച്ച് പഠിച്ച വ്യക്തി എന്ന നിലയില്‍ അവിടെയുള്ള ആളുകള്‍ക്ക് ഞാന്‍ ഒരു സുഹൃത്തായിരിക്കുമെന്ന ഉറപ്പ് നല്‍കുന്നു”- അദ്ദേഹം പറഞ്ഞു.</p>
      <p>ബി.ജെ.പിയെ പിന്തുണയ്ക്കുന്ന ഒരു കൂട്ടം ആളുകള്‍ ലേബര്‍ പാര്‍ട്ടിക്കെതിരെ നടത്തുന്ന വിദ്വേഷ പ്രചാരണത്തെക്കുറിച്ചുള്ള ചോദ്യത്തിന് ബ്രിട്ടീഷ് ജനതയോട് വിവേകപൂര്‍ണ്ണമായ തീരുമാനമെടുക്കാന്‍ കോര്‍ബിന്‍ ആഹ്വാനം ചെയ്തു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഓവര്‍സീസ് ഫ്രണ്ട്‌സ് ഓഫ് ബി.ജെ.പി (ഒ.ബി.ജെ.പി) ഗ്രൂപ്പ് ഈ വര്‍ഷം ആദ്യം കശ്മീരിലെ ജനങ്ങളെ പിന്തുണച്ച 50 ലേബര്‍ എം.പിമാരെ പരസ്യമായി എതിര്‍ക്കുകയും ബ്രിട്ടീഷ് ഇന്ത്യക്കാരെ കണ്‍സര്‍വേറ്റീവ് പാര്‍ട്ടിക്ക് വോട്ടുചെയ്യാന്‍ പ്രേരിപ്പിക്കുകയും ചെയ്തിരുന്നു.</p>
      <p>ജനങ്ങള്‍ രാഷ്ട്രീയ പാര്‍ട്ടികളുടെ പ്രകടന പത്രികകളും നയങ്ങളും പരിഗണിക്കണം.<br/>നയങ്ങളുടെ അടിസ്ഥാനത്തില്‍ ജനങ്ങള്‍ വോട്ട് ചെയ്യുന്നതിനെക്കുറിച്ച് തീരുമാനമെടുക്ക<br/>ണമെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/protest-rise-in-latin-american-countries123.html?utm_source=doolnews&amp;utm_medium=related"/>
      </related>
      <p>” സാമുദായികാടിസ്ഥാനത്തില്‍ ഒരു രാഷ്ട്രീയ വേര്‍തിരിവ് ഉണ്ടാക്കണമെന്ന് ഞാന്‍ കരുതുന്നില്ല. ജനങ്ങളെ ഒരുമിച്ച് നിര്‍ത്താനുള്ള രാഷ്ട്രീയ ഐക്യമാണ് ആവശ്യം” അദ്ദേഹം കൂട്ടിച്ചേര്‍ത്തു.</p>
      <p>‘അവര്‍ (ജനങ്ങള്‍) ഞങ്ങളുടെ പ്രകടന പത്രിക പരിഗണിക്കുമെന്ന് ഞാന്‍ പ്രതീക്ഷിക്കുന്നു. വിദ്യാഭ്യാസത്തിലും ഭവന നിര്‍മ്മാണത്തിലും ഞങ്ങള്‍ നിക്ഷേപം കൊണ്ടുവരും. പ്രത്യേകിച്ചും ചെറുകിട, ഇടത്തരം സംരംഭങ്ങളെ നിക്ഷേപങ്ങളിലൂടെയും സഹായധനത്തിലൂടെയും ഞങ്ങള്‍ പിന്തുണയ്ക്കും, ”അദ്ദേഹം അഭിപ്രായപ്പെട്ടു.</p>
      <p>വരാനിരിക്കുന്ന തെരഞ്ഞെടുപ്പില്‍ ലേബര്‍പാര്‍ട്ടി 53 ശതമാനം സ്ത്രീകളെ സ്ഥാനാര്‍ഥികളിയായി നിര്‍ത്തുന്നുണ്ട്. ബ്രിട്ടീഷ് ചരിത്രത്തില്‍ ആദ്യമായിട്ടാണ് ഇത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>തെരഞ്ഞെടുപ്പില്‍ അധികാരത്തിലേറുകയാണെങ്കില്‍ 1919 ലെ ജാലിയന്‍ വാലാബാഗ് കൂട്ടക്കൊലയ്ക്ക് ബ്രിട്ടീഷ് സര്‍ക്കാരിനുവേണ്ടി ഔപചാരികമായി ക്ഷമാപണം നടത്താമെന്നും 1984 ലെ ഓപ്പറേഷന്‍ ബ്ലൂസ്റ്റാറില്‍ ബ്രിട്ടന്റെ പങ്കിനെക്കുറിച്ച് പരിശോധിക്കുമെന്നും കോര്‍ബിന്‍ വ്യക്തമാക്കിയിരുന്നു.</p>
      <p>107 പേജുള്ള പ്രകടന പത്രികയില്‍ ”കശ്മീര്‍ ഉള്‍പ്പെടെയുള്ള ലോകത്തിലെ ഏറ്റവും വലിയ മാനുഷിക പ്രതിസന്ധികള്‍” എന്ന് വിളിക്കുന്ന വിഷയങ്ങളില്‍ ക്രിയാത്മക പങ്ക് വഹിക്കുന്നതില്‍ കണ്‍സര്‍വേറ്റീവ് പറഞ്ഞിരുന്നു. പക്ഷേ, പ്രകടന പത്രികയില്‍ കശ്മീരിനെക്കുറിച്ചുള്ള വീക്ഷണത്തെക്കുറിച്ച് ലേബര്‍ പാര്‍ട്ടി വിശദീകരിച്ചിട്ടുണ്ടായിരുന്നില്ല.</p>
      <figure>
        <iframe src="https://www.youtube.com/embed/-lcaQSaTRQI" width="560" height="315" data-service="Youtube" scrolling="no"/>
      </figure>
    </article>
  </body>
</html>