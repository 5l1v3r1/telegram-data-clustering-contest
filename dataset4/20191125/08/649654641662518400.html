<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/novopazarski-radio-sto-plus-dobio-spor-sa-funkcionerom-sns/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T08:29:08+00:00"/>
    <meta property="og:title" content="Novopazarski radio Sto plus dobio spor sa funkcionerom SNS"/>
    <meta property="og:description" content="Izveštavajući o smrti mušterije kojeg je pretukao vozač taksi vozila, novinar novopazarskog radija Sto plus Nikola Kočović nije prekršio zakon, ocenio je Viši sud u Beogradu."/>
  </head>
  <body>
    <article>
      <h1>Novopazarski radio Sto plus dobio spor sa funkcionerom SNS</h1>
      <address><time datetime="2019-11-25T08:29:08+00:00">25 Nov 2019, 08:29</time> by <a rel="author">Beta</a></address>
      <p>
        <b>Izveštavajući o smrti mušterije kojeg je pretukao vozač taksi vozila, novinar novopazarskog radija Sto plus Nikola Kočović nije prekršio zakon, ocenio je Viši sud u Beogradu.</b>
      </p>
      <p>Sud je odbio tužbu Igora Novovića, funkcionera Srpske napredne stranke (SNS) iz Novog Pazara, kojom je od novinara, urednika Ishaka Slezovića i agencije Beta kao osnivača medija, „zbog povređene časti i ugleda, a na ime naknade nematerijane štete“, traženo 200.000 dinara.</p>
      <p>Novović je podneo tužbu krajem marta 2017. godine, navodeći da su mu tekstom „Preminuo Novopazarac kojeg je pretukao taksista“, povređeni čast i ugled.</p>
      <p>On je u tužbi negirao bilo kakvu vezu sa automobilom i vozačem, a njegovi svedoci davali potpuno suprotne izjave o tome ko je angažovao vozača i bio stvarni vlasnik vozila, što je na sudu ocenjeno kao „kontradiktorno, neuverljivo i sračunato svedočenje“.</p>
      <p>S druge strane, „dokazi i svedočenje Kočovića su ocenjeni kao iskreni i logični“, navodi se u presudi Višeg suda.</p>
      <p>„S obzirom da je tužilac i na sudu naglašavao svoje članstvo u Srpskoj naprednoj stranci, mislim da smo bili žrtva školskog primera pokušaja partijskog disciplinovanja novinara i medija. Tužilac je očigledno smatrao da će mu pripadnost i funkcija u vladajućoj partiji doneti prednost u odlučivanju sudije, što u ovom slučaju nije pomoglo“, ocenio je direktor i urednik Sto plus radija Ishak Slezović.</p>
      <p>Uzimajući sve u razmatranje, Viši sud je tužbeni zahtev Novovića ocenio neosnovanim i obavezao ga da tuženim, na ime parničnog postupka, isplati 78.900 dinara.</p>
      <p>Presuda Višeg suda u Beogradu je prvostepena i Novović ima pravo žalbe Apelacionom sudu u tom gradu, u roku od osam dana od njenog prijema.</p>
      <p>Zbog istog teksta Novović je pokrenuo postupak i pred Osnovnim sudom u Novom Pazaru kojem je podneo privatnu tužbu protiv Kočovića. Postupak u tom predmetu, nakon dve godine suđenja i promene dvojice sudija, biće nastavljen u martu sledeće godine.</p>
      <p>Pred Višim sudom u Beogradu uskoro će početi još jedan proces protiv radija Sto plus, a po tužbi jednog visokog funkcionera Sandžačke demokratske partije.</p>
      <h3>Povezani tekstovi:</h3>
    </article>
  </body>
</html>