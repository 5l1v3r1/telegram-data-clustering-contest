<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/779058/loutseskou-pligothika-otan-katigorithika-oti-efyga-gia-ta-chrimata-apo-ton-paok/"/>
    <meta property="og:site_name" content="to10.gr"/>
    <meta property="article:published_time" content="2019-11-25T08:27:10+00:00"/>
    <meta property="og:title" content="Λουτσέσκου: «Πληγώθηκα όταν κατηγορήθηκα ότι έφυγα για τα χρήματα από τον ΠΑΟΚ»"/>
    <meta property="og:description" content="Ο Ραζβάν Λουτσέσκου μίλησε για την κριτική που δέχθηκε όταν αποχώρησε από τον ΠΑΟΚ το περασμένο καλοκαίρι."/>
  </head>
  <body>
    <article>
      <h1>Λουτσέσκου: «Πληγώθηκα όταν κατηγορήθηκα ότι έφυγα για τα χρήματα από τον ΠΑΟΚ»</h1>
      <h2>Ο Ραζβάν Λουτσέσκου μίλησε για την κριτική που δέχθηκε όταν αποχώρησε από τον ΠΑΟΚ το περασμένο καλοκαίρι.</h2>
      <address><time datetime="2019-11-25T08:27:10+00:00">25 Nov 2019, 08:27</time> by <a rel="author">to10.gr</a></address>
      <p>Ο Ραζβάν Λουτσέσκου πανηγυρίζει εδώ και λίγες ώρες την κατάκτηση του Ασιατικού Τσάμπιονς Λιγκ με την Αλ Χιλάλ και μίλησε σε ΜΜΕ της Ρουμανίας για αυτή τη μεγάλη του επιτυχία αλλά και την εμπειρία του στη νέα του ομάδα.</p>
      <p>Ο πρώην προπονητής του ΠΑΟΚ αναφέρθηκε φυσικά και στους «ασπρόμαυρους» εκφράζοντας το παράπονό του για την κριτική που του ασκήθηκε όταν έφυγε από τον Δικέφαλο τονίζοντας κατηγορηματικά ότι αυτό δεν έγινε για τα χρήματα.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>
        <b>Αναλυτικά:</b>
      </p>
      <p><b>Για την κατάκτηση του Ασιατικού Τσάμπιονς Λιγκ:</b> «Είναι μεγάλη ικανοποίηση. Από την πρώτη ημέρα που ανέλαβα την τεχνική ηγεσία, μου έγινε εμμονή το Champions League. Ανέλαβα μεγάλη ευθύνη. Είχα μια χώρα από πίσω μου κι αυτό μου έβαζε πίεση. Μπορώ να πάω πολύ εύκολα από το ένα άκρο στο άλλο. Την περασμένη εβδομάδα ένιωθα λες και ήμουν σε κλουβί. Όταν ξύπνησα το πρωί (του τελικού) είπα στον εαυτό μου: «H ημέρα αυτή να ελευθερωθώ επιτέλους ήλθε, ανεξάρτητα αποτελέσματος».</p>
      <p><b>Για την κριτική που δέχθηκε όταν έφυγε από τον ΠΑΟΚ:</b> Όταν επέλεξα να φύγω το καλοκαίρι από τον ΠΑΟΚ δέχθηκα μεγάλη κριτική στην Ελλάδα και τη Ρουμανία. Πληγώθηκα όταν κατηγορήθηκα ότι έφυγα για τα χρήματα. Πληγώθηκε η ψυχή μου, αλλά έκανα τη σωστή επιλογή. Το αφιερώνω και στον πατέρα μου το τρόπαιο.</p>
      <p>Δεν είναι σε κάποια ομάδα, ζει μέσα από μένα. Κάνω βασικά ό,τι κι αυτός. Αυτό το κύπελλο είναι πρώτα για τον πατέρα μου. Ήταν σημαντικό γι’ αυτόν να πετύχω. Είμαστε διαφορετικοί. Αυτός θέλει να τα έχει όλα υπολογισμένα, προετοιμασμένα.</p>
      <p>Εγώ έχω πάθος για το ποδόσφαιρο, αλλά είναι δυνατό σε κάποια στιγμή να πω στοπ. Δεν έχω πρόβλημα. Μην εκπλαγείτε εάν κάποια στιγμή βγω κι ανακοινώσω ότι σταματώ. Εάν αποφάσιζα να σταματήσω, δεν θα μου έλειπε το ποδόσφαιρο. Όταν άφησα τη Ραπίντ Βουκουρεστίου, πήγα στην Ξάνθη με ελάχιστα χρήματα. Απέρριψα μεγάλες ελληνικές ομάδες για να μείνω εκεί. Απέρριψα και την Αλ Χιλάλ, η οποία μου πρόσφερε 25 φορές τα χρήματα που έπαιρνα στην Ξάνθη. Πήρα αυτές τις αποφάσεις γιατί είχα εξασφαλισμένο το μέλλον. Καταλαβαίνετε γιατί χρωστάω τα πάντα στον πατέρα μου. Γιατί δεν νοιάζομαι για το αύριο».</p>
      <p><b>Για τις θυσίες που έχει κάνει:</b> «Η μεγαλύτερη θυσία είναι ότι δεν έχω κοινωνική ζωή. Μένω σπίτι από το πρωί μέχρι το απόγευμα, μετά δουλειά μέχρι το πρωί και το ίδιο ξανά. Δεν είχα χρόνο για τίποτα, παρά μόνο για μελέτη και προετοιμασία των ματς. Η γυναίκα μου έκανε θυσίες επίσης. Αλλά, βλέπετε; Αξίζει. Μην νομίζετε ότι περνάμε άσχημα στο Ριάντ – όχι – μένουμε σε ένα μεγάλο, όμορφο σπίτι με κήπο και μεγάλη πισίνα, αλλά σε αυτήν την όμορφη πισίνα κολυμπήσαμε μια φορά όλο αυτό το καιρό λόγω έλλειψης ελεύθερου χρόνου».</p>
      <p>Για την επιλογή του να μείνει στο εξωτερικό και την πρόταση ν’ αναλάβει ο πατέρας του την εθνική Ρουμανίας: «Εάν συνεχίζω να έχω αυτό το πάθος, θα δουλεύω στο εξωτερικό. Δεν βλέπω να επιστρέφω στη Ρουμανία. Δεν βλέπω τον εαυτό μου στην εθνική, δεν μου αρέσει. Χωρίς να θέλω να μπω σε λεπτομέρειες θεωρώ τον εαυτό μου εργάτη. Θέλω να φτιάχνω καλή ατμόσφαιρα στις ομάδες και γι’ αυτό χρειάζεσαι χρόνο. Δεν θέλω ν’ αναλάβω εθνική ομάδα ακόμη κι αν είναι η Ιταλία, η Γερμανία, η Ρουμανία ή η Ιαπωνία. Νομίζω ότι η καλύτερη επιλογή θα ήταν ο πατέρας μου».</p>
      <p><b>Για τη ζωή του μετά το τέλος της προπονητικής:</b> «Θα ήθελα να είμαι κάπου και να βοηθώ μικρά ζώα και να περνώ το χρόνο μου. Θα ήθελα να ταξιδέψω, μου αρέσει πολύ αυτό. Έχω βρεθεί σε τόσες πολλές χώρες και πόλεις με το ποδόσφαιρο, αλλά δεν έχω δει τίποτα. Δεν ξέρω τίποτα γι’ αυτές. Έμεινα μια εβδομάδα στην Ιαπωνία για τον τελικό και δεν έχω δει τίποτα. Είναι τόσο παράξενη η ζωή. Είμαι καλά στη Σαουδική Αραβία.</p>
      <p>Μου λείπει μόνο ένα ποτήρι κρασί (απαγορεύεται το αλκοόλ στη χώρα), αλλά έχω την υγεία μου. Όταν ήμουν νέος χόρευα, πήγαινα σε πάρτι. Τώρα, νιώθω φανταστικά, βάζω το μαξιλάρι στο κεφάλι μου και κοιμάμαι καλά. Κοιμάμαι σαν πουλάκι, είναι φανταστικό συναίσθημα. Ό,τι και να συμβεί, ακόμη κι αν ο κόσμος σπάσει στα δυο, δεν με ενοχλεί. Στο αεροπλάνο βάζω τ’ ακουστικά και κοιμάμαι. Ακούω την ικανοποίηση που μου προσφέρει η αίσθηση ότι έκανα τη δουλειά μου».</p>
      <p><b>Για τη φυσική του κατάσταση:</b> «Προσέχω πολύ τι τρώω. Εδώ και ενάμιση χρόνο δεν γυμνάζομαι, όπως το έκανα. Από την τρέλα του ΠΑΟΚ και μετά μείωσα την άθληση. Είναι δύσκολο, υπάρχει στρες. Σκέφτομαι τι έχω να κάνω κι αισθάνομαι κουρασμένος πριν ξεκινήσω τη γυμναστική. Τη μεγαλύτερη πίεση την ένιωσα στη Ραπίντ. Μεγάλη ομάδα και ήταν στην αρχή της καριέρας μου. Στον ΠΑΟΚ ήταν τρελή κατάσταση, όλα κινούνται σε ασπρόμαυρο χρώμα».</p>
      <p>
        <b>
          <a href="https://www.to10.gr/podosfero/superleague/779058/loutseskou-pligothika-otan-katigorithika-oti-efyga-gia-ta-chrimata-apo-ton-paok/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>