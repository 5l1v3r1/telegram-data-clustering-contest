<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/U-Hongkongu-demokratski-kandidati-osvojili-vecinu/570339?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T08:59:04+00:00"/>
    <meta property="og:title" content="U Hongkongu demokratski kandidati osvojili većinu"/>
    <meta property="og:description" content="HONGKONG - Demokratski kandidati iz Hongkonga osvojili su većinu na izborima za okružni savjet u tom gradu, koji već šest mjeseci potresaju nemiri zbog antivladinih protesta."/>
  </head>
  <body>
    <article>
      <h1>U Hongkongu demokratski kandidati osvojili većinu</h1>
      <address><time datetime="2019-11-25T08:59:04+00:00">25 Nov 2019, 08:59</time> by <a rel="author">Tanjug</a></address>
      <p>HONGKONG - Demokratski kandidati iz Hongkonga osvojili su većinu na izborima za okružni savjet u tom gradu, koji već šest mjeseci potresaju nemiri zbog antivladinih protesta.</p>
      <p>Nedjeljni izbori su zabilježili rekordnu izlaznost, a demokratski kandidati su osigurali skoro 90 odsto, odnosno 390 od 452 mesta.</p>
      <p>Liderka Hongkonga Keri Lam je rekla da vlada poštuje rezultate i da želi da se "dalje situacija odvija mirno, bezbjedno i u skladu sa zakonom".</p>
      <p>Kako je navela, rezultati "odražavaju nezadovoljstvo ljudi trenutnom situacijom i dubokim problemima u društvu" i vlada će razmotriti ozbiljno ovu poruku javnosti, prenosi Rojters.</p>
      <p>Neki pobjednički kandidati rekli su da je rezultat na neki način podrška demonstranatima i da bi to mogao biti ozbiljan udarac Keri Lam.</p>
      <p>"Ovo je snaga demokratije. Ovo je demokratski cunami", rekao je Tomi Čeng, bivši studentski lider protesta koji je osvojio mjesto u okrugu Juen Long, blizu kineske granice.</p>
      <p>Glasanje je završilo bez većih problema, iako su se oko biračkih mjesta stvorili veliki redovi.</p>
      <p>Na birališta je izašlo gotovo tri miliona ljudi, što je rekordna izlaznost od više od 71 odsto stanovnika.</p>
      <p>Okružni savjet Hongkonga kontroliše potrošnju dijela budžeta i odlučuje o nizu pitanja važnih za život građana, poput gradskog prevoza.</p>
      <p>"Okružni savjet je samo jedan važan put borbe. U budućnosti moramo naći druge puteve da bismo nastavili da se borimo", poručili su demokratski kandidati.</p>
      <p>Državne novine Čajna dejli rekle su u uvodniku da su izbori "prilika da se grad vrati u normalu, ako i da je relativni mir u kome je grad uživao nekoliko dana pokazao da su sve zainteresovane strane smatrale to šansom za izražavanje svojih stavova".</p>
    </article>
  </body>
</html>