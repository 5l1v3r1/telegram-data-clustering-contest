<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402201/%D8%A8%D8%A7-%D9%BE%DB%8C%D8%B1%D9%88%D8%B2%DB%8C-%DB%8C%DA%A9-%D8%AF%D9%85%D9%88%DA%A9%D8%B1%D8%A7%D8%AA-%D8%AF%D8%B1-%DB%B2%DB%B0%DB%B2%DB%B0-%D8%B1%D9%88%D8%B2%D9%87%D8%A7%DB%8C-%D8%AE%D9%88%D8%B4-%D8%B9%D8%B1%D8%A8%D8%B3%D8%AA%D8%A7%D9%86-%D9%BE%D8%A7%DB%8C%D8%A7%D9%86-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:00:48+00:00"/>
    <meta property="og:title" content="با پیروزی یک دموکرات در ۲۰۲۰ روزهای خوش عربستان پایان می‌یابد"/>
    <meta property="og:description" content="&quot;روابط آمریکا با عربستان چنانچه یک دموکرات در انتخابات ۲۰۲۰ پیروز شود و کاخ سفید را در دست بگیرد دستخوش یک چرخش چشمگیر خواهد شد.&quot;"/>
  </head>
  <body>
    <article>
      <h6 class="kicker">/گزارش - پایگاه هیل/</h6>
      <h1>با پیروزی یک دموکرات در ۲۰۲۰ روزهای خوش عربستان پایان می‌یابد</h1>
      <address><time datetime="2019-11-25T08:00:48+00:00">25 Nov 2019, 08:00</time> by <a rel="author">علی مدنی</a></address>
      <p>"روابط آمریکا با عربستان چنانچه یک دموکرات در انتخابات ۲۰۲۰ پیروز شود و کاخ سفید را در دست بگیرد دستخوش یک چرخش چشمگیر خواهد شد."</p>
      <p>به گزارش ایسنا، پایگاه هیل در گزارشی درباره رویکرد نامزدهای ریاست جمهوری حزب دموکرات آمریکا در قبال روابط این کشور و عربستان می‌نویسد:</p>
      <p>«در جدیدترین مناظره نامزدهای ریاست جمهوری حزب دموکرات چند تن از این نامزدها از جمله جو بایدن معاون رئیس جمهور سابق آمریکا از موضوع تجدید نظر در روابط آمریکا و عربستان حمایت کردند. در این میان بایدن متعهد شد که عربستان را یک کشور "مطرود" سازد.</p>
      <p>یک چنین برخورد تندی با کشوری که شریک آمریکا محسوب می‌شود بعد از آن رخ می‌دهد که دونالد ترامپ، رئیس جمهور آمریکا در برابر تلاشها و فشارهای کنگره برای مجازات ریاض از بابت مسائلی که خشم آمریکایی‌ها را به همراه داشته‌اند، مقاومت کرده و به جایش تصمیم گرفت تا طرف محمد بن سلمان ولیعهد عربستان را بگیرد.</p>
      <p>اندرو میلر، معاون مدیر سیاستگذاری در انیتیتوی موسوم به "پروژه دموکراسی خاورمیانه" گفت: من کاملا معتقدم که روابط آمریکا و عربستان در آستانه تغییر قرار دارد و پرسش واقعی این است که این تغییر تا چقدر اساسی خواهد بود؟</p>
      <p>وی ادامه داد: در این جا شما نامزدهایی دارید که قبلا در صحبت درباره عربستان بسیار ملاحظه کار تر بودند اما حالا این طور مستقیم از عربستان انتقاد می‌کنند و من فکر می‌کنم اینکه در این مناظره میان نامزدهای ریاست جمهوری دموکرات‌ها چنین بحثی درباره عربستان رخ داده نشاندهنده وجود یک مشکل اساسی برای عربستان و محمد بن سلمان است.</p>
      <p>وی افزود: مواضع آنها متزلزل شده و چنانچه دولت جدیدی در آمریکا روی کار بیاید و کسی به غیر ترامپ رئیس جمهور شود من فکر می‌کنم کار برای عربستانی‌ها در مدیریت روابطشان با آمریکا بسیار دشوار خواهد شد در حالی که در حال حاضر دولت ترامپ فعلا مصمم به محافظت از محمد بن سلمان است.</p>
      <p>قانونگذاران هر دو حزب اصلی آمریکا از قتل جمال خاشقجی، روزنامه نگار منتقد حاکمیت عربستان در سال ۲۰۱۸ در شهر استانبول خشمگین شدند. آنها همچنین از تشدید اقدامات ویرانگر عربستان در یمن از جمله علیه غیرنظامیان هر چه بیشتر از ریاض مایوس شدند.</p>
      <p>روز چهارشنبه گذشته در مناظره ریاست جمهوری نامزدهای حزب دموکرات چند تن از این نامزدها یک تصویر کاملا متفاوت از روابط آمریکا و عربستان در صورت رسیدن خود به ریاست جمهوری ترسیم کردند.</p>
      <p>کوری بوکر، یک سناتور دموکرات در ضمن پاسخ به پرسشی درباره چین، آنچه را که "نقض حقوق بشر از سوی آمریکا به سبب سوخت رسانی به جنگنده‌های عربستانی به هدف بمباران کودکان یمنی" خواند محکوم کرد.</p>
      <p>امی کلوبوچار، یک سناتور دموکرات دیگر در این مناظره درباره عربستان گفت: ما نیاز به یک سیاست خارجی جدید در قبال این کشور داریم.</p>
      <p>وی ادامه داد: این که رئیس جمهور آمریکا آن طور که باید نسبت به موضوع قتل و مثله کردن خبرنگار منتقد یک روزنامه آمریکایی موضع نمیگیرد، این پیام را به دیکتاتورهای سراسر جهان می‌فرستد که کارهای آنها مشکلی ندارد و این امری اشتباه است.</p>
      <p>سناتور برنی سندرز کسی است که پشتیبان اصلی قطعنامه پایان دادن به حمایت آمریکایی‌ها از عربستانی ها در یمن در مجلس سنا بوده است.</p>
      <p>او نیز در جریان این مناظره گفت: من احتمالا اولین شخصی هستم که تا اینجا صراحتاً گفته‌ام عربستان نه فقط خاشقجی را به قتل رسانده بلکه یک دیکتاتوری بی رحم است که هر آنچه که می‌تواند برای در هم شکستن دموکراسی و رفتار با زنان به عنوان شهروندان درجه سه انجام می‌دهد.</p>
      <p>سندرز خاطر نشان کرد: در زمان تجدید نظر در سیاست خارجی آمریکا باید در نظر داشته باشیم که عربستان سعودی همپیمان قابل اعتمادی برای آمریکا نیست.</p>
      <p>در این میان بایدن وعده داد به فروش سلاح‌های آمریکایی به عربستان پایان می‌دهد.</p>
      <p>بایدن تصریح کرد: من به عربستان روشن خواهم ساخت که ما قرار نیست سلاح‌های بیشتری به آنها بفروشیم و در حقیقت می‌خواهیم آنها را وادار به دادن هزینه کرده و تبدیل به کشوری مطرود در جهان بسازم.</p>
      <p>رو کانا، نماینده دموکرات مجلس نمایندگان آمریکا یک حامی سندرز است و رهبری تلاش‌ها در مجلس نمایندگان برای پایان دادن به پشتیبانی آمریکا از عربستانی‌ها در یمن را به عهده داشته است.</p>
      <p>او نیز گفت که امیدوار است در صورت پیروزی یک دموکرات در انتخابات ریاست جمهوری ۲۰۲۰ روابط آمریکا و عربستان تغییر کند.</p>
      <p>وی تصریح کرد: من معتقدم حزب دموکرات درک می‌کند که عربستان مسئول شدیدترین بحران انسانی حال حاضر جهان در کشور یمن است.</p>
      <p>او گفت: خاشقجی به قتل رسید چون شجاعت صحبت درباره یمن را داشت و از نظر من یک رئیس جمهور دموکرات در آینده دست به ارزیابی اساسی ائتلاف آمریکا با عربستان خواهد زد.</p>
      <p>میلر، معاون مدیر سیاستگذاری در پروژه دموکراسی خاورمیانه گفت: برخی فاکتورها هستند که دموکرات‌ها را به این مواضعشان در قبال عربستان رسانده‌اند از جمله موضوع جنگ یمن، قتل جمال خاشقجی و عدم محبوبیت عربستانی‌ها در آمریکا.</p>
      <p>میلر تصریح کرد: باید گفت دلیل بنیادین محمد بن سلمان است .</p>
      <p>او گفت: کار قرار است برای محمد بن سلمان به منظور بازیابی و ترمیم شهرتش و جبران سوابقش در بی پروایی و تصمیمگیری‌های ضعیف بسیار دشوار شود. بنابراین هر چند که آمریکا متمایل به همکاری با عربستان در زمینه منافع دوجانبه از جمله در زمینه مبارزه با تروریسم و تامین نفت است اما دیگر روابط نزدیکی با یک چنین رهبر غیرقابل پیش‌بینی و غیرقابل اعتمادی نخواهد داشت.</p>
      <p>باب مندزز، عضو ارشد کمیته روابط خارجی سنای آمریکا درباره اظهارنظرهای نامزدهای ریاست جمهوری دموکرات‌ها درباره عربستان در مناظره اخیر گفت: قرار نیست نقش مهم و راهبردی عربستان به عنوان همپیمان ما تغییر کند و نباید هم تغییر کند.</p>
      <p>با این حال وی افزود: تغییری که باید در این روابط رخ دهد به نحوی خواهد بود که ما نشان خواهیم داد چنانچه قرار باشد آنها قوانین بین المللی را زیر پا گذاشته و غیرنظامیان بیگناه را بکشند ما سلاح‌ به آنها نخواهیم فروخت و آنها باید سوابق حقوق بشری خود را اصلاح کنند.</p>
      <p>میلر اظهار کرد: هر چند که یک رئیس جمهور دموکرات آن طور که بایدن وعده داده عربستان را مطرود نخواهد ساخت اما شاید ناتوانی محمد بن سلمان در پذیرفتن انتقادهای علنی، روابط دو طرف را به این نقطه برساند.»</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100143/%D8%B3%D9%86%D8%AF%D8%B1%D8%B2-%D9%88%D9%82%D8%AA%D8%B4-%D8%B1%D8%B3%DB%8C%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B3%DB%8C%D8%A7%D8%B3%D8%AA-%D9%87%D8%A7%DB%8C%D8%B4-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D8%A8%D8%A7%D8%B2%D9%86%DA%AF%D8%B1%DB%8C-%DA%A9%D9%86%D8%AF"/>
        <a href="https://www.isna.ir/news/98083019651/%D8%A8%D8%A7%DB%8C%D8%AF%D9%86-%D9%88-%D8%B3%D9%86%D8%AF%D8%B1%D8%B2-%D8%B9%D8%B1%D8%A8%D8%B3%D8%AA%D8%A7%D9%86-%D8%AF%DB%8C%DA%A9%D8%AA%D8%A7%D8%AA%D9%88%D8%B1-%D9%88-%D8%B4%D8%B1%DB%8C%DA%A9%DB%8C-%D9%86%D8%A7%D9%85%D8%B7%D9%85%D8%A6%D9%86-%D8%A7%D8%B3%D8%AA"/>
      </related>
    </article>
  </body>
</html>