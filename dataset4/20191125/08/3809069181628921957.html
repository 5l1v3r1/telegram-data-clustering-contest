<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/premier-league/article/1418366/emeri-pelegkrini-solskier-silva-paizoyn-me-ti-fotia-stin-premier-league"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Έμερι, Πελεγκρίνι, Σόλσκιερ, Σίλβα: Παίζουν με τη φωτιά στην Premier League"/>
    <meta property="og:description" content="Μια τετράδα προπονητών «παίζει» στις πιθανότητες για τον επόμενο που θα «πληρώσει το μάρμαρο» στην Premier League μετά την απόλυση του Ποτσετίνο και το gazzetta.gr σχολιάζει τα τεκταινόμενα σε Άρσεναλ, Μάντσεστερ Γιουνάιτεντ, Γουέστ Χαμ και Έβερτον..."/>
  </head>
  <body>
    <article>
      <h1>Έμερι, Πελεγκρίνι, Σόλσκιερ, Σίλβα: Παίζουν με τη φωτιά στην Premier League</h1>
      <h2>Μια τετράδα προπονητών «παίζει» στις πιθανότητες για τον επόμενο που θα «πληρώσει το μάρμαρο» στην Premier League μετά την απόλυση του Ποτσετίνο και το gazzetta.gr σχολιάζει τα τεκταινόμενα σε Άρσεναλ, Μάντσεστερ Γιουνάιτεντ, Γουέστ Χαμ και Έβερτον...</h2>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="http://www.gazzetta.gr/dimosiografos/kostas-zaliaris" target="_blank">Κώστας Ζάλιαρης</a></address>
      <p>Η Τότεναμ έκανε το βήμα. Αποφάσισε πως είχε φτάσει η στιγμή για το «ηλεκτροσόκ» που ήταν απαραίτητο όπως είχε διαμορφωθεί η κατάσταση. Ο Μαουρίτσιο Ποτσετίνο δεν είχε τίποτα άλλο να δώσει φέτος, δεν ξεπέρασε ποτέ σε πνευματικό επίπεδο τον χαμένο τελικό του Champions League στη Μαδρίτη και κάπως έτσι, την περασμένη εβδομάδα αποφασίστηκε η αντικατάστασή του με τον Ζοσέ Μουρίνιο...</p>
      <p>Μετά τον Αργεντινό κόουτς των «σπιρουνιών», τέσσερις συνάδελφοί του γυρίζουν σπίτι τους τα βράδια μετά τις προπονήσεις και συνεχίζουν να ταλαιπωρούνται από τις σκέψεις για όσα πρέπει να αλλάξουν άμεσα στις δικές τους ομάδες προτού... γίνουν οι επόμενοι που θα βρεθούν δίχως συμβόλαιο.</p>
      <p>Έμερι, Πελεγκρίνι, Σόλσκιερ και Σίλβα αντιμετωπίζουν τις δικές τους δυσκολίες όπως επιβεβαιώθηκε γι' ακόμα μια αγωνιστική και το <i><b>gazzetta.gr</b></i> εξετάζει λίγο την κατάσταση στις ομάδες των τεσσάρων κόουτς...</p>
      <p><b>Ουνάι Έμερι – Άρσεναλ</b>: Όλα δείχνουν να πηγαίνουν στραβά αυτό το διάστημα στην Άρσεναλ... Το «Έμιρεϊτς» έφτασε σε σημείο ν' αποδοκιμάσει έντονα τον Έμερι και την ομάδα του μετά το αγχωτικό 2-2 με τη Σαουθάμπτον και η εικόνα των «κανονιέρηδων» κάθε άλλο παρά ανταγωνιστική είναι τη φετινή σεζόν για την υπόθεση της τετράδας. Γουλβς. Σέφιλντ Γιουνάιτεντ και Μπέρνλι έχουν καταφέρει να βρεθούν πάνω από τον λονδρέζικο σύλλογο αυτή τη στιγμή στη βαθμολογία έπειτα από 13 αγωνιστικές και η αλήθεια είναι πως τουλάχιστον οι «λύκοι» και οι «λεπίδες» εμφανίζονται με πολύ μεγαλύτερη σοβαρότητα στα παιχνίδια τους, απ' όσο το κάνει η Άρσεναλ. Ο Νταβίντ Λουίζ αποκτήθηκε για να συμμαζέψει την άμυνα αλλά τα κάνει... μαντάρα, ο Οζίλ μια είναι παρών και 10 απών, το θέμα με τον Τζάκα έχει ταλαιπωρήσει το εσωτερικό του συλλόγου και γενικότερα η κατάσταση είναι τέτοια που ο Έμερι ναι μεν έχει τη στήριξη των διοικούντων, αλλά όλα έχουν ένα όριο... Σε 13 ματς πρωταθλήματος, οι «κανονιέρηδες» έχουν δεχθεί... 225 τελικές για γκολ. Οι αντίπαλοί τους φτάνουν κοντά στις 20 προσπάθειες. Κι αυτό δεν είναι πρόβλημα, τότε τι είναι; </p>
      <p><b>Όλε Γκούναρ Σόλσκιερ – Μάντσεστερ Γιουνάιτεντ: </b>Για να είμαστε απόλυτα ειλικρινείς, αν η Σέφιλντ Γιουνάιτεντ είχε κάνει το μεγάλο «μπαμ» στο παιχνίδι της Κυριακής και είχε πάρει την τεράστια νίκη απέναντι στους «κόκκινους διαβόλους», δεν θα έπεφτε πολύς κόσμος από τα σύννεφα. Φτάνει να έχεις δει λίγα παιχνίδια των «λεπίδων» που μέχρι στιγμής κάνουν εκπληκτική σεζόν και λίγο να έχεις κατανοήσει την προβληματική κατάσταση στη Γιουνάιτεντ. Κάπως έτσι θα μπορούσε να βρει πειστική εξήγηση αυτό που πήγε να συμβεί στο Bramall Lane. Ο Όλε Γκούναρ Σόλσκιερ είναι αλήθεια πως πλέον έχει την καθολική αποδοχή από τον κόσμο σε αυτό το σημείο, όπως συνέβη τον πρώτο καιρό της θητείας του στην άκρη του πάγκου. Η ομάδα του βρίσκεται οριακά εντός 10άδας στη βαθμολογία και πέρα από το εντυπωσιακό 4-0 επί της Τσέλσι στην πρεμιέρα του πρωταθλήματος, δεν έχει πάρει κανένα άλλο μεγάλο ματς, εξαιρώντας μια αναμέτρηση με την Τσέλσι στο LeagueCup. Ο Εντ Γούντγουορντ φάνηκε να φτάνει σε σημείο να... καυγαδίζει με τον Φέργκιουσον στα επίσημα του Bramall Lane, τα ματς της Γιουνάιτεντ στο Europa League είναι πραγματική θλίψη και ο Νορβηγός κόουτς ξέρει πως δεν θα πρέπει να κοιμάται απόλυτα ήσυχος. Όχι τώρα που ο Ποτσετίνο είναι ελεύθερος...</p>
      <p><b>Μάρκο Σίλβα – Έβερτον: </b>Ακόμα ένας που αυτό το Σάββατο άκουσε... εξάψαλμο από τους οπαδούς, οι οποίοι πλέον ζητούν την άμεση απομάκρυνσή του από τον πάγκο της ομάδας τους. Ο Μάρκο Σίλβα αδυνατεί να κρατήσει σταθερό το τιμόνι στα ταραχώδη νερά της Premier League και τα «ζαχαρωτά» αυτή τη στιγμή βρίσκονται στο +4 από τη ζώνη του υποβιβασμού και είναι απόρροια των αλλοπρόσαλλων αποτελεσμάτων που σημειώνει μέχρι και αυτή τη στιγμή στην τρέχουσα αγωνιστική περίοδο. Η Νόριτς, το Σάββατο, έκανε τρομερό πέρασμα από το «Γκούντισον Παρκ» και μπορούσε να έχει φύγει από σκορ πολύ μεγαλύτερο από το τελικό 2-0 που έγραψε η ιστορία του αγώνα. Ακολουθεί πρόγραμμα... θάνατος, με την τρομακτική Λέστερ, τη Λίβερπουλ, την Τσέλσι, την Μάντσεστερ Γιουνάιτεντ και την Άρσεναλ! Ο Μάρκο Σίλβα, είναι κάτι παραπάνω από ανήσυχος για τη θέση του, σε μια σεζόν που δεν έχει πάρει τίποτα από τις βαρυσήμαντες μονάδες του ρόστερ που έχει στα χέρια του...</p>
      <p><b>Μανουέλ Πελεγκρίνι – Γουέστ Χαμ: </b>Είχε τη φαεινή ιδέα να... τρολάρει τον Ζοσέ Μουρίνιο πριν από το μεταξύ τους παιχνίδι στην πρεμιέρα του Πορτογάλου στον πάγκο της Τότεναμ και... την έπαθε. Η Γουέστ Χαμ έπειτα από 13 αγωνιστικές έχει απόσταση μόλις τριών βαθμών από τις θέσεις του υποβιβασμού, με τον Χιλιανό προπονητή να βρίσκεται στην τετράδα εκείνων που... τρίζει η καρέκλα τους στην άκρη του πάγκου. Η τελευταία της νίκη στο πρωτάθλημα ήταν στις 22 του Σεπτέμβρη με το εντυπωσιακό – αν μη τι άλλο – αποτέλεσμα που είχε πάρει απέναντι στη Μάντσεστερ Γιουνάιτεντ (2-0) και έκτοτε έχουν έρθει αρκετά «χαστούκια» για να κρατήσουν την ομάδα στα χαμηλά στρώματα της βαθμολογίας. Ο Πελεγκρίνι ούτως ή άλλως βρισκόταν υπό πίεση και πριν από την αναμέτρηση με τα «σπιρούνια» και είδε το σύνολο του Μουρίνιο να φτάνει μέχρι και στο 3-0 στην έναρξη του δευτέρου ημιχρόνου προτού επέλθει η πτώση της απόδοσης των φιλοξενούμενων στο τελευταίο 20λεπτο και αντιδράσουν τα «σφυριά». Τσέλσι, Γουλβς, Άρσεναλ και Σαουθάμπτον τα επόμενα παιχνίδια για τη Γουέστ Χαμ... Και η άμμος στην κλεψύδρα πέφτει...</p>
      <p>Φωτογραφίες: Getty Images / Ideal Image.</p>
    </article>
  </body>
</html>