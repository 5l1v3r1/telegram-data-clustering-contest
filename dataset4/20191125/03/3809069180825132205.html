<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418322/o-emmanoyilidis-300os-skorer-toy-panionioy-stin-ethnikisuper-league"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T03:07:54+00:00"/>
    <meta property="og:title" content="Ο Εμμανουηλίδης 300ός σκόρερ του Πανιωνίου στην Α’ Εθνική/Super League."/>
    <meta property="og:description" content="O Δημήτρης Εμμανουηλίδης έγραψε ιστορία με το γκολ του κόντρα στον Ολυμπιακό."/>
  </head>
  <body>
    <article>
      <h1>Ο Εμμανουηλίδης 300ός σκόρερ του Πανιωνίου στην Α’ Εθνική/Super League.</h1>
      <h2>O Δημήτρης Εμμανουηλίδης έγραψε ιστορία με το γκολ του κόντρα στον Ολυμπιακό.</h2>
      <address><time datetime="2019-11-25T03:07:54+00:00">25 Nov 2019, 03:07</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Στο 88ο λεπτό ο Πανιώνιος ισοφάρισε τον Ολυμπιακό με τον Δημήτρη Εμμανουηλίδη. Αυτό, ήταν το πρώτο γκολ που πέτυχε ο 19χρονος επιθετικός με τη φανέλα της ομάδας της Νέας Σμύρνης στο πρωτάθλημα, κάτι που τον κάνει το 300ό ποδοσφαιριστή στην ιστορία του Πανιωνίου στην Α’ Εθνική/Super League.</p>
      <p>Ο πρώτος σκόρερ στην ιστορία του Πανιωνίου ήταν ο Γιώργος Γιαννακόπουλος, που στις 25 Οκτωβρίου 1959 άνοιξε το σκορ στη Νέα Σμύρνη στον αγώνα με την ΑΕ Νίκαιας και τον ακολούθησε με δύο γκολ ο Θανάσης Σαραβάκος.</p>
      <p>Από τότε μέχρι σήμερα συνολικά 299 ποδοσφαιριστές πέτυχαν τα 2206 γκολ των «κυανέρυθρων». Από τους μεγάλους Γιώργο Δέδε που έβαλε 152 και Θανάση Ιντζόγλου με τα 100, μέχρι όλους τους άλλους που έβαλαν μόνο ένα γκολ.</p>
      <p>Ο Εμμανουηλίδης, που πήγε στον Πανιώνιο το καλοκαίρι δανεικός από τον Παναθηναϊκό, είχε πετύχει δύο γκολ με την προηγούμενη ομάδα του στη Super League, έβαλε και δύο με τον Πανιώνιο στο Κύπελλο στο Βόλο. Με το σημερινό γκολ του όμως στον αγώνα με τον Ολυμπιακό έγινε ο 300ός σκόρερ στην ιστορία του Πανιωνίου στην Α’ Εθνική/Super League.</p>
      <p>Ο Δημήτρης Εμμανουηλίδης έγινε και ο πρώτος σκόρερ στην ιστορία του Πανιωνίου στη Super League, που έχει γεννηθεί το 2000.</p>
    </article>
  </body>
</html>