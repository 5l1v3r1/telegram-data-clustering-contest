<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Dyplomacja/191129681-Chiny-chcialy-umiescic-agenta-w-parlamencie-Australii.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T03:27:42+00:00"/>
    <meta property="og:title" content="Chiny chciały umieścić agenta w parlamencie Australii?"/>
    <meta property="og:description" content="Australijska Organizacja Bezpieczeństwa i Wywiadu (ASIO) prowadzi śledztwo, które ma wyjaśnić czy Chiny podejmowały próby umieszczenia agenta w parlamencie federalnym Australii. Premier kraju, Scott Morrison, określił całą sprawę mianem &quot;głęboko niepokojącej&quot; - informuje Reuters."/>
  </head>
  <body>
    <article>
      <h1>Chiny chciały umieścić agenta w parlamencie Australii?</h1>
      <address><time datetime="2019-11-25T03:27:42+00:00">25 Nov 2019, 03:27</time> by <a rel="author">arb</a></address>
      <p>
        <b>Australijska Organizacja Bezpieczeństwa i Wywiadu (ASIO) prowadzi śledztwo, które ma wyjaśnić czy Chiny podejmowały próby umieszczenia agenta w parlamencie federalnym Australii. Premier kraju, Scott Morrison, określił całą sprawę mianem "głęboko niepokojącej" - informuje Reuters.</b>
      </p>
      <p>O sprawie poinformował w niedzielę program informacyjny "60 minut" i powiązane z nim gazety.</p>
      <p>Zgodnie z ustaleniami dziennikarzy siatka chińskich agentów miała zaoferować "siedmiocyfrową sumę pieniędzy" sprzedawcy luksusowych samochodów z Melbourne, Bo "Nickowi" Zhao, aby ten ubiegał się o miejsce w parlamencie Australii.</p>
      <p>"Raport '60 minut' zawiera oskarżenia, które ASIO potraktuje poważnie" - poinformował dyrektor generalny wywiadu, Mike Burgess w wydanym w niedzielę oświadczeniu.</p>
      <p>"Australijczycy mogą być pewni, że ASIO znało już wcześniej sprawy, o których poinformowano w niedzielę i prowadziło aktywne śledztwo" - dodał.</p>
      <p>- Uważam te oskarżenia za bardzo niepokojące i kłopotliwe - powiedział z kolei premier Morrison.</p>
      <p>Premier zapewnił też, że Australia "nie jest naiwna jeśli chodzi o zagrożenia, którym stawia czoło".</p>
      <p>Relacje Australii z Chinami, które są największym partnerem handlowym dla Canberry, w ostatnich latach pogorszyły się, w związku z oskarżeniami dotyczącymi mieszania się Pekinu w wewnętrzne sprawy Australii.</p>
      <p>Bohater materiału w programie "60 minut", Zhao, poinformował ASIO rok temu, że propozycję startu do parlamentu przedstawił mu biznesmen z Melbourne. W marcu w jednym z moteli znaleziono ciało Zhao. Policja nie była w stanie ustalić przyczyn jego śmierci - wynika z informacji podanych przez australijskie media.</p>
      <p>Materiał na temat Zhao opublikowano dzień po tym, jak australijskie media podały, że o azyl w Australii poprosił Wang Liqiang, który twierdzi, że jest funkcjonariuszem chińskiego wywiadu. Mężczyzna miał przekazać ASIO informacje na temat tego, jak Chiny realizują polityczne wpływy w <a href="https://www.rp.pl/article/20191121/SWIAT/191129837">Tajwanie</a>, Australii i Hongkongu.</p>
      <p>Chińska policja podała tymczasem, że "tzw. chiński szpieg" to 26-latek skazany w Chinach za oszustwo.</p>
    </article>
  </body>
</html>