<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/zinas/veho-pardod-citroen-biznesu-baltija.d?id=51664405"/>
    <meta property="og:site_name" content="DELFI"/>
    <meta property="article:published_time" content="2019-11-25T03:01:11+00:00"/>
    <meta property="og:title" content="'Veho' pārdod 'Citroën' biznesu Baltijā "/>
    <meta property="og:description" content="Somijas &quot;Veho&quot; pārdod savu Igaunijas meitasuzņēmumu &quot;Veho Eesti AS&quot; uzņēmumam &quot;Auto-Bon Oy&quot;, kas ietilpst &quot;Bassadone Automotive Nordic&quot; grupā. &quot;Veho Eesti&quot; ir &quot;Citroën&quot; pasažieru un komerctransporta importētājs Latvijā."/>
  </head>
  <body>
    <article>
      <h1>'Veho' pārdod 'Citroën' biznesu Baltijā </h1>
      <address><time datetime="2019-11-25T03:01:11+00:00">25 Nov 2019, 03:01</time> by <a rel="author">DELFI Auto</a></address>
      <p>
        <b>Somijas "Veho" pārdod savu Igaunijas meitasuzņēmumu "Veho Eesti AS" uzņēmumam "Auto-Bon Oy", kas ietilpst "Bassadone Automotive Nordic" grupā. "Veho Eesti" ir "Citroën" pasažieru un komerctransporta importētājs Latvijā.</b>
      </p>
      <p>"Veho" ir parakstījis līgumu ar "Auto-Bon Oy" par meitasuzņēmuma "Veho Eesti AS" pārdošanu Igaunijā. Puses ir vienojušās neatklāt pirkuma cenu vai citu ar iegādi saistītu informāciju. Darījums vēl jāapstiprina konkurences uzraudzības iestādēm.</p>
      <p>Septembrī "Veho" noslēdza līgumu ar Igaunijas "Silberauto" par tās biznesa iegādi Igaunijā un Lietuvā.</p>
      <p>"Veho" viceprezidents Kenets Nīmans norāda: "Šie darījumi ir loģisks solis mūsu stratēģijas īstenošanā. "Veho Eesti" pārdošana mums ļaus koncentrēties uz "Silberauto" iegādi Baltijas valstīs."</p>
      <p>Somijā 1939. gadā dibinātā autotirdzniecības kompānija "Veho" darbojas arī Zviedrijā un Baltijas valstīs. Kompānija izveidota kā "Mercedes-Benz" partnere. Kompānija piedāvā risinājumus un pakalpojumus saistībā ar transportu – no vieglajām pasažieru līdz kravas automašīnām. 2018. gadā "Veho" apgrozījums bija 1,2 miljardi eiro, vairāk nekā piektā daļa sasniegta Zviedrijā un Baltijā. Uzņēmums kopš dibināšanas ir piederējis vienai ģimenei.</p>
      <p>Somijas uzņēmums "Auto-Bon Oy" ar dīlertīkla starpniecību importē un pārdod "Citroën" un "Peugeot" vieglos automobiļus un mikroautobusus, autorezerves daļas un citus saistītos pakalpojumus Somijas patērētājiem. "Auto-Bon Oy" ir "Bassadone Automotive Group" meitasuzņēmums.</p>
      <p>Pērn maijā Konkurences padome atļāva "Auto-Bon Oy" iegūt izšķirošu ietekmi pār "KW Bruun Baltic OU", kas Latvijā nodarbojas ar "Peugeot" automobiļu un to rezerves daļu un piederumu vairumtirdzniecību. "Auto-Bon Oy" ir izšķiroša ietekme pār komercsabiedrībām, kas Latvijā importē un izplata vairumtirdzniecībā "Hyundai", "Suzuki", "Isuzu" un "SsangYong" vieglos pasažieru un vieglos komerciālos automobiļus.</p>
      <related>
        <h4>Lasi vēl</h4>
        <a href="https://www.delfi.lv/auto/modelu-jaunumi-testi/foto-riga-prezentets-citroen-apvidus-auto-c5-aircross.d?id=50892807"/>
        <a href="https://www.delfi.lv/auto/zinas/fiat-un-francu-groupe-psa-padomes-apstiprina-apvienosanas-ieceri.d?id=51596799"/>
        <a href="https://www.delfi.lv/auto/zinas/riga-darbibu-sak-jauns-citroen-dileris-andre-motors.d?id=47618327"/>
      </related>
    </article>
  </body>
</html>