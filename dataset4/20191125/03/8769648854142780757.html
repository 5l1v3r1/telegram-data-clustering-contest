<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/diputacio-de-valencia-web-per-a-treballar-asguilando-valencia-a-totes-les-escoles"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T03:45:00+00:00"/>
    <meta property="og:title" content="La Diputació de València crea una web &quot;per a treballar l'asguilando valencià a totes les escoles&quot;"/>
    <meta property="og:description" content="La Unitat de Normalització Lingüística presenta una proposta didàctica per al segon cicle d'Infantil i per a tots els cursos de Primària on no es limita a recordar els costums dels nostres pobles en aquesta època de l'any sinó que, a més, els adapta a la societat actual donant-los un caràcter intercultural."/>
  </head>
  <body>
    <article>
      <h1>La Diputació de València crea una web "per a treballar l'asguilando valencià a totes les escoles"</h1>
      <h2>La proposta didàctica, adreçada al segon cicle d'Infantil i a l'alumnat de Primària, es presenta aquest dimarts al Centre Cultural la Beneficència</h2>
      <address><time datetime="2019-11-25T03:45:00+00:00">25 Nov 2019, 03:45</time> by <a rel="author">DLV</a></address>
      <p>VALÈNCIA. La Unitat de Normalització Lingüística de la Diputació de Valencià presenta enguany una proposta didàctica per a treballar l'asguilando valencià a totes les escoles. Concretament, es tracta d'una web amb un projecte de centre "dedicat a l'univers que arrepleguen els cançoners de Nadal". <br/><br/>Aquest projecte arriba després d'haver editat tres discos de nadales: Done'm l'asguilando!, Ara ve Nadal i El Nadal del poble. Ara, la Unitat de Normalització Lingüística presenta una proposta didàctica per al segon cicle d'Infantil i per a tots els cursos de Primària on no es limita a recordar els costums dels nostres pobles en aquesta època de l'any, sinó que, a més, els adapta a la societat actual donant-los un caràcter intercultural. Tot això, "sense deixar de costat l'herència mediterrània i les característiques fonamentals d'un teixit social que des de sempre s'ha mostrat solidari".<br/><br/>L'acte de presentació tindrà lloc aquest dimarts, 26 de novembre, a les 18.30h, a la sala Alfons el Magnànim de la Beneficència. S'iniciarà i clourà amb les cançons de Nadal de Dani Miquel, col·laborador d'un projecte que ha coordinat i dirigit el mestre, narrador i escriptor Miquel Puig.<br/><br/>L'esdeveniment també comptarà amb la presència de la diputada de l'àrea de Normalització Lingüística, Dolors Gimeno; el diputat de Cultura, Xavier Rius; la directora General d'Innovació Educativa de la Conselleria d'Educació, Margarida Castellano; la presidenta del Consell Escolar Valencià, Encarna Cuenca; el director del projecte, Miquel Puig, i la cap de la Unitat de Normalització Lingüística, Immaculada Cerdà.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
    </article>
  </body>
</html>