<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013221/%D9%88%D9%82%D8%AA%DB%8C-%DA%98%D8%B3%D8%AA-%D9%85%DB%8C%D8%A7%D9%86%D8%AC%DB%8C-%D8%A8%D9%87-%DA%86%D9%87%D8%B1%D9%87-%D8%AF%D9%84%D8%A7%D9%84-%D8%A8%DB%8C-%D8%A2%D8%A8%D8%B1%D9%88-%D8%B2%D8%A7%D8%B1-%D9%85%DB%8C-%D8%B2%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T03:30:00+00:00"/>
    <meta property="og:title" content="وقتی ژست میانجی به چهره دلال بی‌آبرو زار می‌زند"/>
    <meta property="og:description" content="علی‌رغم گستاخی و عهدشکنی فرانسه و دیگر کشورهای غربی، هنوز عده‌ای در داخل با ساده‌لوحی مسیر گشایش اقتصادی را از پاریس و لندن و نیویورک می‌بینند!"/>
  </head>
  <body>
    <article>
      <h1>وقتی ژست میانجی به چهره دلال بی‌آبرو زار می‌زند</h1>
      <address>
        <time datetime="2019-11-25T03:30:00+00:00">25 Nov 2019, 03:30</time>
      </address>
      <p>
        <i>علی‌رغم گستاخی و عهدشکنی فرانسه و دیگر کشورهای غربی، هنوز عده‌ای در داخل با ساده‌لوحی مسیر گشایش اقتصادی را از پاریس و لندن و نیویورک می‌بینند!</i>
      </p>
      <p>به گزارش مشرق، فلورنس پارلی، وزیر دفاع فرانسه روز شنبه در یک سخنرانی در منامه بحرین از آمریکا به‌دلیل آنچه «پاسخ ‌نگفتن به حملات اخیر ایران در خلیج‌فارس طی ماههای اخیر» خواند، به‌شدت انتقاد کرد و هشدار داد که با توجه به تحولات اخیر به‌نظر می‌رسد که آمریکا قدرت بازدارندگی خود را در منطقه از دست داده است.</p>
      <blockquote>بیشتر بخوانید:<br/><a href="https://www.mashreghnews.ir/news/1012804/%D9%81%D8%B1%D8%A7%D9%86%D8%B3%D9%87-%D8%A2%D9%85%D8%B1%DB%8C%DA%A9%D8%A7-%D9%82%D8%AF%D8%B1%D8%AA-%D8%A8%D8%A7%D8%B2%D8%AF%D8%A7%D8%B1%D9%86%D8%AF%DA%AF%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF%D9%87">فرانسه: آمریکا قدرت بازدارندگی خود را در خلیج‌فارس از دست داده است</a></blockquote>
      <p>پارلی در نشست سالانه مؤسسه بین‌المللی مطالعات استراتژیک در بحرین گفت: در سال‌های اخیر شاهد عقب‌نشینی تدریجی و عمدی آمریکا [در منطقه] بوده‌ایم. البته قبلاً نشانه‌هایی از این عقب‌نشینی نمایان شده بود، اما وقتی آمریکا واکنشی به سرنگونی پهپاد خود و حمله به تأسیسات نفتی عربستان سعودی نشان نداد، همه چیز کاملاً روشن شد.</p>
      <p>به گزارش تسنیم، وزیر دفاع فرانسه در ادامه بدون ارائه مستندات مدعی شد: وقتی مین‌گذاری کشتی‌ها بدون پاسخ ماند، یک پهپاد سرنگون شد. وقتی به سرنگونی پهپاد نیز پاسخی داده نشد، تأسیسات نفتی مهم بمباران شدند. این رویه حتی برای کسانی که فکر می‌کنند موفق شده‌اند، خطرناک است. جسارت هرگز از جرأت دور نیست و جرأت نیز هرگز فاصله زیادی با بی‌پروایی ندارد.</p>
      <p>اظهارات گستاخانه وزیر دفاع فرانسه از چند منظر قابل بررسی است.</p>
      <h3>اتهامات بی‌پایه</h3>
      <p>پارلی، بدون هیچ مدرک و سندی، اتهامات بی‌پایه و اساسی را به ایران نسبت داده است.</p>
      <p>بامداد روز شنبه ۲۳ شهریورماه دست‌کم ۱۰ پهپاد تهاجمی یمنی به تأسیسات نفتی شرکت سعودی آرامکو حمله کردند و بر اثر این حمله تولید نفت عربستان به‌میزان ۵/۷ میلیون بشکه در روز کاهش یافت.</p>
      <p>در پی این حمله غیرمنتظره که به افزایش بیش از ۱۴درصدی بهای نفت در معاملات روز ۲۵ شهریور (اولین روز معاملاتی پس از وقوع حمله) در بازارهای جهانی منجر شد، دونالد ترامپ رئیس‌جمهور آمریکا و تنی چند از مقامات این کشور در اظهارات خود تلاش کردند که ایران را عامل حمله به تأسیسات نفتی عربستان معرفی کنند و اوضاع را به‌گونه‌ای جلوه دهند که ایران تهدیدی برای بازار نفت و اقتصاد جهانی است. در ادامه مقامات عربستان سعودی نیز مدعی شدند که ایران عامل حمله به تأسیسات نفتی شرکت سعودی آرامکو بوده است.</p>
      <p>محمدجواد ظریف وزیر امور خارجه، پس از وقوع این حمله ضمن رد ادعای دست داشتن ایران در حمله به تأسیسات  نفتی سعودی، در پاسخ به ادعاهای مطرح‌شده مبنی بر اینکه ایران عامدانه نیروهای یمنی را برای حمله به عربستان ترغیب می‌کند، خاطرنشان کرد: با توجه به تجاوز سعودی‌ها به خاک یمن و کشتار غیرنظامیان این کشور، یمنی‌ها به‌اندازه کافی برای پاسخگویی به حملات عربستان انگیزه دارند و لازم نیست کسی آنها را تحریک کند.</p>
      <h3>استیصال آمریکا</h3>
      <p>وزیر دفاع فرانسه مدعی شده است که آمریکا باید پاسخ قاطعی به اقدامات ایران در خلیج‌فارس و منطقه غرب آسیا می‌داد. این در حالی است که به اذعان اندیشکده‌ها و تحلیلگران غربی، آمریکا اکنون به یک ببر کاغذی تبدیل شده است.</p>
      <p>سرنگونی پهپاد متجاوز آمریکایی در ماههای گذشته توسط غیورمردان سپاه پاسداران انقلاب اسلامی، بیش از پیش پوشالی بودن هیمنه آمریکا را نمایش داد.</p>
      <p>در حالی که جمهوری اسلامی ایران با واکنش قاطع به تجاوز پهپاد آمریکایی آن را ساقط و ارتش این کشور را یک بار دیگر تحقیر کرد، از دست رئیس‌جمهور آمریکا کاری جز توئیت‌باران ایران برنیامد.</p>
      <p>توئیت‌پراکنی‌های ترامپ در واکنش به سیلی سخت سپاه پاسداران انقلاب اسلامی به‌ویژه ادعای آماده بودن برای حمله به مواضعی از خاک ایران و سپس منصرف شدن از این اقدام، واکنش‌های فراوانی حتی در رسانه‌های آمریکا را در پی داشت. بسیاری درباره چند و چون آن گمانه‌زنی کردند و تحلیلگران این رسانه‌ها درباره صحت آن تشکیک کردند. واکنش توئیتری رئیس‌جمهور آمریکا به سرنگونی پهپاد جاسوسی این کشور همچنین دستمایه تمسخر و طنز رسانه‌های منطقه‌ای شد و این رسانه‌ها با کشیدن کاریکاتور ترامپ سوار بر یک جنگنده کاغذی که فقط توئیت‌پرانی می‌کند ، چرخه تحقیر آمریکا ، ارتش و رئیس‌جمهور این کشور را تکمیل کردند.</p>
      <p>در حال حاضر شکست‌های آمریکا در منطقه غرب آسیا به کلکسیونی بزرگ مبدل شده است.</p>
      <h3>دوشیدن سران مرتجع منطقه</h3>
      <p>اظهارات گستاخانه وزیر دفاع فرانسه در منامه، از یک ترفند تکراری حکایت می‌کند. همان ترفندی که سران مرتجع در منطقه را به گاوهای شیرده ترامپ بدل کرده است.</p>
      <p>مقامات فرانسوی در اقدامی مسبوق به سابقه در پی آن هستند تا با تحریک سران مرتجع منطقه، آنها را به خریدهای نجومی تسلیحات نظامی از پاریس ترغیب کنند.</p>
      <p>فرانسه که سابقه سیاهی در حقوق بشر دارد، در سال‌های اخیر نیز اقدامات جنایتکارانه‌ای در منطقه غرب آسیا انجام داده و ردپای سلاح‌های فرانسوی در عراق و سوریه و یمن و...قابل مشاهده است. تاکنون مستندات بسیاری درخصوص نقش فرانسه در جنایات سال‌های اخیر در غرب آسیا منتشر شده است.</p>
      <h3>چهره میانجی، بدون روتوش</h3>
      <p>اظهارات گستاخانه فلورنس پارلی در حالی است که پس از خروج آمریکا از برجام، فرانسه در اقدامی فریبکارانه ژست میانجی و ناجی به خود گرفت و مدعی شد که در پی نجات برجام است. این در حالی است که پاریس جزو بدهکارها در برجام است و طبیعتاً یک بدهکار نمی‌تواند در مقابل طلبکار، ژست ناجی به خود بگیرد.</p>
      <p>کارنامه فرانسه در توافق هسته‌ای- از نقش پلیس بد در مذاکرات در کنار آمریکا تا بی‌عملی در اجرای تعهدات- در کنار اظهارات و اقدامات گستاخانه مقامات این کشور بیش از پیش ثابت کرد که این کشور نه تنها میانجی و ناجی برجام نیست، بلکه یک دلال بی‌آبرو در پیاده کردن دیکته‌های سلطه‌گرانه ترامپ است.</p>
      <h3>ساده‌لوحی</h3>
      <p>رهبر معظم انقلاب- ۱۲ آبان ۹۸- فرمودند:«این تجربه‌ کوبا، تجربه کُره، مقابل چشم شما است؛ با مسئولین کُره‌شمالی قربان صدقه هم، هم رفتند، مذاکره که هیچ! این گفت من عاشق او هستم، او گفت من [هم]؛ نتیجه چه شد؟ یک ذرّه از تحریم‌ها را کم نکردند؛ اینها این‌جوری‌ هستند؛ امتیاز نمی‌دهند، شما را از موضع خودتان فرود می‌آورند، به دنیا نشان می‌دهند که ما ایران را به زانو درآوردیم و سیاست فشار حدّاکثری ما موفّق بود، آخر هم هیچ چیز گیر شما نمی‌آید؛ مذاکره این است. حالا یک دولت[هایی] هم- فرض کنید دولت فرانسه- می‌آیند واسطه می‌شوند اصرار می‌کنند، نامه، تلفن، بیا برو، ملاقات‌های متعدّد در نیویورک و مانند اینها که «باید ملاقات کنید». رئیس‌جمهور فرانسه گفته بود اگر یک ملاقات بکنید همه مشکلات حل می‌شود؛ آدم واقعاًً تعجّب می‌کند. یا باید بگوییم ایشان خیلی ساده است یا باید بگوییم همدستند با هم؛ یکی از این دو تا است».</p>
      <p>آمریکا و تروئیکای اروپایی (فرانسه، انگلیس، آلمان) در موضوع ایران دارای هدف مشترک(و به عبارتی همدست) هستند. هدف اصلی پاریس و لندن و برلین و واشنگتن، نه احقاق حقوق برجامی ‌ایران و نه لغو تحریم‌ها و نه گشایش اقتصادی برای مردم ایران، بلکه دائمی ‌کردن برجام و تعمیم خسارت ‌محض توافق هسته‌ای به دیگر مولفه‌های قدرت کشورمان است.</p>
      <p>متاسفانه دولتمردان همچنان به وعده‌های سرِخرمن اروپا دل خوش کرده‌اند. تروئیکای اروپایی در کنار آمریکا، خواب تعبیر نشدنی خلع اقتدار نظامی و منطقه‌ای ایران را می‌بینند، اما در این سو عده‌ای بدون توجه به عبرت‌های درس آموز گذشته، با ساده‌لوحی مسیر گشایش اقتصادی را از پاریس و لندن و نیویورک می‌بینند!</p>
      <h3>اتهامات واهی</h3>
      <p>سید عباس موسوی سخنگوی وزارت امور خارجه در واکنش به اظهارات بی‌اساس و اتهامات واهی مطرح شده از سوی برخی شرکت‌کنندگان در اجلاس گفت‌وگوی منامه در بحرین، ضمن بی‌ارزش خواندن این اظهارات، اتهامات وارده به کشورمان را مردود خواند.</p>
      <p>موسوی افزود: کشورهایی که خود مولّد و مروج تروریسم و افراط‌گرایی بوده و با زیرپا گذاشتن اصل حسن همجواری، در امور داخلی دیگران مداخله کرده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>منبع: کیهان</p>
    </article>
  </body>
</html>