<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/cuidem-benimaclet-informe-uv-pai-desclassificacio"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T03:43:00+00:00"/>
    <meta property="og:title" content="Cuidem Benimaclet assegura que un informe de la UV avala la desclassificació dels terrenys del PAI"/>
    <meta property="og:description" content="L'entitat demana que s'aturen les operacions urbanístiques que inclou el pla i reclama que es preserve la zona est del barri com una àrea de transició cap a l'horta protegida"/>
  </head>
  <body>
    <article>
      <h1>Cuidem Benimaclet assegura que un informe de la UV avala la desclassificació dels terrenys del PAI</h1>
      <h2>L'entitat demana que s'aturen les operacions urbanístiques que inclou el pla i reclama que es preserve la zona est del barri com una àrea de transició cap a l'horta protegida</h2>
      <address><time datetime="2019-11-25T03:43:00+00:00">25 Nov 2019, 03:43</time> by <a rel="author">DLV</a></address>
      <p>VALÈNCIA. Un informe de la Universitat de València certifica la possibilitat de la desclassificació dels terrenys del <a href="https://www.diarilaveu.com/noticia/86244/zones-verdes-promeses-pai-benimaclet-no-convencen-veinat">PAI Benimaclet</a>, aprofundeix en la seua legalitat i viabilitat i, fins i tot, la recomana. Així ho explica la plataforma Cuidem Benimaclet en un comunicat, que reclama que s'aturen les operacions urbanístiques del PAI Benimaclet Est i que denuncia que està "emmarcat en un PGOU obsolet". Així mateix, la plataforma demana mantindre els terrenys de la zona est del barri com una zona de transició a l'horta protegida. <br/><br/>En el comunicat, la plataforma fa referència a l'informe del professor Andrés Boix, 'Estudio sobre las posibilidades de reclasificación del SectorPRR-4 Benimaclet del Plan General de Ordenación Urbana de València, su hipotético coste y las medidas de planificación propias de un urbanismo moderno para una futura actuación pública sobre ese sector'. Aquest estudi conclou que el cost net per a la ciutat d'una desclassificació total, en cas que es fera, estaria en 11.487.489,59 euros, quasi la meitat dels 20 milions d'euros que fa uns mesos indicava l'administració municipal sense haver-ne estudiat la situació concreta. <br/><br/>Per aquesta raó, la plataforma Cuidem Benimaclet considera que les noves dades publicades obliguen el govern municipal a repensar l'execució del PAI. "La plataforma continua, ara més que mai, amb les mobilitzacions per a frenar el PAI: durant els pròxims dies s'han organitzat diverses formacions sobre el PAI, reunions veïnals i una ruta de les cures pel barri", expliquen des del col·lectiu. <br/><br/>Cuidem Benimaclet reitera que cal emprar l'eina de la desclassificació del sòl per a aturar el PAI. "Les conclusions de l'estudi han d'obligar el govern municipal i autonòmic a repensar el model urbanístic que està executant, molt allunyat de les tesis plantejades al Pacte del Botànic i que fan referència a una revisió profunda i oberta al consens del model territorial i de paisatge de la Comunitat Valenciana i la definició de les mesures de transició cap a un model no basat en el creixement il·limitat". L'entitat assegura que, "fins i tot, es parlava del disseny, en col·laboració amb els ajuntaments, de mesures polítiques concretes per a la reparació territorial i urbanística dels impactes de la bombolla immobiliària". <br/><br/>"Cal tindre en compte la realitat demogràfica i ecològica de la zona on s'executaria el PAI", insisteixen. "No és el moment de triar el camí fàcil i deixar de banda la responsabilitat amb la ciutadania. L'administració té l'obligació d'escoltar, i, si no ho fa, trobarà el veïnat al carrer amb la formació, la cohesió i la força necessàries per a frenar aquest macroprojecte", conclouen des de Cuidem Benimaclet. <br/><br/>L'entitat ha programat una sèrie d'activitats per a informar el veïnat sobre les conseqüències del pla. Aquest dimarts, a les 18.30h, està programada una reunió veïnal del centre municipal de joventut de Benimaclet. Per al dimecres 27 i el dilluns 2, a les 18 hores, el col·lectiu prepara activitats de formació sobre el PAI, tant al centre municipal com a la seu de l'Associació de Veïns. Finalment, el dia 3 de desembre està convocada una última reunió del centre municipal de joventut.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/apunt/78038/dates-i-fets-del-25-de-novembre"/>
      </related>
    </article>
  </body>
</html>