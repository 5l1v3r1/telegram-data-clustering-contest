<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jablonec-se-v-pripade-vyhry-na-slovacku-posune-na-treti-misto/1824653?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T03:32:00+00:00"/>
    <meta property="og:title" content="Jablonec se v případě výhry na Slovácku posune na třetí místo"/>
    <meta property="og:description" content="Uherské Hradiště - Souboj týmů z první poloviny tabulky mezi Slováckem a Jabloncem dnes uzavře 17. kolo fotbalové ligy. Severočeši v nejvyšší soutěži čtyřikrát za sebou neprohráli a v případě vítězství se posunou na třetí místo. Ale domácí, kteří na sedmé příčce ztrácejí tři body, touží soupeři oplatit červencový debakl 0:6."/>
  </head>
  <body>
    <article>
      <h1>Jablonec se v případě výhry na Slovácku posune na třetí místo</h1>
      <address><time datetime="2019-11-25T03:32:00+00:00">25 Nov 2019, 03:32</time> by <a rel="author" href="http://www.ctk.cz/" target="_blank">ČTK</a></address>
      <p>Uherské Hradiště - Souboj týmů z první poloviny tabulky mezi Slováckem a Jabloncem dnes uzavře 17. kolo fotbalové ligy. Severočeši v nejvyšší soutěži čtyřikrát za sebou neprohráli a v případě vítězství se posunou na třetí místo. Ale domácí, kteří na sedmé příčce ztrácejí tři body, touží soupeři oplatit červencový debakl 0:6.</p>
      <slideshow>
        <figure>
          <img src="https://i3.cn.cz/6/1574620873_P201911240655201.jpg"/>
        </figure>
        <figure>
          <img src="https://i3.cn.cz/6/1574615623_P201911240576801.jpg"/>
        </figure>
        <figure>
          <img src="https://i3.cn.cz/6/1574615237_P201911240570501.jpg"/>
        </figure>
        <figure>
          <img src="https://i3.cn.cz/6/1574613880_P201911240548501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Severočeši v létě rozhodli o vysoké výhře až v závěrečné čtvrtině utkání a výsledek neodpovídal průběhu. "Nemyslím si, že by nás ta porážka měla poznamenat. Ale musíme se z toho poučit a chyby neopakovat," řekl asistent trenéra Slovácka Michal Šmarda.</p>
      <p>"Domácí na nás budou přichystaní, protože u nás prohráli větším rozdílem, i když hráli dobře. Zápas se prakticky rozhodl v posledních pěti minutách a neodpovídalo to tomu, aby to bylo 6:0," uvedl jablonecký kouč Petr Rada.</p>
      <p>Severočeši v lize se Slováckem posledních 11 utkání neprohráli a čtyřikrát po sobě s ním neinkasovali. Poslední čtyři vzájemné duely v Uherském Hradišti skončily remízou.</p>
      <p>"Síla Jablonce je především v krajích a celkově v ofenzivě. Na hrotu je výraznou osobností Doležal, v záloze zkušený Hübschman. Jablonec má vyrovnaný kádr, ale my chceme doma vyhrát. Cesta k tomu povede přes poctivou obranu, dobrý přechod do útoku. Musíme podat výkon na hranici svých možností," řekl Šmarda, jehož tým v posledních dvou kolech neskóroval.</p>
      <p>Jablonec naopak minule uhrál remízu se Spartou a naposledy prohrál soutěžní zápas na začátku října se Slavií. "Jedeme na Slovácko s respektem, je nahoře jako my, je tam malý bodový rozdíl. Všechno u nich funguje, kádr se stabilizoval, nemají moc změn a netočí sestavu. Na Slovácku se hraje vždycky nepříjemně, je tam dobrá atmosféra, diváci pomáhají," připomněl Rada, že tým z Uherského Hradiště doma v lize šestkrát po sobě neprohrál.</p>
      <p>Hosté se budou muset obejít bez dvou opor Jana Kroba a Vladimira Jovoviče, které čeká trest za čtyři žluté karty. "Problémy s kartami jsou legitimní, tam se není za co schovávat. Věřím, že se rozhodneme pro správnou sestavu," podotkl Rada.</p>
      <p>Zápas v Uherském Hradišti začne v 18:00 a asistovat mu bude videorozhodčí.</p>
      <h3>Tabulka:</h3>
      <ul>
        <li>1. | Slavia | 17 | 14 | 3 | 0 | 36:3 | 45</li>
        <li>2. | Plzeň | 17 | 10 | 4 | 3 | 32:16 | 34</li>
        <li>3. | Mladá Boleslav | 17 | 9 | 2 | 6 | 32:23 | 29</li>
        <li>4. | Jablonec | 16 | 8 | 4 | 4 | 29:22 | 28</li>
        <li>5. | Sparta | 17 | 7 | 5 | 5 | 33:24 | 26</li>
        <li>6. | Ostrava | 17 | 8 | 2 | 7 | 28:23 | 26</li>
        <li>7. | Slovácko | 16 | 7 | 4 | 5 | 20:21 | 25</li>
        <li>8. | Liberec | 17 | 7 | 3 | 7 | 30:26 | 24</li>
        <li>9. | České Budějovice | 17 | 7 | 3 | 7 | 29:29 | 24</li>
        <li>10. | Olomouc | 17 | 4 | 8 | 5 | 22:23 | 20</li>
        <li>11. | Bohemians | 17 | 5 | 4 | 8 | 19:28 | 19</li>
        <li>12. | Teplice | 17 | 4 | 7 | 6 | 14:24 | 19</li>
        <li>13. | Zlín | 17 | 4 | 3 | 10 | 11:27 | 15</li>
        <li>14. | Příbram | 17 | 3 | 4 | 10 | 14:29 | 13</li>
        <li>15. | Opava | 17 | 3 | 4 | 10 | 8:27 | 13</li>
        <li>16. | Karviná | 17 | 2 | 6 | 9 | 12:24 | 12</li>
      </ul>
    </article>
  </body>
</html>