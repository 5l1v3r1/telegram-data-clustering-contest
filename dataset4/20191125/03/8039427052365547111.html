<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=963919"/>
    <meta property="og:site_name" content="Andhrajyothy"/>
    <meta property="article:published_time" content="2019-11-25T03:54:37+00:00"/>
    <meta property="og:title" content="బండి నడుపుతుండగా ఆగిన గుండె!"/>
    <meta property="og:description" content="ADVT"/>
  </head>
  <body>
    <article>
      <h1>బండి నడుపుతుండగా ఆగిన గుండె!</h1>
      <address>
        <time datetime="2019-11-25T03:54:37+00:00">25 Nov 2019, 03:54</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>80మంది ప్రయాణికులను రక్షించి.. మృత్యుఒడికి</b>
        </li>
        <li>
          <b>ఆర్టీసీ డ్రైవర్‌ విషాదాంతం</b>
        </li>
      </ul>
      <p><b>గిద్దలూరు, నవంబరు 24: </b>ఆర్టీసీ బస్సు నడుపుతుండగా డ్రైవర్‌కు తీవ్రమైన గుండెపోటు వచ్చింది. చేతితో గుండె పట్టుకుని విలవిల్లాడిపోయాడు. బస్సు అదుపు తప్పి బోల్తాపడేదే!. కానీ.. ప్రయాణికుల ప్రాణాలను కాపాడడమే అంతిమ లక్ష్యంగా సమయస్ఫూర్తితో వ్యవహరించాడు. అతికష్టమ్మీద బస్సు ఆపి 80 మందిని కాపాడాడు. తర్వాత కొద్దిసేపటికే కన్నుమూశాడు. ఈ సంఘటన గిద్దలూరు-పోరుమామిళ్ల రూట్‌లో ఆదివారం జరిగింది. ప్రయాణికుల కథనం మేరకు.. ప్రకాశం జిల్లా గిద్దలూరు మండలం ఉయ్యాలవాడకు చెందిన వై.గురవయ్య (45) గిద్దలూరు ఆర్టీసీ డిపోలో డ్రైవర్‌. ఆదివారం గిద్దలూరు-పోరుమామిళ్ల రూట్‌ బస్సు ఎక్కారు. కడప జిల్లా పోరుమామిళ్లకు వెళ్లి తిరిగి గిద్దలూరు బయల్దేరారు. బస్సులో 80 మంది ప్రయాణికులున్నారు. మధ్యాహ్నం సమయంలో గిద్దలూరు మండలం లింగాపురం సమీపంలోకి వచ్చేసరికి గురయ్య గుండెపోటుకు గురయ్యాడు. ఒకవైపు బాధపడుతూనే మరోవైపు బస్సును రోడ్డు మార్జిన్‌లో నిలిపాడు. వెంటనే ఆర్టీసీ అధికారులకు ఫోన్‌ చేసి తనకు గుండెనొప్పిగా ఉందని చెప్తూనే పక్కకు ఒరిగాడు.  ప్రయాణికులు వెంటనే అటువైపు వస్తున్న ఆటోలో అతడిని గిద్దలూరు ఆసుపత్రికి తరలించగా పరీక్షించిన వైద్యులు అప్పటికే అతను మృతి చెందినట్లు నిర్ధారించారు. గురవయ్యకు భార్య, ఇద్దరు కూమార్తెలు, కుమారుడు ఉన్నారు. ఆయన సాయంత్రం డ్యూటీ దిగి క్షేమంగా వస్తాడనుకుంటే, విగతజీవుడిగా రావడంతో కుటుంబ సభ్యులంతా కన్నీరుమున్నీరవుతున్నారు. ఆర్టీసీ ట్రాఫిక్‌ ఇన్‌స్పెక్టర్‌ నాయక్‌ హుటాహుటిన మరో డ్రైవర్‌ను ఏర్పాటు చేయించి ప్రయాణికులను గమ్యస్థానానికి చేర్చారు. గురవయ్య మృతదేహాన్ని నాయక్‌, సహచర సిబ్బంది సందర్శించి నివాళులర్పించారు.</p>
    </article>
  </body>
</html>