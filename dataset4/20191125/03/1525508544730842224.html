<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779446/%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%AF%D9%86%D8%A8%D8%A7%D9%84-%D8%B4%D8%B4%D9%85%DB%8C%D9%86-%D9%BE%DB%8C%D8%B1%D9%88%D8%B2%DB%8C-%D9%85%D8%AA%D9%88%D8%A7%D9%84%DB%8C-%D8%A8%D8%A7-%DA%86%D8%A7%D8%B4%D9%86%DB%8C-%D8%B9%D8%A8%D9%88%D8%B1-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T03:34:39+00:00"/>
    <meta property="og:title" content="هفته یازدهم لیگ برتر؛ استقلال به دنبال ششمین پیروزی متوالی با چاشنی عبور از پرسپولیس"/>
    <meta property="og:description" content="در آخرین روز از هفته یازدهم لیگ برتر، امروز یک دیدار برگزار می‌شود که در آن استقلال و نساجی در قائمشهر به مصاف هم می‌روند."/>
  </head>
  <body>
    <article>
      <h1>هفته یازدهم لیگ برتر؛ استقلال به دنبال ششمین پیروزی متوالی با چاشنی عبور از پرسپولیس</h1>
      <address><time datetime="2019-11-25T03:34:39+00:00">25 Nov 2019, 03:34</time> by <a rel="author" href="https://www.mehrnews.com/archive?jr=566" target="_blank">علی خلف</a></address>
      <p>به گزارش <a href="https://www.mehrnews.com/">خبرنگار مهر</a>، در آخرین روز از هفته یازدهم لیگ برتر امروز تنها یک بازی انجام می‌شود که طی آن نساجی در قائمشهر از استقلال پذیرایی می‌کند.</p>
      <p>آبی پوشان که پیش از این پنج بازی متوالی در لیگ بعلاوه دو بازی در جام حذفی را با پیروزی پشت سر گذاشته‌اند، حالا این امکان را دارند تا با کسب حداقل امتیاز در قائمشهر، برای اولین بار طی چهار فصل اخیر در جدول بالاتر از رقیب سنتی شان قرار بگیرند و این موضوع انگیزه آنها را در این بازی افزایش می‌دهد.</p>
      <p>شاگردان استراماچونی با در اختیار داشتن بهترین خط حمله لیگ امیدوارند روند پیروزی‌های خود را همچنان ادامه دهند که در این صورت ششمین پیروزی متوالی شان در لیگ و با احتساب جام حذفی هشتمین پیروزی متوالی شان در این فصل را کسب خواهند کرد.</p>
      <p>گرچه آبی پوشان برای این دیدار محروم ندارند، اما تنبیه انضباطی محمد دانشگر از سوی استراماچونی این مدافع را تبدیل به تنها محروم (داخلی) این تیم کرده است.</p>
      <p>میلاد زکی پور و فرشید باقری نیز به دلیل مصدومیت در این بازی حضور نخواهند داشت و این در حالی است که روزبه چشمی به شرایط ایده آل رسیده و باتوجه به غیبت دانشگر، حضور این بازیکن در ترکیب ثابت آبی پوشان قابل پیش بینی است. </p>
      <p>بزرگترین غایب نساجی در این بازی رضا مهاجری سرمربی آنهاست که به دلیل بیماری قادر به همراهی تیمش نخواهد بود. سرخ پوشان قائمشهری که با ۱۱ امتیاز در رده یازدهم قرار دارند، در صورت پیروزی در این بازی ۱۴ امتیازی شده و نهایتا با دو پله صعود (به صورت موقت) مواجه می شوند. </p>
      <p>دیدار دو تیم امروز و از ساعت ۱۴:۳۰ در ورزشگاه شهید وطنی قائمشهر برگزار می‌شود و قضاوت آن بر عهده علی صفایی با کمک بابک داوری و محمدعلی پورمتقی است. کمک داوران اضافی این بازی نیز علی بای و حسین زمانی هستند. داور چهارم رحیم حاجیلو و ناظر داوری حاتم بک پور می‌باشد.</p>
    </article>
  </body>
</html>