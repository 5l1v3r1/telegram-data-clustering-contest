<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/huseyin-sakarya/gencler-atesten-cikti-2104079"/>
    <meta property="og:site_name" content="Fanatik"/>
    <meta property="article:published_time" content="2019-11-25T03:01:00+00:00"/>
    <meta property="og:title" content="Gençler ateşten çıktı"/>
    <meta property="og:description" content="Kasımpaşa’da Pavelka, Mame Thiam, Ben Youssef ile Yusuf Erdoğan sakat, Karim Hafez ve Veysel Sarı kart cezalısı. Kemal Özdeş, kaptanlık pazupandını teslim ettiği Quaresma’yı, “takımın lideri sensin” mesajı ile motive ederken, Aytaç’a ise orta sahanın bekçiliği görevini yükledi, hem savunmayı hem de pas trafiğini sağlama aldı. Kısıtlı kadrolarda mucizeler yaratan Hamza Hamzaoğlu ise üç önemli silahı Candeias, Sio ve Ahmet Oğuz’un yokluğunda gençlerle, eldeki asları harmanlayıp, takımını Stancu’nun önderliğinde ‘en az 1 puan’ parolası ile sahaya sürdü. Temponun yüksek pozisyonun az olduğu ilk yarıya Başkent ekibinin kalecisi Ertaç damgasını vurdu. Yaptığı iki kritik kurtarışın yanı sıra savunmasına bir stoper gibi destek veren Ertaç’ın bu gayreti, Kasımpaşa ataklarının golle sonuçlanmasını engelledi."/>
  </head>
  <body>
    <article>
      <h1>Gençler ateşten çıktı</h1>
      <address><time datetime="2019-11-25T03:01:00+00:00">25 Nov 2019, 03:01</time> by <a rel="author">Hüseyin Sakarya</a></address>
      <p>Kasımpaşa’da Pavelka, Mame Thiam, Ben Youssef ile Yusuf Erdoğan sakat, Karim Hafez ve Veysel Sarı kart cezalısı. Kemal Özdeş, kaptanlık pazupandını teslim ettiği Quaresma’yı, “takımın lideri sensin” mesajı ile motive ederken, Aytaç’a ise orta sahanın bekçiliği görevini yükledi, hem savunmayı hem de pas trafiğini sağlama aldı. Kısıtlı kadrolarda mucizeler yaratan Hamza Hamzaoğlu ise üç önemli silahı Candeias, Sio ve Ahmet Oğuz’un yokluğunda gençlerle, eldeki asları harmanlayıp, takımını Stancu’nun önderliğinde ‘en az 1 puan’ parolası ile sahaya sürdü. Temponun yüksek pozisyonun az olduğu ilk yarıya Başkent ekibinin kalecisi Ertaç damgasını vurdu. Yaptığı iki kritik kurtarışın yanı sıra savunmasına bir stoper gibi destek veren Ertaç’ın bu gayreti, Kasımpaşa ataklarının golle sonuçlanmasını engelledi.</p>
      <p>
        <b>Stancu şov</b>
      </p>
      <p>Günün çalışkan ismi Quaresma’nın 54’te başlattığı atakta, Hajradinovic’in, pasına hareketlenen Aytaç’ın şutu, kaleci Ertaç’ın gayretine rağmen golle sonuçlandı: 1-0. Bu gol sonrası Gençler, Halil İbrahim ve Ayite’nin önderliğinde rakip kaleyi adeta abluka altına aldı. Sağlı-sollu ataklar, kazanılan kornerler, meyvesini verdi. Erdem’in 82’de ceza sahasına ortaladığı topu Stancu usta işi düzeltti, dönüp köşeye mıhladı: 1-1. 88’de Stancu’nun kaleye giden topu Popov’un eline çarptı. Hakem Alper Ulusoy’un beyaz noktayı gösterdiği pozisyon sonrası atışı kullanan Stancu, maçın sonucunu ilan etti: 1-2.</p>
    </article>
  </body>
</html>