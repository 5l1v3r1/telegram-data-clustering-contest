<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/abp-sawa-swietuje-40-lat-poslugi-biskupiej/"/>
    <meta property="og:site_name" content="eKAI"/>
    <meta property="article:published_time" content="2019-11-25T03:00:00+00:00"/>
    <meta property="og:title" content="Abp Sawa świętuje 40 lat posługi biskupiej"/>
    <meta property="og:description" content="Opcje polityczne zmieniały się ale nauka Chrystusa jest ta sama. Cerkiew prawosławna pozostawała i pozostanie tą samą – powiedział Zwierzchnik Polskiego Autokefalicznego Kościoła Prawosławnego abp Saw"/>
  </head>
  <body>
    <article>
      <h1>Abp Sawa świętuje 40 lat posługi biskupiej</h1>
      <address><time datetime="2019-11-25T03:00:00+00:00">25 Nov 2019, 03:00</time> by <a rel="author">mag / hsz</a></address>
      <p>
        <b>Opcje polityczne zmieniały się ale nauka Chrystusa jest ta sama. Cerkiew prawosławna pozostawała i pozostanie tą samą – powiedział Zwierzchnik Polskiego Autokefalicznego Kościoła Prawosławnego abp Sawa, dziękując Bogu za opiekę i wsparcie.</b>
      </p>
      <p>W prawosławnej metropolitalnej katedrze św. Marii Magdaleny na warszawskiej Pradze odbyło się uroczysta liturgia, w czasie której dziękowano Bogu za 40 lat jego posługi pasterskiej. 25 listopada 1979 roku przyjął on chirotonię biskupią i objął funkcję ordynariusza kościoła prawosławnego w Łodzi. Od 1998 pozostaje Zwierzchnikiem Polskiego Autokefalicznego Kościoła Prawosławnego.</p>
      <p>Podsumowując minione lata <a href="https://ekai.pl/search/abp+Sawa/">abp Sawa</a> podkreślił, że starał się zawsze służyć Bogu i powierzonemu mu ludowi. – Troszczyłem się o zachowanie prawdy pamiętając, że jest ona największą wartością naszego bytu. Starałem się ją świadczyć nawet wówczas, gdy otoczenie miało inny pogląd – powiedział duchowny prawosławny.</p>
      <p>Przyznał, że ma świadomość, że był jedynie narzędziem w Bożych rękach. – W Jezusie odnajduję siłę i moc do pracy w Winnicy Pańskiej. Opiekę Bożą odczuwałem zwłaszcza w trudnych sytuacjach – wyznał abp Sawa. Podkreślił że prawosławie winno wyrażać się we wszechogarniającej miłości – Tak was uczyłem. Tak tacy powinniśmy być, nawet jeśli upadamy – zaznaczył.</p>
      <p>Powiedział, że Mądrość Boża objawiła się i przemawia przez Cerkiew, zaś jej przejawem są święci począwszy od Cyryla i Metodego poprzez św. Atanazego Brzeskiego, męczenników chełmskich nazywanych furmanami, czy św. Grzegorza Peradze – wymieniał abp Sawa podkreślając, że „to oni wzmacniają naszą wiarę bez względu czy tego chcemy czy też nie niezależnie od naszego zrozumienia tej rzeczywistości”.</p>
      <p>Zwrócił uwagę, że obecności i funkcjonowanie Kościoła prawosławnego na ziemiach polskich jest wyrazem Bożej woli. – Tu zasiał nas Pan i tu pracujemy dla dobra Cerkwi i Ojczyzny. (…) Nasza moc pochodzi od Boga, czego dowodem jest nasze istnienie – powiedział abp Sawa zachęcając wiernych do większej gorliwości w wierze i wzajemnej miłości.</p>
      <p>Wspomniał, że w minionych czterdziestu latach udało się odrodzić życie monastyczne, zbudować nowe Domy Boże zaś zwieńczeniem jest świątynia Mądrości Bożej w Warszawie. – Poświęcona jest tym, którzy oddali swoje życie za prawosławie, zginęli w obozach zagłady, czy w Powstaniu Warszawskim – powiedział Zwierzchnik Polskiego Autokefalicznego Kościoła.</p>
      <p>Wyraził również wdzięczność władzom państwowym i samorządowym za stałą i owocną współpracę przez minione lata. – Niezależnie od opcji politycznych udawało się nam współpracować dla dobra wspólnego. Opcje polityczne zmieniały się i będą się zmieniać, a <a href="https://ekai.pl/search/Cerkiew/">Cerkiew</a> pozostawała i pozostanie zawsze tą samą. Nauka Chrystusa nie ulega zmianie. Chrystus zawsze jest ten sam – dzisiaj, wczoraj i na wieki. Prawosławie zachowując wiernie naukę Zbawiciela zawsze wnosiło i wnosi wiele dobra do wspólnej skarbnicy, wynika to bowiem z istoty prawosławia i takim pozostanie w przyszłości – zapowiedział abp Sawa.</p>
      <p>Uroczystości uświetnił prawosławny chór katedralny.</p>
      <p>Abp Sawa do 1981 był biskupem łódzkim i poznańskim, zaś od 1981 do 1998 – białostockim i gdańskim, a od roku 1987 jako arcybiskup.</p>
      <p>Na terenie diecezji białostocko-gdańskiej przyczynił się do znacznego ożywienia życia parafialnego, budowy nowych świątyń oraz reaktywowania lub otwarcia trzech monasterów.</p>
      <p>W latach 1994 – 1998 był Prawosławnym Ordynariuszem Wojska Polskiego. W 1996 r. otrzymał stopień generała brygady.</p>
      <footer>Warszawa Ⓒ Ⓟ</footer>
      <related>
        <a href="https://ekai.pl/miedzynarodowy-nakaz-aresztowania-biskupa-oskarzonego-o-naduzycia-seksualne/"/>
      </related>
      <related>
        <a href="https://ekai.pl/matki-wiezniow-politycznych-ewakuowane-z-katedry-w-managui/"/>
      </related>
    </article>
  </body>
</html>