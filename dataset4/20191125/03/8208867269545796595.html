<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/25/news/uruguay_elezioni_vincitore_si_sapra_fra_4-5_giorni_corte_elettorale_troppo_esiguo_margine_fra_i_due_candidati_-241854329/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T03:31:00+00:00"/>
    <meta property="og:title" content="Uruguay, presidenziali: sorpresa per parità. Corte elettorale: &quot;Vincitore si saprà nei prossimi giorni&quot;"/>
    <meta property="og:description" content="Il leggero vantaggio del candidato del centrodestra Lacalle Pou dovrà essere completato con l'esame di alcune decine di migliaia di voti"/>
  </head>
  <body>
    <article>
      <h1>Uruguay, presidenziali: sorpresa per parità. Corte elettorale: "Vincitore si saprà nei prossimi giorni"</h1>
      <h2>Il leggero vantaggio del candidato del centrodestra Lacalle Pou dovrà essere completato con l'esame di alcune decine di migliaia di voti 'osservati' che saranno scrutinati nei prossimi giorni</h2>
      <address>
        <time datetime="2019-11-25T03:31:00+00:00">25 Nov 2019, 03:31</time>
      </address>
      <p>Per la prima volta nella storia elettorale dell'Uruguay, la Corte elettorale ha annunciato stanotte di non essere in grado di ufficializzare immediatamente il nome del vincitore delle elezioni presidenziali svoltesi ieri per l'esiguo margine che divide i due candidati nel ballottaggio.<br/><br/>Quando lo spoglio dei voti era giunto al 98,75%, il candidato del Partido Nacional di centrodestra <b>Luis Lacalle Pou</b> aveva raccolto 1.154.403 voti, mentre il suo avversario del Frente Amplio di centrosinistra <b>Daniel Martinez</b> ne aveva ottenuti 1.123.621, con una differenza di 30.782 voti.<br/><br/>Questa differenza, però, è inferiore alle decine di migliaia di 'voti osservati' e di altri contestati, che devono pure essere scrutinati dalla Corte elettorale.<br/><br/>In un primo tempo è stato indicato che il nome del vincitore sarebbe stato comunicato giovedì o venerdì prossimi, ma in nottata, salutando i militanti del Frente Amplio, protagonisti di una rimonta al fotofinish di uno svantaggio che secondo i sondaggi era di 7-8 punti, Martinez ha sostenuto che il nome del futuro presidente sarà conosciuto domani.</p>
    </article>
  </body>
</html>