<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807123/%D9%85%D8%B5%D8%B1%D9%81-%D8%B3%D9%88%D8%AE%D8%AA-%D8%AE%D9%88%D8%AF%D8%B1%D9%88%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D8%B1%D8%A7%D8%AD%D8%AA%DB%8C-%DA%A9%D8%A7%D9%87%D8%B4-%D8%AF%D9%87%DB%8C%D8%AF-%D8%AC%D8%A8%D8%B1%D8%A7%D9%86-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D8%A7-%D8%AE%D8%AF%D9%85%D8%A7%D8%AA-%D9%86%D8%A7%D9%86%D9%88%DB%8C%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T03:00:00+00:00"/>
    <meta property="og:title" content="پرونده ویژه | نانو با برند ایران مصرف سوخت خودروی خود را به راحتی کاهش دهید / جبران گرانی بنزین با خدمات نانویی"/>
    <meta property="og:description" content="فناوری نانو ابزاری برای بهتر شدن زندگی انسان است و جوانان ایرانی با بهره‌گیری از این فناوری، تحول شگفتی را در حوزه خودرو و حمل‌ونقل ایجاد کرده‌اند."/>
  </head>
  <body>
    <article>
      <h1>پرونده ویژه | نانو با برند ایران مصرف سوخت خودروی خود را به راحتی کاهش دهید / جبران گرانی بنزین با خدمات نانویی</h1>
      <h2>فناوری نانو ابزاری برای بهتر شدن زندگی انسان است و جوانان ایرانی با بهره‌گیری از این فناوری، تحول شگفتی را در حوزه خودرو و حمل‌ونقل ایجاد کرده‌اند.</h2>
      <address>
        <time datetime="2019-11-25T03:00:00+00:00">25 Nov 2019, 03:00</time>
      </address>
      <p><b>گروه فناوری خبرگزاری دانشجو، محیا معصومی-</b> فناوری نانو را این روز‌ها اکثر مردم با جوراب، مسواک و دستمال‌های آشپزخانه مترو می‌شناسند و معمولا خبری از ماهیت و تفاوت آن با اجناس دیگر ندارند، فقط می‌دانند هرچه که لفظ نانو را داشته باشد، کیفیتش متفاوت و کارایی‌اش بیشتر است. درحقیقت هرگاه از مردم عام درباره معنای نانو سوال می‌شود، پاسخ روشنی برای آن ندارند و ذهنشان به سمت جوراب‌های نانویی می‌رود. اما چرا؟ چرا در کشوری که صاحب مقام و جایگاهی برتر در حوزه فناوری نانو است مردمش نباید اطلاعات درستی از این فناوری رو به پیشرفت داشته باشند؟<br/><br/>بنابراین با توجه به آنکه محصولات نانویی ایران جز در موارد اندک، برای مردم شناخته شده نیستند و خانواده‌ها از کارآیی چنین محصولاتی بی‌خبرند، قصد داریم در <b>پرونده ویژه</b> <b>«نانو با برند ایران»</b> اکثر محصولات شرکت‌های نانویی کشور را به تفکیک حوزه‌های کاربردی معرفی کنیم. طی دو پرونده گذشته محصولات نانویی شرکت‌های حوزه کشاورزی و بسته‌بندی و همچنین منسوجات را معرفی کردیم و حال؛ <b>پرونده سوم، معرفی محصولات نانویی شرکت‌های ایرانی در حوزه حمل‌ونقل و خودرو!</b><br/><br/><b>بیشتر بخوانید: <a href="https://snn.ir/fa/news/805747/%D8%AA%D8%AD%D9%88%D9%84-%D8%AF%D8%B1-%D8%AD%D9%88%D8%B2%D9%87-%DA%A9%D8%B4%D8%A7%D9%88%D8%B1%D8%B2%DB%8C-%D9%88-%D8%A8%D8%B3%D8%AA%D9%87%E2%80%8C%D8%A8%D9%86%D8%AF%DB%8C-%D8%A8%D8%A7-%D9%81%D9%86%D8%A7%D9%88%D8%B1%DB%8C-%D9%86%D8%A7%D9%86%D9%88-%D8%A7%D8%B2-%D9%86%D8%A7%DB%8C%D9%84%D9%88%D9%86%E2%80%8C%D9%87%D8%A7%DB%8C-%D8%B2%DB%8C%D8%B3%D8%AA%E2%80%8C%D8%AA%D8%AE%D8%B1%DB%8C%D8%A8%E2%80%8C%D9%BE%D8%B0%DB%8C%D8%B1-%D9%85%D8%AD%DA%A9%D9%85-%D8%AA%D8%A7-%D9%85%D8%B1%DA%AF-%D9%85%D9%88%D8%B4%E2%80%8C%D9%87%D8%A7%DB%8C-%D9%85%D9%86%D8%AD%D8%B5%D8%B1%D8%A8%D9%87%E2%80%8C%D9%81%D8%B1%D8%AF">تحول در حوزه کشاورزی و بسته‌بندی با فناوری نانو / از نایلون‌های زیست‌تخریب‌پذیر محکم تا مرگ موش‌های منحصربه‌فرد</a></b><br/><br/><b>مصرف سوخت خودرو را به راحتی کاهش دهید</b><br/>برخی شرکت‌های تولیدی در حوزه خودرو همچون شرکت‌های تولیدی و صنعتی <b>«بهران فیلتر»</b> و شرکت <b>«نانو ساختار مهرآسا»</b> برای خودرو‌های سواری و سنگین فیلتر‌های منحصربه‌فردی طراحی کردند که این منحصربه‌فردی به کمک فناوری نانو محقق می‌شود. <b>فیلترهوای نانویی</b> خودرو مانع ورود بسیاری از آلودگی‌ها و ذرات معلق در هوا به موتور می‌شود و درنتیجه ورود هوای تمیز کارکرد موتور را بهبود داده و مصرف سوخت را کمتر می‌کند.<br/><br/>همچنین استفاده از <b>فیلتر نانویی</b> با کمک به تنظیم کارکرد موتور و انجام کامل عملیات احتراق، از ایجاد ترکیبات آلاینده جلوگیری کرده و آلاینده‌های زیست محیطی را کاهش می‌دهد.</p>
      <figure>
        <img src="https://snn.ir/files/fa/news/1398/9/3/847849_149.jpg"/>
        <figcaption><b>بهبود عملکرد موتور خودرو با روغن موتورهای نانویی</b><br/>شرکت‌های <b>«نانو روان کار ایرانیان»</b> و شرکت <b>«پردیس شیمی باختر»</b> در اقدام نوینی دیگر با کمک فناوری نانو نسبت به طراحی نوع جدید از <b>روغن موتور‌</b>ها اقدام کردند. این محصول با کم کردن اصطکاک بین سطوح و بهبود عملکرد موتور، باعث کاهش استهلاک و دوام بیشتر قطعات موتور می‌شود. <br/><br/>کاهش اصطکاک در سطوح به دلیل استفاده از این روغن، موجب روان‌تر کار کردن موتور و کاهش مصرف سوخت می‌شود. <br/><br/><b>بیشتر بخوانید: <a href="https://snn.ir/fa/news/806066/%D8%B1%D9%86%DA%AF-%D9%88-%D9%84%D8%B9%D8%A7%D8%A8-%D9%86%D8%A7%D9%86%D9%88%DB%8C%DB%8C-%D8%A8%D8%B1-%D9%85%D9%86%D8%B3%D9%88%D8%AC%D8%A7%D8%AA-%D8%A7%DB%8C%D8%B1%D8%A7%D9%86%DB%8C-%D8%A7%DB%8C%D9%85%D9%86%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%D9%85%D9%88%D8%A7%D8%AC-%D8%A8%D8%A7%D9%84%D8%A7-%D8%A8%D8%A8%D8%B1%DB%8C%D8%AF">رنگ و لعاب نانویی بر منسوجات ایرانی / ایمنی خود را در برابر امواج بالا ببرید</a></b></figcaption>
      </figure>
      <figure>
        <img src="https://snn.ir/files/fa/news/1398/9/3/847848_237.jpg"/>
        <figcaption><b>امکان جوشکاری مداوم بدون کاهش کیفیت جوش</b><br/><b>سره الکترود نقطه جوش یا نازل جوشکاری</b>، الکترودی است که برای جوشکاری حرارتی استفاده می‌شود. در این روش جوشکاری با بالا رفتن دمای الکترود اتصال ایجاد می‌شود.</figcaption>
      </figure>
      <p>شرکت <b>«آرتاش کامپوزیت»</b> درحقیقت با استفاده از ترکیب نانویی در سره الکترود، پایداری حرارتی و مکانیکی آن را بیشتر کرده و باعث افزایش دوام سره الکترود می‌شود. دوام بیشتر سره الکترود امکان جوشکاری مداوم بدون کاهش کیفیت جوش در زمان بیشتری را فراهم می‌کند و این ویژگی در خط تولید محصولاتی مانند خودرو مانع توقف خط تولید برای تعویض سره الکترود در شیفت کاری شده و بازدهی تولید را بیشتر خواهد کرد. <br/><br/>مقاومت حرارتی سره الکترود نقطه جوش نسبت به نمونه غیرنانویی کمتر است، این ویژگی باعث می‌شود انرژی کمتری برای رسیدن سره الکترود به دمای مورد نظر برای جوش مصرف شود بنابراین مصرف انرژی کارخانه کاهش می‌یابد.</p>
      <figure>
        <img src="https://snn.ir/files/fa/news/1398/9/3/847850_833.jpeg"/>
        <figcaption><b>آینه‌هایی نوین برای خودرو‌ها</b><br/>شرکت <b>«کوژآبگین مبین»</b> از جمله شرکت‌هایی است که آینه خودرو‌ها را با کمک فناوری نانو متحول کرده است، درواقع به دلیل مشکلات زیست محیطی جیوه دیگر از این ماده برای تولید <b>آینده خودرو</b> استفاده نمی‌شود همچنین برای جلوگیری از ایجاد دوبینی برای راننده، پوشش دهی نه در پشت شیشه که بر روی آن انجام می‌شود. <br/><br/>این آینه با لایه نشانی کروم بر روی شیشه با استفاده از یک سیستم پوشش دهی تحت خلاء تولید می‌شود، استفاده از این روش امکان ایجاد لایه‌ای بسیار نازک از کروم روی شیشه را فراهم می‌کند. لایه نازک کروم موجب عبور بخشی از نور تابیده شده به آینه و بازتاب فقط بخشی از آن می‌شود. بازتاب کمتر نور از آینه موجب دید بهتر راننده و ایمنی بیشتر با جلوگیری از حوادث ناشی از اختلال در بینایی می‌شود. <br/><br/><b>گفتنی است، شاید محصولات نانویی تولید شده ایرانی تا حدی در بازار عام، کمیاب یا حتی در برخی مناطق کشور دور از دسترس باشد، اما تقاضای هرچه بیشتر مردم می‌تواند تولید و فراگیر شدن آن‌ها را افزایش دهد، پس برای راحت زندگی کردن بشتابید!</b></figcaption>
      </figure>
    </article>
  </body>
</html>