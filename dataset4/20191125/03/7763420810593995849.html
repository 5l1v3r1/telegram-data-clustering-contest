<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/579027"/>
    <meta property="og:site_name" content="Spring News"/>
    <meta property="article:published_time" content="2019-11-25T03:14:23+00:00"/>
    <meta property="og:title" content="มาตามนัด! “โอ๊ค” ขึ้นศาลบอกตื่นเต้น ลุ้นผลคดีฟอกเงินกรุงไทย"/>
    <meta property="og:description" content="“โอ๊ค พานทองแท้” ขึ้นศาลตามนัด ลุ้นฟังคำพิพากษา คดีฟอกเงินกรุงไทย ยิ้มให้สื่อ เผยกำลังใจดีแต่ตื่นเต้นเล็กน้อย ขณะที่แม่และน้องสาวตามมาให้กำลังใจครบ"/>
  </head>
  <body>
    <article>
      <h1>มาตามนัด! “โอ๊ค” ขึ้นศาลบอกตื่นเต้น ลุ้นผลคดีฟอกเงินกรุงไทย</h1>
      <h2>“โอ๊ค พานทองแท้” ขึ้นศาลตามนัด ลุ้นฟังคำพิพากษา คดีฟอกเงินกรุงไทย ยิ้มให้สื่อ เผยกำลังใจดีแต่ตื่นเต้นเล็กน้อย ขณะที่แม่และน้องสาวตามมาให้กำลังใจครบ </h2>
      <address>
        <time datetime="2019-11-25T03:14:23+00:00">25 Nov 2019, 03:14</time>
      </address>
      <p>กรณีศาลอาญาคดีทุจริตและประพฤติมิชอบกลาง นัดฟังคำพิพากษาคดีฟอกเงินทุจริตปล่อยกู้ธนาคารกรุงไทย จำกัด (มหาชน) ให้บริษัทในกลุ่มกฤษดามหานคร ที่มีจำเลย คือ นายพานทองแท้ ชินวัตร หรือ โอ๊ค บุตรชายคนโตของนายทักษิณ ชินวัตร อดีตนายกรัฐมนนตรี ในเวลา 10.00 น.วันที่ 25 พฤศจิกายนนี้</p>
      <p>เมื่อเวลา 09.40 น.วันที่ 25 พฤศจิกายน นายพานทองแท้ ชินวัตร ได้เดินทางไปที่ศาลอาญาคดีทุจริตและประพฤติมิชอบกลาง ตามนัด โดยเดินทางไปพร้อมด้วยมารดา คุณหญิงพจมาน ณ ป้อมเพชร หรือ คุณหญิงอ้อ และน้องสาว “เอม” น.ส.พินทองทา ชินวัตร คุณากรวงศ์  “อุ๊งอิ๊ง” น.ส.แพรทองธาร ชินวัตร  และ “แซนด์” ชยิกา วงศ์นภาจันทร์ หลานสาวทักษิณ ลูกสาวเยาวเรศ ชินวัตร มาด้วย นอกจากนี้ ยังมีประชาชนจำนวนหนึ่งเดินทางไปให้กำลังใจด้วย ท่ามกลางกองทัพสื่อมวลชนที่ไปเฝ้ารอติดตามผลการตัดสินของศาลอย่างใกล้ชิด</p>
      <p>ขณะที่ผู้สื่อข่าวได้สอบถามนายพานทองแท้ว่า ตื่นเต้นหรือไม่ในการฟังคำพิพากษาวันนี้ นายพานทองแท้ กล่าวด้วยสีหน้ายิ้มเล็กน้อยว่า “รู้สึกตื่นเต้นเล็กน้อย”</p>
      <p>ทั้งนี้ นายพานทองแท้กรณีตกเป็นจำเลยในคดีฟอกเงิน ซึ่งเป็นคดีที่แตกลูกออกมาจากคดีปล่อยกู้ของธนาคารกรุงไทย ให้กับกลุ่มบริษัทในเครือกฤษดามหานคร ในความผิดฐานร่วมกันฟอกเงิน และสมคบคบกันฟอกเงิน ตามพระราชบัญญัติป้องกันและปราบปรามการฟอกเงิน ซึ่งมีกำหนดนัดฟังคำพิพากษาในวันจันทร์ที่ 25 พฤศจิกายนนี้ ในเวลา 10.00 น.</p>
      <p>ศาลอาญาคดีทุจริตและประพฤติมิชอบกลาง นัดฟังคำพิพากษาดคีฟอกเงิน กรณีธนาคารกรุงไทยปล่อยกู้เครือกฤษดามหานคร ที่ อท.245/2561 ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นายพานทองแท้ หรือโอ๊ค ชินวัตร อายุ 40 ปี บุตรชายคนโตของนายทักษิณ ชินวัตร อดีตนายกรัฐมนตรี เป็นจำเลย</p>
      <p>ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5, 9, 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83, 91</p>
      <figure>
        <img src="https://spcdn.springnews.co.th/wp-content/uploads/2019/11/%E0%B9%82%E0%B8%AD%E0%B9%8A%E0%B8%84%E0%B8%82%E0%B8%B6%E0%B9%89%E0%B8%99%E0%B8%A8%E0%B8%B2%E0%B8%A5_%E0%B9%91%E0%B9%99%E0%B9%91%E0%B9%91%E0%B9%92%E0%B9%95_0004-1024x683.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/%E0%B9%82%E0%B8%AD%E0%B9%8A%E0%B8%84%E0%B8%82%E0%B8%B6%E0%B9%89%E0%B8%99%E0%B8%A8%E0%B8%B2%E0%B8%A5_%E0%B9%91%E0%B9%99%E0%B9%91%E0%B9%91%E0%B9%92%E0%B9%95_0005-1024x683.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/%E0%B9%82%E0%B8%AD%E0%B9%8A%E0%B8%84%E0%B8%82%E0%B8%B6%E0%B9%89%E0%B8%99%E0%B8%A8%E0%B8%B2%E0%B8%A5_%E0%B9%91%E0%B9%99%E0%B9%91%E0%B9%91%E0%B9%92%E0%B9%95_0001-1024x683.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/%E0%B9%82%E0%B8%AD%E0%B9%8A%E0%B8%84%E0%B8%82%E0%B8%B6%E0%B9%89%E0%B8%99%E0%B8%A8%E0%B8%B2%E0%B8%A5_%E0%B9%91%E0%B9%99%E0%B9%91%E0%B9%91%E0%B9%92%E0%B9%95_0003-1024x683.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/344150-1024x768.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/344151-1024x768.jpg"/>
      </figure>
    </article>
  </body>
</html>