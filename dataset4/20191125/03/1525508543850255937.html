<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780075/%D8%A8%D8%B1%D9%86%DB%8C-%D8%B3%D9%86%D8%AF%D8%B1%D8%B2-%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7%DB%8C%DB%8C-%D9%87%D9%85%DA%86%D9%88%D9%86-%D8%A8%D9%84%D9%88%D9%85%D8%A8%D8%B1%DA%AF-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D9%88%D8%A7%D9%85-%D9%86%D9%85%DB%8C-%D8%A2%D9%88%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T03:33:26+00:00"/>
    <meta property="og:title" content="برنی سندرز: میلیاردرهایی همچون«بلومبرگ»در انتخابات دوام نمی آورند"/>
    <meta property="og:description" content="سناتور دموکرات و نامزد انتخابات ریاست جمهوری آمریکا در واکنش به اعلام رسمی نامزدی «مایکل بلومبرگ» در انتخابات ۲۰۲۰ اظهار داشت که شهردار سابق نیویورک در عرصه رقابتهای انتخاباتی دوام نمی آورد."/>
  </head>
  <body>
    <article>
      <h1>برنی سندرز: میلیاردرهایی همچون«بلومبرگ»در انتخابات دوام نمی آورند</h1>
      <address>
        <time datetime="2019-11-25T03:33:26+00:00">25 Nov 2019, 03:33</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از اسپوتنیک، با ورود مایکل بلومبرگ میلیاردر و شهردار سابق نیویورک به عرصه رقابتهای انتخاباتی ۲۰۲۰ آمریکا «برنی سندرز» سناتور دموکرات و نامزد این انتخابات در اظهاراتی تازه مدعی شد که میلیاردرها در انتخابات ۲۰۲۰ آمریکا دوام نمی آورند.</p>
      <p>سندرز در یک مراسم انتخاباتی در ایالت نیوهمپشایر اظهار داشت: «ما گمان نمی کنیم که میلیاردرها حق داشته باشند انتخابات را بخرند و به همین دلیل است که میلیاردرهایی همچون آقای بلومبرگ در این انتخابات دستاوردی نخواهند داشت».</p>
      <p>سندرز اندکی بعد در یک پیام توئیتری نوشت: «طبقه میلیاردر از هیچ چیز به جز یک جنبش اتحادیه ای قدرتمند نمی هراسد». وی در ادامه افزود که او و حامیانش «برای اتحاد و اتفاق کارگران مبارزه خواهندکرد».</p>
      <p>گفتنی است که منابع رسمی در آمریکا روز یکشنبه اعلام کردند مایکل بلومبرگ میلیاردر ۷۷ ساله آمریکایی و شهردار سابق نیویورک به طور رسمی نامزدی خود در انتخابات ۲۰۲۰ ریاست جمهوری آمریکا از حزب دموکرات را اعلام کرد.</p>
      <p> به نوشته نیویورک تایمز، بلومبرگ پیش از این هم تصمیم داشت وارد کارزار انتخابات ۲۰۲۰ شود، ولی از این تصمیم انصراف داده بود.</p>
    </article>
  </body>
</html>