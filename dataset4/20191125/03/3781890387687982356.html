<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743440"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T03:53:00+00:00"/>
    <meta property="og:title" content="หน้าที่ชายไทย!'บิ๊กป้อม'ไม่เลิกเกณฑ์ทหารเมิน&quot;อนค&quot;ต้าน"/>
    <meta property="og:description" content="“บิ๊กป้อม”ยันรัฐบาลยังไม่ยกเลิกเกณฑ์ทหาร  เมิน “ธนาธร” เดินสายรณรงค์ บอกประชาชนรู้หน้าที่ชายไทย"/>
  </head>
  <body>
    <article>
      <h1>หน้าที่ชายไทย!'บิ๊กป้อม'ไม่เลิกเกณฑ์ทหารเมิน"อนค"ต้าน</h1>
      <address>
        <time datetime="2019-11-25T03:53:00+00:00">25 Nov 2019, 03:53</time>
      </address>
      <p>
        <b>“บิ๊กป้อม”ยันรัฐบาลยังไม่ยกเลิกเกณฑ์ทหาร  เมิน “ธนาธร” เดินสายรณรงค์ บอกประชาชนรู้หน้าที่ชายไทย</b>
      </p>
      <p>เมื่อวันที่ 25 พ.ย. ที่ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรี ให้สัมภาษณ์ถึงกรณีที่นายธนาธร จึงรุ่งเรืองกิจ หัวหน้าพรรคอนาคตใหม่ (อนค.) มีแผนเดินสายรณรงค์ยกเลิกการเกณฑ์ทหาร ว่า ความจริงทหารเราให้สมัครอยู่แล้ว แต่การสมัครไม่เพียงพอ ก็ต้องเกณฑ์เพิ่มนิดหน่อย ถ้าสมมุติว่ามีอะไรเกิดขึ้นใครจะรับผิดชอบ ก็แล้วแต่สังคมจะเห็นอย่างไรก็ว่ากันไป <br/><br/>เมื่อถามถึงความเป็นไปได้ในการยกเลิกการเกณฑ์ทหาร พล.อ.ประวิตร กล่าวว่า เริ่มแก้โดยต้องให้ส.ส.ทั้งหมดพิจารณา  ส่วนในฐานะที่เป็นทหารเก่าและเป็นรองนายกรัฐมนตรีดูแลด้านความมั่นคง คิดว่าวันนี้กองกำลังทหารมีเพียงพอแล้วหรือไม่นั้น ตนยังไม่ได้บอกว่า จะยกเลิก  รัฐบาลยังไม่ได้ยกเลิก นายธนาธรยกเลิกมั้ง<br/>เรื่องนี้มีขั้นตอนตามกฎหมาย ก็ต้องดำเนินการไปตามกฎหมาย ส่วนการไปรณรงค์ยกเลิกการเกณฑ์ทหาร เชื่อว่าประชาชนรู้  และวันนี้ก็มีคนสมัครอยู่แล้ว แต่ไม่พอ ก็ต้องเกณฑ์เพิ่มนิดหน่อย<br/><br/>เมื่อถามต่อว่าประเด็นรณรงค์ดังกล่าวสามารถดึงมวลชนได้จำนวนมาก เพราะผู้ปกครองส่วนใหญ่ไม่อยากให้บุตรหลานเกณฑ์ทหาร ทหารต้องออกมาชี้แจงหรือไม่ พล.อ.ประวิตร กล่าวว่า คงไม่ต้อง เพราะคิดว่าประชาชน เขารู้เรื่องนี้ว่าเป็นหน้าที่เป็นของประชาชนชายไทยทั่วไป เพราะเป็นมาหลาย 10 ปีแล้ว<br/><br/>เมื่อถามอีกว่าก่อนหน้านี้ รัฐบาลเคยให้ศึกษาการยกเลิกการเกณฑ์ทหาร ได้มีการรายงานความคืบหน้ากลับมาแล้วหรือไม่ พล.อ.ประวิตร กล่าวว่า รายงานอยู่แล้ว แต่ตอนนี้คือให้สมัคร หากสมัครพอ เขาก็ไม่เอา และตนเห็นว่าต้องดำเนินการไปตามความต้องการของสังคม   ส่วนจะเป็นประเด็นที่ทำให้ออกมาเคลื่อนไหวในทางการเมืองหรือไม่ นั้น “พอเถอะ”</p>
    </article>
  </body>
</html>