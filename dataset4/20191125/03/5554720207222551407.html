<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/ajit-pawar-meeting-with-devendra-fadnavis-at-his-residence/273639/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-25T03:09:30+00:00"/>
    <meta property="og:title" content="देर रात मिले देवेंद्र फडणवीस और अजित पवार, मुख्यमंत्री कार्यालय ने ट्वीट कर बताया इन मुद्दों पर हुई चर्चा"/>
    <meta property="og:description" content="दक्षिण मुंबई स्थित अपने घर में रविवार को पूरा दिन बिताने वाले अजित पवार ने रविवार देर रात मुख्यमंत्री देवेंद्र फडणवीस से बंद कमरे में मुलाकात की।"/>
  </head>
  <body>
    <article>
      <h1>देर रात मिले देवेंद्र फडणवीस और अजित पवार, मुख्यमंत्री कार्यालय ने ट्वीट कर बताया इन मुद्दों पर हुई चर्चा</h1>
      <address><time datetime="2019-11-25T03:09:30+00:00">25 Nov 2019, 03:09</time> by <a rel="author">JKR Staff</a></address>
      <p>दक्षिण मुंबई स्थित अपने घर में रविवार को पूरा दिन बिताने वाले एनसीपी नेता और उप मुख्यमंत्री अजित पवार ने रविवार देर रात मुख्यमंत्री देवेंद्र फडणवीस से बंद कमरे में मुलाकात की। इस मुलाकात के बाद देर रात महाराष्ट्र के मुख्यमंत्री कार्यालय द्वारा ट्वीट कर बताया गया कि इन दोनों नेताओं के बीच किस मुद्दे पर बात हुई है।</p>
      <figure>
        <img src="http://www.jantakareporter.com/wp-content/uploads/2019/11/Devendra-Fadnavis-and-Ajit-Pawar.jpg"/>
      </figure>
      <p>मुख्यमंत्री के आधिकारिक आवास पर हुई इस बैठक में भाजपा के वरिष्ठ नेता चंद्रकांत पाटिल, विनोद तावड़े और गिरीश महाजन शामिल थे। महाराष्ट्र के मुख्यमंत्री कार्यालय द्वारा देर रात किये गए ट्वीट में कहा गया, ‘‘मुख्यमंत्री देवेंद्र फडणवीस और उप मुख्यमंत्री अजित पवार ने आज मुलाकात की और बेमौसम हुई बारिश से प्रभावित किसानों को अतिरिक्त मदद के विभिन्न उपायों पर चर्चा की। इस इस मुद्दे पर मुख्य सचिव और वित्त सचिव के साथ और चर्चा की जाएगी।’’</p>
      <p>बता दें कि, इससे पहले रविवार को सुप्रीम कोर्ट ने कांग्रेस, राकांपा और शिवसेना की संयुक्त याचिका पर केंद्र, महाराष्ट्र सरकार, फडणवीस और अजित पवार को नोटिस जारी किया था। इस याचिका में भाजपा को सरकार बनाने के लिए आमंत्रित करने के राज्यपाल के 23 नवंबर के आदेश को रद्द करने की मांग की गई है।</p>
      <figure>
        <iframe data-src="https://twitter.com/CMOMaharashtra/status/1198661925283844096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>उधर, दिन भर सबकी निगाहें मुंबई के पवई इलाके के रेनेसां होटल पर लगी रही जहां एनसीपी के विधायक रविवार शाम तक ठहरे हुए थे। 54 में से 50 विधायक यहां मौजूद रहे, जिनसे मिलने एनसीपी प्रमुख शरद पवार ख़ुद पहुंचे। इसी दौरान शिवसेना प्रमुख उद्धव ठाकरे और प्रवक्ता संजय राउत भी वहां पहुंच गए। शरद पवार और उद्धव ठाकरे ने एनसीपी के विधायकों को संबोधित किया और भरोसा दिलाया कि अगली सरकार शिवसेना, एनसीपी और कांग्रेस की ही बनेगी। (इंपुट: भाषा के साथ)</p>
    </article>
  </body>
</html>