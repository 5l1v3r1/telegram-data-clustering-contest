<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sievietem/359553-polijas-skolas-grib-aizliegt-runat-par-seksu"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T03:23:00+00:00"/>
    <meta property="og:title" content="Polijas skolās grib aizliegt runāt par seksu"/>
    <meta property="og:description" content="Polijā visā nopietnībā izskata likumprojektu, kas paredz aizliegt seksuālo izglītību un pārkāpējus sodīt ar līdz trim gadiem ilgu cietumsodu."/>
  </head>
  <body>
    <article>
      <h1>Polijas skolās grib aizliegt runāt par seksu</h1>
      <address><time datetime="2019-11-25T03:23:00+00:00">25 Nov 2019, 03:23</time> by <a rel="author">Kas Jauns Avīze</a></address>
      <p>
        <b>Polijā visā nopietnībā izskata likumprojektu, kas paredz aizliegt seksuālo izglītību un pārkāpējus sodīt ar līdz trim gadiem ilgu cietumsodu.</b>
      </p>
      <p>Eiropas Parlaments paudis nopietnas bažas un mudinājis Polijas parlamentu noraidīt šo ieceri. Eiroparlamenta deputāti ar pārliecinošu vairākumu pieņēmuši rezolūciju, kurā nosoda “Polijas virzību uz jauniešu nepareizu informēšanu un seksualitātes stigmatizēšanu un aizliegšanu izglītībā”.<br/>Rezolūcijā pausts aicinājums visām Eiropas Savienības dalībvalstīm “sniegt visaptverošu, vecumam piemērotu seksuālo izglītību skolās”.</p>
      <p>Iniciatīvu Polijas Seimā iesniedza asociācija "Izbeigt pedofiliju", lai “aizsargātu bērnus un jauniešus pret seksuālo izvirtību”. Likumprojektā iekļautās normas nav savienojamas ar skolu mācību programmu un varētu kavēt konstitucionālo tiesību uz izglītību un veselības aprūpi izpildi, savā vērtējumā norādīja Polijas Augstākā tiesa.</p>
      <p>Eiropas Parlamenta deputāte sociāliste Evelīna Regnere norāda, ka Polijas konservatīvie spēki “nepatiesi slēpjas aiz pedofilijas novēršanas”, lai “uzspiestu savus ačgārnos uzskatus par reproduktīvo veselību”.</p>
      <p>Jāpiebilst, ka seksuālā izglītošana ietver arī bērnu brīdināšanu par pedofiliju un to, kā rīkoties, saskaroties ar šādām briesmām. Oktobra vidū tūkstošiem cilvēku Varšavā un citās Polijas pilsētās protestēja pret deputātu lēmumu apstiprināt šā likumprojekta tālāku izskatīšanu parlamentā.</p>
    </article>
  </body>
</html>