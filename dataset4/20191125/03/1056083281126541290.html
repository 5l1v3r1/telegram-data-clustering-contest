<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401922/%D9%BE%DB%8C%D8%B1%D9%88%D8%B2%DB%8C-%DA%86%D8%B4%D9%85%DA%AF%DB%8C%D8%B1-%D9%85%D8%AE%D8%A7%D9%84%D9%81%D8%A7%D9%86-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D8%AE%D9%88%D8%A7%D9%87-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%D9%86%DA%AF-%DA%A9%D9%86%DA%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T03:58:57+00:00"/>
    <meta property="og:title" content="پیروزی چشمگیر مخالفان دموکراسی‌خواه در انتخابات هنگ کنگ"/>
    <meta property="og:description" content="گزارش‌ها حکایت از آن دارند که مخالفان دموکراسی خواه در انتخابات شورای شهر هنگ کنگ پیروزی چشمگیری داشته‌اند."/>
  </head>
  <body>
    <article>
      <h1>پیروزی چشمگیر مخالفان دموکراسی‌خواه در انتخابات هنگ کنگ</h1>
      <address><time datetime="2019-11-25T03:58:57+00:00">25 Nov 2019, 03:58</time> by <a rel="author">زهرا موسوی</a></address>
      <p>گزارش‌ها حکایت از آن دارند که مخالفان دموکراسی خواه در انتخابات شورای شهر هنگ کنگ پیروزی چشمگیری داشته‌اند.</p>
      <p>به گزارش ایسنا، بنا بر گزارش رسانه‌های محلی، از ۲۴۱ حوزه که نتایج مقدماتی آن اعلام شده، ۲۰۱ کرسی به نامزدهای مخالفان رسیده است و نمایندگان طرفدار چین فقط ۲۸ کرسی کسب کرده‌اند.</p>
      <p>به نقل از بی.بی.سی، شورای هنگ کنگ ۴۲۵ کرسی دارد و حدود ۱۰۰۰ نامزد برای راهیابی به آن رقابت کردند. اکثر کرسی‌های شورا تا به حال در اختیار نمایندگان طرفدار چین بوده است.</p>
      <p>بنا بر آمار اعلام شده، حدود ۷۱ درصد شهروندان واجد شرایط یعنی بیش از دو میلیون و ۹۰۰ هزار نفر رای داده‌اند؛ این رقم در انتخابات سال ۲۰۱۵ میلادی ۴۷ درصد بود.</p>
      <p>معمولا انتخابات شوراهای محلی که به امور خدماتی نظیر حمل و نقل و جمع‌آوری زباله مربوط می‌شود از اهمیت کمتری برخوردار است اما حامیان دموکراسی امیدوارند از طریق این پیروزی فشارهای خود بر دولت را جهت تحقق مطالبات‌شان برای تغییر افزایش دهند.</p>
      <p>هنگ کنگ در پنج ماه گذشته شاهد اعتراضات ضد دولتی گسترده‌ای بوده است.</p>
      <p>ناظران معتقدند که این انتخابات به عنوان آزمایشی برای سنجش میزان حمایت از کری لام، مدیر اجرایی هنگ کنگ، است که به محدود کردن آزادی‌های شهروندان به نفع دولت مرکزی در چین متهم است.</p>
      <p>کری لام از برگزاری آرام رای گیری‌های روز یکشنبه استقبال کرده است.</p>
      <p>بنا بر گزارش‌ها، برخی چهره‌های سرشناس از جمله جونیوس هو، از نمایندگان معروف طرفدار چین، در انتخابات روز یکشنبه شکست خوردند.</p>
      <p>از جمعیت هفت میلیون نفری هنگ کنگ، حدود چهار میلیون نفر برای رای دادن در انتخابات ثبت نام کرده‌اند.</p>
      <p>گروه‌های حامی دموکراسی از معترضان خواسته بودند که مانع از برگزاری انتخابات نشوند. مقام‌های امنیتی هم هشدار داده بودند که در صورت بروز اخلال در نظم عمومی، انتخابات را لغو خواهند کرد.</p>
      <p>هرچند ماموران پلیس در بیرون شماری از مراکز رای گیری مستقر شده بودند، حضور آنها شدید و محسوس نبود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301121/%D8%A2%D8%BA%D8%A7%D8%B2-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AD%D9%84%DB%8C-%D9%87%D9%86%DA%AF-%DA%A9%D9%86%DA%AF-%D9%88-%D8%B5%D9%81-%D9%87%D8%A7%DB%8C-%D8%B7%D9%88%D9%84%D8%A7%D9%86%DB%8C-%D8%B1%D8%A7%DB%8C-%D8%AF%D9%87%D9%86%D8%AF%DA%AF%D8%A7%D9%86"/>
      </related>
    </article>
  </body>
</html>