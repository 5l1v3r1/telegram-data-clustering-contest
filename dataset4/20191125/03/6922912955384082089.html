<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/skourletis-i-nd-kseri-ena-mono-na-kani-na-poulai-se-idiotes"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T03:23:00+00:00"/>
    <meta property="og:title" content="Σκουρλέτης: Η ΝΔ ξέρει ένα μόνο να κάνει, να πουλάει σε ιδιώτες"/>
    <meta property="og:description" content="«Η σημερινή κυβέρνηση ξέρει ένα μόνο να κάνει. Να πουλάει σε ιδιώτες», δηλώνει ο Γραμματέας της ΚΕ του ΣΥΡΙΖΑ, Πάνος Σκουρλέτης, σε συνέντευξή του στην εφημερίδα Realnews, με αφορμή την πολιτική της κυβέρνησης για τη ΔΕΗ, κατηγορώντας τη ότι την απαξιώνει, ότι «καταστροφολογεί για να δικαιολογήσει τις αυξήσεις των τιμολογίων και ετοιμάζεται να δημιουργήσει ένα νέο ιδιωτικό μονοπώλιο, πουλώντας το δίκτυο του ΔΕΔΔΗΕ». Την κατηγορεί πως όλα αυτά τα συνοδεύει «από μια απίστευτη προπαγάνδα, από ψεύδη και ανακρίβειες»."/>
  </head>
  <body>
    <article>
      <h1>Σκουρλέτης: Η ΝΔ ξέρει ένα μόνο να κάνει, να πουλάει σε ιδιώτες</h1>
      <address>
        <time datetime="2019-11-25T03:23:00+00:00">25 Nov 2019, 03:23</time>
      </address>
      <p>«Η σημερινή κυβέρνηση ξέρει ένα μόνο να κάνει. Να πουλάει σε ιδιώτες», δηλώνει ο Γραμματέας της ΚΕ του ΣΥΡΙΖΑ, Πάνος Σκουρλέτης, σε συνέντευξή του στην εφημερίδα Realnews, με αφορμή την πολιτική της κυβέρνησης για τη ΔΕΗ, κατηγορώντας τη ότι την απαξιώνει, ότι «καταστροφολογεί για να δικαιολογήσει τις αυξήσεις των τιμολογίων και ετοιμάζεται να δημιουργήσει ένα νέο ιδιωτικό μονοπώλιο, πουλώντας το δίκτυο του ΔΕΔΔΗΕ». Την κατηγορεί πως όλα αυτά τα συνοδεύει «από μια απίστευτη προπαγάνδα, από ψεύδη και ανακρίβειες».</p>
      <p>Εκφράζει τη διαφωνία του ΣΥΡΙΖΑ με τη δυνατότητα ο ΠτΔ να εκλέγεται χωρίς να εξασφαλίζεται ευρύτερη συναίνεση. Σημειώνει ότι είναι σημαντικό να γίνει αποδεκτή η ερμηνευτική διάταξη που προτείνει ο ΣΥΡΙΖΑ για το άρθρο 86, «για να αποκλείσουμε δια παντός αντίθετες ερμηνευτικές κατασκευές και να κλείσουμε "παραθυράκια" που μπορεί κάποιοι να σκεφτούν να ανοίξουν και κυρίως για να διασφαλίσουμε ότι δεν θα οδηγηθούν στην ατιμωρησία ήδη τελεσμένες πράξεις δωροδοκίας».</p>
      <p>Ο κ. Σκουρλέτης επικρίνει επίσης την κυβέρνηση για το προσφυγικό, σχολιάζοντας ότι ο κ. Μητσοτάκης «χάιδευε την ακροδεξιά συνιστώσα του» προεκλογικά και τώρα «προσπαθεί να μαζέψει τις αντιδράσεις των δικών του ανθρώπων». Υποστηρίζει, δε, πως «η κυβέρνηση στην προσπάθειά της να "διασκεδάσει" την αποτυχία της στη διαχείριση του προσφυγικού επιλέγει την επικοινωνιακή αντεπίθεση με βάση τη στρατηγική του "τάξη και νόμος"».</p>
      <p>Για την υπόθεση Novartis, κατηγορεί τη ΝΔ ότι «επιχειρεί να βάλει εμπόδια» και «γι' αυτό έστησε όλη αυτή την παρωδία της προανακριτικής», προσθέτοντας πως δεν θεωρεί ότι η Novartis είναι το κορυφαίο θέμα «της αντιπαράθεσής μας με την κυβερνητική πολιτική».</p>
      <p>«Ο ΣΥΡΙΖΑ εκπροσωπεί ένα ρεύμα της Αριστεράς που εδώ και χρόνια έχει πάρει "διαζύγιο" με τον δογματισμό, ήταν πάντα ανοιχτός στα νέα μηνύματα της εποχής μας και μπόλιασε την πολιτική ζωή του τόπου με νέες ιδέες και αναλύσεις», τονίζει μεταξύ άλλων.</p>
    </article>
  </body>
</html>