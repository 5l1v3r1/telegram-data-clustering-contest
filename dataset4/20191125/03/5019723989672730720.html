<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/kuttapathram/2019/11/25/ips-officer-gets-bad-phone-calls-arrest.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T03:59:57+00:00"/>
    <meta property="og:title" content="പ്രതിയുടെ പ്രതികാരം; ഐപിഎസ് വനിതകൾക്ക് വരെ അശ്ലീല വിഡിയോ, ഫോൺ വിളി; അറസ്റ്റ്"/>
    <meta property="og:description" content="ഐപിഎസുകാർ മുതൽ സിവിൽ പൊലീസ് ഓഫിസർമാർ വരെയുള്ള വനിതാ ഉദ്യോഗസ്ഥരെ ഫോണിൽ വിളിച്ച് അസഭ്യവും അശ്ലീലവും പറയുന്നതു പതിവാക്കിയ യുവാവ് അറസ്റ്റിൽ. തിരുവനന്തപുരം തുമ്പ മരിയൻ എൻജിനീയറിങ് കോളജിനു സമീപം പുറമ്പോക്കിൽ ജോസ് (29) ആണ് അറസ്റ്റിലായത്. വനിത പൊലീസുകാരുടെ മൊബൈൽ നമ്പർ സംഘടിപ്പിച്ച ശേഷം അശ്ലീല വിഡിയോകൾ. IPS Oficer."/>
  </head>
  <body>
    <article>
      <h1>പ്രതിയുടെ പ്രതികാരം; ഐപിഎസ് വനിതകൾക്ക് വരെ അശ്ലീല വിഡിയോ, ഫോൺ വിളി; അറസ്റ്റ്</h1>
      <address><time datetime="2019-11-25T03:59:57+00:00">25 Nov 2019, 03:59</time> by <a rel="author">സ്വന്തം ലേഖകൻ</a></address>
      <p>ഐപിഎസുകാർ മുതൽ സിവിൽ പൊലീസ് ഓഫിസർമാർ വരെയുള്ള വനിതാ ഉദ്യോഗസ്ഥരെ ഫോണിൽ വിളിച്ച് അസഭ്യവും അശ്ലീലവും പറയുന്നതു പതിവാക്കിയ യുവാവ് അറസ്റ്റിൽ. തിരുവനന്തപുരം തുമ്പ മരിയൻ എൻജിനീയറിങ് കോളജിനു സമീപം പുറമ്പോക്കിൽ ജോസ് (29) ആണ് അറസ്റ്റിലായത്. വനിത പൊലീസുകാരുടെ മൊബൈൽ നമ്പർ സംഘടിപ്പിച്ച ശേഷം അശ്ലീല വിഡിയോകൾ അയച്ചു നൽകുന്നതും ഇയാളുടെ വിനോദമാണ്. വർഷങ്ങൾക്കു മുൻപ് ഒളിഞ്ഞു നോട്ടത്തിന്റെ പേരിൽ പൊലീസ് അറസ്റ്റ് ചെയ്തതിന്റെ വിരോധത്തിലാണ് ഇയാൾ തെറിവിളി തുടങ്ങിയത്. </p>
      <p>സിറ്റി വനിത സ്റ്റേഷനിലെ ലാൻഡ് ഫോണിലേക്കു ആരോ നിരന്തരം വിളിച്ച് അസഭ്യം പറയുന്നതായി സിവിൽ പൊലീസ് ഓഫിസർമാർ പരാതിപ്പെട്ടിരുന്നു. വനിതകൾ ഫോൺ എടുക്കുമ്പോൾ മാത്രമേ അശ്ലീല സംഭാഷണമുള്ളൂ. പുരുഷ പൊലീസുകാരാണ് ഫോണെടുക്കുന്നതെങ്കിൽ അവരോട് കേട്ടാലറയ്ക്കുന്ന അസഭ്യംവിളിയാകും പ്രതികരണം. എസ്ഐ പി.വി. സിന്ധു ഇക്കാര്യം എസിപി വി.കെ. രാജുവിനെ അറിയിച്ചു. എസിപിയുടെ അന്വേഷണത്തിൽ സംസ്ഥാനത്തിന്റെ പലഭാഗത്തും ഐപിഎസ് ഉദ്യോഗസ്ഥർ വരെയുള്ളവരുടെ ഫോണിലേക്ക് അശ്ലീലവിളി എത്തുന്നതായി മനസിലായി. </p>
      <p>പൊലീസ് ഡയറിയിൽ നിന്നും മറ്റും വിവിധ പൊലീസ് സ്റ്റേഷന‍ുകളിലെ നമ്പർ സംഘടിപ്പിച്ചു വിളിച്ചു നോക്കുകയാണ് ഇയാളുടെ രീതി. എടുക്കുന്നത് വനിതാ പൊലീസുകാരാണെങ്കിൽ അവരോട് അശ്ലീലം പറയും. പിങ്ക് പൊലീസ്, വനിതാ സ്റ്റേഷൻ, വനിത സെൽ തുടങ്ങിയ നമ്പറുകളിലേക്കും ഇയാൾ ഫോൺവിളിച്ചിരുന്നു. വനിതാ ഐപിഎസുകാരുടെ മൊബൈൽ നമ്പർ സംഘടിപ്പിച്ച് അശ്ലീല വിഡിയോകൾ അയച്ച സംഭവവുമുണ്ടായി. </p>
    </article>
  </body>
</html>