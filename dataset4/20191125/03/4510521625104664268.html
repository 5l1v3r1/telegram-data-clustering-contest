<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/viorica-dancila-despre-motivele-esecului-prezidentiale-presedintele-partidului-nu-castiga-pierde-teritoriu-nu-lupta-nume-propriu-1_5ddb3de45163ec427162838b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T03:21:24+00:00"/>
    <meta property="og:title" content="Viorica Dăncilă, despre motivele eşecului la prezidenţiale: Nu este o luptă în nume propriu. Preşedintele partidului nu poate câştiga dacă se pierde în teritoriu"/>
    <meta property="og:description" content="Candidatul PSD la prezidenţiale, Viorica Dăncilă, care a pierdut în faţa actualului preşedinte Klaus Iohannis, a declarat duminică într-un interviu la Digi 24 că în ciuda diferenţei mari de scor faţă de oponenentul său crede că mulţi alegători au votat-o pe ea şi nu în principal partidul. De asemenea, a spus că eşecul trebuie asumat mai ales de cei care au pierdut în teritoriu."/>
  </head>
  <body>
    <article>
      <h1>Viorica Dăncilă, despre motivele eşecului la prezidenţiale: Nu este o luptă în nume propriu. Preşedintele partidului nu poate câştiga dacă se pierde în teritoriu</h1>
      <address><time datetime="2019-11-25T03:21:24+00:00">25 Nov 2019, 03:21</time> by <a rel="author">Cristina Ene</a></address>
      <h4>Candidatul PSD la prezidenţiale, Viorica Dăncilă, care a pierdut în faţa actualului preşedinte Klaus Iohannis, a declarat duminică într-un interviu la Digi 24 că în ciuda diferenţei mari de scor faţă de oponenentul său crede că mulţi alegători au votat-o pe ea şi nu în principal partidul. De asemenea, a spus că eşecul trebuie asumat mai ales de cei care au pierdut în teritoriu.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/cei-10-baroni-psd-fost-umiliti-prezidentiale-oprisan-olguta-vasilescu--firea-topul-rusinii-1_5ddaefe65163ec4271607874/index.html"/>
      </related>
      <p>Viorica Dăncilă a dat mai multe explicaţii pentru pierderea alegerilor de către PSD, între care şi faptul că practic a preluat şi început consolidarea partidului, a cărui preşedinte a fost arestat, abia după alegerile europarlamentare - un partid care a pornit cu un scor „foarte mic” şi apoi a scăzut şi mai mult, spre 17 la sută. </p>
      <p>Dăncilă a spus că a candidat în calitate de preşedinte al partidului, pentru că asta a vrut PSD şi pentru că „trebuia să creştem procentul de încredere pentru PSD, pentru că urmau alegerile locale şi parlamentare”.</p>
      <p>Viorica Dăncilă consideră că cinci luni de zile au fost prea puţin timp pentru a recâştiga opinia favorabilă a alegătorilor, dar şi că ceva s-a întâmplat în teritoriu şi chiar că acolo au fost pierdute alegerile, întrucât au fost pierdute judeţe altădată câştigătoare sigure. Mai mult, PSD a câştigat doar în cinci judeţe (Giurgiu, Olt, Mehedinţi, Teleorman, Olt) faţă de zece câştigate în turul I. PSD însă are motive să spere pentru alegerile locale şi parlamentare, crede candidata PSD.</p>
      <p>„Dacă liderii consideră că faptul că am adus partidul la 30 şi ceva la sută că e vina preşedintelui partidului că nu s-au câştigat alegerile în judeţe atunci vom face un Congres, dar eu nu vreau să plec de la reaua-credinţă a colegilor din teritoriu, vreau să plec de la un sentiment de unitate pe cred eu că l-am adus şi să găsim toate acele metode care să ne ajute să ne consolidăm poziţia astfel încât să obţinem cel puţin scorul de acum la alegerile parlamentare.</p>
      <p>Poate au votat şi partidul, dar eu sunt convinsă că au fost mulţi care au votat Viorica Dăncilă şi am promis că nu o să-i dezamăgesc pe cei care au avut încredere în mine.</p>
      <p>Asta trebuie să-şi asume cei care au pierdut, pentru că preşedintele partidului nu poate câştiga dacă se pierde în teritoriu şi de aceea am spus că trebuie o asumare colectivă, a celor care au pierdut în teritoriu, să vedem de ce, pentru că <a href="https://adevarul.ro/news/politica/cei-10-baroni-psd-fost-umiliti-prezidentiale-oprisan-olguta-vasilescu--firea-topul-rusinii-1_5ddaefe65163ec4271607874/index.html">am pierdut în judeţe unde nu am pierdut până acum</a> ,eu cred că am pierdut acolo – ceva s-a întâmplat , să vedem ce şi apoi luăm decizia în Cex</p>
      <p>Am obţinut un număr de voturi egal cu cel de la alegerile parlamentare din 2016, ceea ce ne dă puteri pentru alegerile locale şi parlamentare.”</p>
      <p>
        <b>Viorica Dăncilă nu crede că a pierdut singură alegerile, ba chiar că a obţinut un număr mare de voturi </b>
      </p>
      <blockquote>Colegii din teritoriu trebuiau să tragă pentru partid, pentru că eu cred că nu este o luptă pe nume propriu, pentru că atunci ar fi foarte bine, atunci am spune: Viorica Dăncilă are 3.300.000 de voturi şi atunci ar fi un om foarte apreciat de electorat. Şi dacă nu înţelegem că e o muncă de echipă atunci nu avem decât să ne văităm că nu obţinem rezultatele pe care ni le dorim.</blockquote>
      <p>Este muncă de echipă şi este necesară implicarea tuturor cum şi eu ca preşedinte de partid trebuie să mă implic pentru fiecare primar care va candida în ţară.</p>
      <p>
        <b>De ce a pierdut, care ar fi fost strategia câştigătoare</b>
      </p>
      <p>Nu pot să spun la modul general ci ceea ce s-a întâmplat cu mine că a fost impoisbil în cinci luni de zile să putem să schimbăm atât de mult opinia cetăţenilor. Consider că am avut o guvernare eficientă, am luat foarte multe măsuri bune pentru oameni, dar probabil îmi trebuia mult mai mult timp ca să pot să am o organizare aşa cum ar fi trebuit din punct de vedere al partidului, al strategiei de a câştiga nu numai la nivel naţional, ci de la comunitate , guvern şi abia apoi naţional”.</p>
      <p>Întrebată dacă l-a sunat pe Iohannis pentru a-l felicita, a răspuns că a aşteptat încheierea votului şi că o să facă acest lucru, ca pe un gest de fair play, pentru că actualul preşedinte „a câştigat cu un scor foarte mare”.</p>
      <hr/>
    </article>
  </body>
</html>