<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743291"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T03:00:00+00:00"/>
    <meta property="og:title" content="เข้าใจเศรษฐกิจ แล้วคิดหาโอกาสที่อยู่รอบตัว"/>
    <meta property="og:description" content="สัปดาห์นี้พาไปรู้จักกับหนังสือ 'โอกาสแห่งอนาคต เป็นของคนเข้าใจเศรษฐกิจเท่านั้น' อ่านแล้วเข้าใจง่ายกว่าที่คิด ด้วยตัวอย่างการอธิบายด้วยภาษาง่ายๆ คล้ายวิตามินเสริมความรู้ด้านเศรษฐกิจ"/>
  </head>
  <body>
    <article>
      <h1>เข้าใจเศรษฐกิจ แล้วคิดหาโอกาสที่อยู่รอบตัว</h1>
      <address>
        <time datetime="2019-11-25T03:00:00+00:00">25 Nov 2019, 03:00</time>
      </address>
      <p>
        <b>สัปดาห์นี้พาไปรู้จักกับหนังสือ "โอกาสแห่งอนาคต เป็นของคนเข้าใจเศรษฐกิจเท่านั้น" อ่านแล้วเข้าใจง่ายกว่าที่คิด ด้วยตัวอย่างการอธิบายด้วยภาษาง่ายๆ คล้ายวิตามินเสริมความรู้ด้านเศรษฐกิจ</b>
      </p>
      <p>ช่วงนี้ผมสนใจอ่านเรื่องเศรษฐกิจมากขึ้น จากเดิมที่แค่ฟังผ่านๆ แต่ตอนนี้ผมเริ่มอ่านบทความและหนังสือเกี่ยวกับเศรษฐกิจจริงจังขึ้น <b>เพราะคิดว่าโลกเราในอนาคตอีกไม่กี่ปีนี้ รูปแบบการทำการค้า อาชีพหลายๆ อาชีพจะเปลี่ยนไปแบบคาดไม่ถึง</b> ผมเองก็ไม่อยากตกยุคตกขบวน จึงขอเรียนรู้ความเป็นไปของโลกดิจิทัล หาโอกาสในช่องทางธุรกิจ เพื่อจะได้อยู่รอดในยุคเศรษฐกิจสมัยใหม่ รวมไปถึงวางแผนการศึกษาให้กับลูกในอนาคตอีกด้วย</p>
      <figure>
        <img src="https://www.dailynews.co.th/admin/upload/20191124/news_JFdBaiismu113219_533.jpg?v=20191126053?v=6358"/>
      </figure>
      <p>ผมอ่านหนังสือของ <b>ดร.สิทธิพล วิบูลย์ธนากุล</b> <b>“โอกาสแห่งอนาคต เป็นของคนเข้าใจเศรษฐกิจเท่านั้น” </b>เล่มนี้เป็นหนังสือที่ออกมาไม่นานนัก เป็นการรวบรวมงานเขียนของ ดร.สิทธิผล ถึง 35 เรื่องราวทางธุรกิจที่อธิบายโดยอาจารย์นักเศรษฐศาสตร์ที่คุยด้วยภาษาเข้าใจง่าย<br/><br/>ยกตัวอย่างเช่น <b>ธุรกิจชานมไข่มุกที่ตายแล้วฟื้น</b> กลับมาด้วยรสชาติ ลูกเล่น และราคาที่แรงขึ้นกว่าเดิม (แต่เราก็ซื้อกินกัน) ธุรกิจนี้สร้างมูลค่า 2,000 ล้านบาท มีผู้เล่นนับหมื่นราย ถ้าพูดชื่อยี่ห้อไป ทุกคนต่างเป็นลูกค้าเคยลองชิมแล้วทั้งนั้น หรือใครชอบกินทุเรียน ตอนนี้ประเทศไทยครองเจ้าตลาดในการส่งออกทุเรียน โดยเฉพาะส่งออกไปยังประเทศจีน แต่อนาคตอาจจะไม่แน่ เพราะมาเลเซียเริ่มพัฒนาคุณภาพและสายพันธุ์จนมีราคาต่อลูกสูงมาก ๆ หรือเวียดนามก็ได้เปรียบระยะทาง ส่งไปประเทศจีนได้ไม่ถึง 24 ชั่วโมงเป็นต้นครับ</p>
      <figure>
        <img src="https://www.dailynews.co.th/admin/upload/20191124/news_lDVDPDnQAr113219_533.jpg?v=20191126053?v=7230"/>
      </figure>
      <p>เรื่องเล็กๆ ที่มองไม่เห็นอย่าง<b>ฝุ่น PM2.5 </b>แต่ส่งผลเสียมูลค่ามหาศาลทั้งด้านสุขภาพประชากรและเศรษฐกิจ หากภาครัฐไม่สนใจและลงมือแก้ไขเรื่องนี้อย่างจริงจัง ไหนๆ ก็พูดถึงเรื่องสุขภาพและสิ่งแวดล้อมแล้ว <b>ดร.สิทธิพล </b>ยังมีหัวข้อเกี่ยวกับไ<b>ขมันทรานส์ การเกิดอุบัติเหตุบนท้องถนน การล้มในผู้สูงอายุ ขยะพลาสติก ฯลฯ</b> นี่ไม่ใช่การนำเสนอด้านลบที่ให้ข้อมูลเรื่องต้นทุนและความเสียหายทางเศรษฐกิจอย่างเดียว แต่เรื่องเหล่านี้เป็นเรื่องใกล้ตัวเรา ผมถือว่าเป็นการชี้ประเด็นเพื่อให้ทุกคนช่วยกันป้องกัน ปรับปรุงตัว ปรับนิสัย จะเห็นผลจากตัวคุณเองก่อน แล้วสังคมจะดีขึ้นตามมาครับ อีกทั้งเนื้อหายังแทรกเรื่องโอกาสทางธุรกิจให้เราคิดตาม เช่น แม้ว่าผู้สูงอายุจะมีมากขึ้นและคนป่วยจะมีมากขึ้นก็ตาม แต่การรักษาผู้ป่วยของประเทศเราเป็นธุรกิจที่เจริญเติบโตได้ดี ถือเป็นตลาดท่องเที่ยวเชิงการแพทย์ที่มีลูกค้าจากทั่วโลก หรือแม้กระทั่งสังคมผู้สูงอายุวัยเกษียณมองประเทศไทยเป็นปลายทางแห่งการใช้ชีวิตปั้นปลาย ผมว่าทุกอย่างมีสองด้านและมีความเกี่ยวพันโยงกันทั้งหมด</p>
      <figure>
        <img src="https://www.dailynews.co.th/admin/upload/20191124/news_RIdRZOimvx113219_533.jpg?v=20191126053?v=5262"/>
      </figure>
      <p>นอกจากนี้ ยังมีเรื่องทันสมัยอย่างเช่น <b>LGBT กลุ่มความหลากหมายทางเพศ</b>จะช่วยให้ธุรกิจเติบโตได้อย่างไร <b>eSports</b> ที่ไม่ว่าเด็กหรือผู้ใหญ่ชอบเล่นกัน มีโอกาสที่จะโตขึ้นเรื่อยๆ ถ้าเสริมทักษะไปเขียนโค้ดดิ้งให้กับเด็ก รับรองโตไปไม่ตกงานในยุคดิจิตัล หรือ เราจะทำอย่างไรในยุคหุ่นยนต์มาแทนแรงงานคน ฯลฯ</p>
      <figure>
        <img src="https://www.dailynews.co.th/admin/upload/20191124/news_mqgnbBdHYp113220_533.jpg?v=20191126053?v=1738"/>
      </figure>
      <p>นอกจากนี้ยังมีประเด็นที่น่าสนใจอีกมากมาย <b>ผมว่าหนังสือเล่มนี้ให้มุมมองที่หลากหลาย มองเห็นภาพใหญ่ แล้วเจาะลึกถึงรายละเอียด อีกทั้งรวบรวมข้อมูลของไทยเปรียบเทียบกับต่างประเทศ ทำให้รู้ว่าประเทศเราอยู่ตรงจุดไหนในโลก ตรงนี้ผมชอบมาก ทำให้อ่านสนุกและได้ความรู้ หนังสือเล่มนี้ผมค่อยๆ ละเลียดอ่านวันละบทก่อนนอน คล้ายวิตามินเสริมความรู้ด้านเศรษฐกิจ อ่านไปก็คิดไปว่ายังมีช่องทางไหนบ้างที่เราสามารถลงทุนทำธุรกิจใหม่ ๆ ในยุคนี้และในอนาคตได้อีกครับ.</b><br/>.........................................<br/>คอลัมน์ : <mark><b>ก้อนเมฆเล่าเรื่อง</b></mark><br/>โดย <mark><b>“น้าเมฆ”</b></mark><br/><a href="https://facebook.com/cloudbookfanpage"><b>https://facebook.com/cloudbookfanpage<br/></b></a><br/> </p>
    </article>
  </body>
</html>