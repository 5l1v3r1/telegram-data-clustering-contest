<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/xicotet-comerc-sorteja-3000-euros-compres-black-friday"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T03:17:00+00:00"/>
    <meta property="og:title" content="El xicotet comerç sorteja 3.000 euros entre qui faça a les seues botigues les compres del Black Friday"/>
    <meta property="og:description" content="La persona guanyadora haurà de gastar-se cinc euros en almenys tres establiments i fer una publicació a les xarxes socials explicant quins són els seus desigs"/>
  </head>
  <body>
    <article>
      <h1>El xicotet comerç sorteja 3.000 euros entre qui faça a les seues botigues les compres del Black Friday</h1>
      <h2>La persona guanyadora haurà de gastar-se cinc euros en almenys tres establiments i fer una publicació a les xarxes socials explicant quins són els seus desigs</h2>
      <address><time datetime="2019-11-25T03:17:00+00:00">25 Nov 2019, 03:17</time> by <a rel="author">A.B.</a></address>
      <p>VALÈNCIA. A pocs dies del Black Friday, Confecomerç, la patronal dels xicotetes comerciants, ha posat en marxa una campanya "en positiu" per a premiar aquells que opten per fer les seues pròximes compres en comerços menuts. La promoció, en la qual el guanyador pot endur-se 3.000 euros, estarà vigent des d'aquest dilluns fins a l'1 de desembre.<br/><br/>Per a participar cal fer tres compres mínimes de 5 euros en qualsevol dels establiments associats participants en la promoció. Una vegada realitzada cada compra, els botiguers segellaran una targeta i, quan aquesta estiga completa, el comprador haurà de fer una publicació a les xarxes socials explicant en què li agradaria gastar-se els diners.<br/><br/>Així, entrarà en un sorteig d'un val de 3.000 euros per a utilitzar en els xicotetes comerços valencians associats fins al 6 de gener. Hi ha més de 50 establiments que participen en la promoció per tot el País Valencià, entre els quals hi ha botigues de mobles, agencies de viatges, joieries i botigues de roba i complements.<br/><br/>El president de Confecomerç, Rafael Torres, ha explicat que l'objectiu de la campanya és "evitar els grans descomptes que no beneficien ningú", alhora que es "premia qui fa gran el xicotet comerç". En aquesta línia, Torres ha lamentat que el Black Friday de vegades s'allarga durant setmanes en les quals els consumidors avancen les seues compres nadalenques.<br/><br/>Això suposa una desestacionalització de les rebaixes que afecta les xifres de vendes que fan els xicotets en el període nadalenc. Torres ha aprofitat la presentació de la campanya per a tornar a demanar una regulació dels períodes de rebaixes i per a destacar que el xicotet comerç crea treball estable i de qualitat. <br/><br/>En el marc de la campanya del Black Friday, Confecomerç també ha encetat una campanya per a fomentar l'obertura de nous comerços. Així, la patronal sorteja 3.000 euros en consultoria i assessoria per a emprenedors que vulguen obrir una nova botiga. Les bases per a participar en el concurs es poden trobar a la seua web. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/apunt/78038/dates-i-fets-del-25-de-novembre"/>
      </related>
    </article>
  </body>
</html>