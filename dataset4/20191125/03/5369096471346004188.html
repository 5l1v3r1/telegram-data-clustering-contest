<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/778937/kakokeria-giryonis-ekklisi-stous-katikous-tis-attikis-apofygete-tis-metakinisis/"/>
    <meta property="og:site_name" content="to10.gr"/>
    <meta property="article:published_time" content="2019-11-25T03:55:15+00:00"/>
    <meta property="og:title" content="Κακοκαιρία Γηρυόνης- Έκκληση στους κατοίκους της Αττικής: Αποφύγετε τις μετακινήσεις"/>
    <meta property="og:description" content="Να μην βγαίνουν οι πολίτες στους δρόμους ζήτησε η η Γενική Γραμματεία Πολιτικής Προστασίας"/>
  </head>
  <body>
    <article>
      <h1>Κακοκαιρία Γηρυόνης- Έκκληση στους κατοίκους της Αττικής: Αποφύγετε τις μετακινήσεις</h1>
      <h2>Να μην βγαίνουν οι πολίτες στους δρόμους ζήτησε η η Γενική Γραμματεία Πολιτικής Προστασίας</h2>
      <address><time datetime="2019-11-25T03:55:15+00:00">25 Nov 2019, 03:55</time> by <a rel="author">to10.gr</a></address>
      <p>Επείγουσα έκκληση – σύσταση εξέδωσε λίγο πριν από τις πέντε τα ξημερώματα της Δευτέρας η Γενική Γραμματεία Πολιτικής Προστασίας, προς τους πολίτες – κατοίκους της Αττικής.<br/>Nα αποφύγουν τις μετακινήσεις έως τις 10 το πρωί.<br/>Όπως αναφέρεται στην ανακοίνωση – έκκληση οι μετακινήσεις πρέπει να αποφεύγονται τόσο για λόγους προληπτικού, όσο και για την αποφυγή κυκλοφοριακής συμφόρησης, με πιθανές δυσάρεστες συνέπειες λόγω συσσώρευσης υδάτων.</p>
      <h3>Στην Πολιτική Προστασία μετέβη τα ξημερώματα ο υπουργός Προστασίας του Πολίτη</h3>
      <p>Στην Πολιτική Προστασία όπου τα επιτελικά της στελέχη με επικεφαλής τον γενικό γραμματέα Νίκο Χαρδαλιά παραμένουν σε διαρκή σύσκεψη από τις πέντε χθες το απόγευμα λόγω της κακοκαιρίας Γηρυόνης, μετέβη περίπου στις 4.30 τα ξημερώματα ο υπουργός Προστασίας του Πολίτη Μιχάλης Χρυσοχοϊδης.</p>
      <p>Ο υπουργός ενημερωνόταν όλη τη νύχτα για τις συνέπειες και τα προβλήματα που έχει προκαλέσει το κύμα της κακοκαιρίας, ενώ μετέβη επί τόπου στην Πολιτική Προστασία όταν η κατάσταση επιδεινώθηκε, πράγμα που είχε ως αποτέλεσμα να κλείσει η εθνική οδός  Αθηνών – Κορίνθου, ενώ παράλληλα βρίσκονταν σε εξέλιξη επιχειρήσεις απεγκλωβισμού πολιτών από τα σπίτια τους, αλλά και από αυτοκίνητα στην περιοχή της Κινέττας.<br/>Όταν έφτασε στην Πολιτική Προστασία πήρε μέρος σε έκτακτη σύσκεψη για την αποτίμηση της κατάστασης έως τώρα και τον περαιτέρω συντονισμό των ενεργειών του κρατικού μηχανισμού με τον γενικό γραμματέα Νίκο Χαρδαλιά.</p>
      <p>
        <b>
          <a href="https://www.to10.gr/ten-files/778937/kakokeria-giryonis-ekklisi-stous-katikous-tis-attikis-apofygete-tis-metakinisis/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>