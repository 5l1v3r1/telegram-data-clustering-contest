<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/par-veselibu/359585-lielveikalus-apriko-ar-iericem-dzivibas-glabsanai"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T03:41:00+00:00"/>
    <meta property="og:title" content="Lielveikalus aprīko ar ierīcēm dzīvības glābšanai"/>
    <meta property="og:description" content="&quot;Rimi Latvia&quot; kopš novembra vidus aprīkojis savus hipermārketus ar defibrilatoriem jeb dzīvības glābšanas ierīcēm."/>
  </head>
  <body>
    <article>
      <h1>Lielveikalus aprīko ar ierīcēm dzīvības glābšanai</h1>
      <address><time datetime="2019-11-25T03:41:00+00:00">25 Nov 2019, 03:41</time> by <a rel="author">Kas Jauns Avīze</a></address>
      <p>
        <b>"Rimi Latvia" kopš novembra vidus aprīkojis savus hipermārketus ar defibrilatoriem jeb dzīvības glābšanas ierīcēm.</b>
      </p>
      <p>Uzņēmuma pārstāve Regīna Ikala uzsver, ka pērn Neatliekamās medicīniskās palīdzības dienests reģistrējis 279 izsaukumus pie pacientiem, kuriem sabiedriskā vietā apstājusies sirdsdarbība un bijusi nepieciešamība veikt atdzīvināšanas pasākumus.<br/>Šādos gadījumos apkārtējo iesaiste ir ļoti svarīga, jo izšķirošas ir pirmās minūtes un tūlītēja palīdzības sniegšana dod lielākas iespējas glābt dzīvību.</p>
      <p>To apliecina arī nesens gadījums, kad "Rimi" hipermārketa Biķernieki noliktavas vadītāja Emīla Ohņevska ātra rīcība ļāva glābt dzīvību kolēģei.</p>
      <p>Viņa darba dienas beigās izgāja pārtraukumā, gribēja atpūsties, iedzert tēju, uzēst, kad pēkšņi kļuva slikti. Tajā brīdī noderēja standarta neatliekamās palīdzības kursos Emīla iegūtās zināšanas, kuras viņš praksē pielietoja pirmo reizi.</p>
      <p>“Sapratu, kad nav elpošanas pazīmes, nav pulsa, pārbaudīju, vai cietušā reaģē, nekādas dzīvības pazīmes netika konstatētas. Līdz ar to, atceroties, ko mācīja kursos, sniedzu sirds masāžu. Tajā brīdī likās, ka tas notiek ļoti ilgi. Bet pēc laika tas viss bija ļoti neilgi,” LNT Ziņām pastāstījis Emīls.</p>
      <p>Viens ir trenēties uz manekena, pavisam cits – masēt sirdi dzīvam cilvēkam, taču viss izdevās, elpošana atjaunojās. Kolēģe atveseļojas, bet Emīls saka: “Es darīju tikai to, kas bija jādara attiecīgajā situācijā. Kāds no augšas stāvējis klāt, ka neapjuku šajā situācijā, rīkojos, kā nepieciešams.” Viņš ir pārliecināts, ka palīdzības kursus nepieciešams iziet katram.</p>
      <p>Tagad kopš novembra vidus visos "Rimi" hipermārketu informācijas centros ir pieejami ārējie automātiskie defibrilatori, kurus nepieciešamības gadījumos varēs izmantot un pirmo palīdzību sniegt gan apmācīti darbinieki, gan zinoši apmeklētāji.</p>
      <p>Latvijas likumdošanā nav noteikta obligāta defibrilatoru uzstādīšana sabiedriskās vietās, taču kopumā tā ir ierasta prakse daudzviet pasaulē un ir viens no efektīvākajiem līdzekļiem gadījumos, kad cilvēkam ārpus slimnīcas apstājusies sirds.</p>
    </article>
  </body>
</html>