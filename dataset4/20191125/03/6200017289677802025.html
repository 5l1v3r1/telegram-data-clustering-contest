<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/gokhan-german/fenerden-benzer-galibiyet-2104135"/>
    <meta property="og:site_name" content="Fanatik"/>
    <meta property="article:published_time" content="2019-11-25T03:01:00+00:00"/>
    <meta property="og:title" content="Fener'den benzer galibiyet"/>
    <meta property="og:description" content="Basketbol Süper Ligi’nin 9. hafta maçında Fenerbahçe Beko, Darüşşafaka Tekfen’i 83-75 yendi. Euroleague’de Asvel’i yüksek şut yüzdesiyle deviren Sarı-Lacivertliler, benzer oyunla zafere uzanarak, ligdeki 8. galibiyetini elde etti."/>
  </head>
  <body>
    <article>
      <h1>Fener'den benzer galibiyet</h1>
      <address><time datetime="2019-11-25T03:01:00+00:00">25 Nov 2019, 03:01</time> by <a rel="author">Gökhan German</a></address>
      <p>
        <b>
          <i>Basketbol Süper Ligi’nin 9. hafta maçında Fenerbahçe Beko, Darüşşafaka Tekfen’i 83-75 yendi. Euroleague’de Asvel’i yüksek şut yüzdesiyle deviren Sarı-Lacivertliler, benzer oyunla zafere uzanarak, ligdeki 8. galibiyetini elde etti.</i>
        </b>
        <i> </i>
      </p>
      <p>Asvel deplasmanında kazanıp, Euroleague’deki ilk deplasman galibiyetini alan Fenerbahçe Beko, ligin de kalburüstü takımlarından Darüşşafaka Tekfen’i benzer bir oyunla devirdi. Hatalar devam etti ama yüksek şut yüzdesi, Fenerbahçe’ye galibiyeti getirdi.</p>
      <p>Sarı- Lacivertliler tam 24 top kaybı yaptı. Rakibe 14 hücum ribaundu verdi. Darüşşafaka potaya 62 şut atarken, Fenerbahçe sadece 47 adet top kullanabildi. Daçka serbest atış çizgisine de 7 kez fazla geldi. Buna karşın kazanan Fenerbahçe Beko oldu.</p>
      <p>Aynı Asvel maçında olduğu gibi. Yüzde 76 ile iki sayı, yüzde 52’yle de üç sayı isabet oranı ile oynadılar. İyi savunma yapıp, Daçka’yı düşük yüzdede tuttular. Hücum konsantrasyonu, savunmadaki mücadele yine iyiydi. Skor da neredeyse tüm oyunculara eşit dağıldı.</p>
      <p>
        <b>Ribaunt sorunu!</b>
      </p>
      <p>Galibiyetin yanı sıra Kaliniç’i bu yılki en etkili performansını sergilemesi Fenerbahçe açısından önemliydi. Ama Asvel maçı sonrası da belirtmiştim. Bu ribaunt ve top kaybı istatistikleri ile her zaman maç kazanılmaz. Çünkü her zaman bu kadar yüksek yüzde ile şut atılmaz. Ribaunt sorununa mutlaka çözüm bulunmalı.</p>
      <p>Daçka, sadece 3 yabancı ile maça çıktı. Oyunun genelinde iyi mücadele etti, geri düşse de pes etmedi. Jones ve Colson 45 sayı atarken, diğerlerinden fazla katkı alamadılar. Böyle bir deplasmanda da sadece iki oyuncudan skor bularak da galip gelemezlerdi. </p>
    </article>
  </body>
</html>