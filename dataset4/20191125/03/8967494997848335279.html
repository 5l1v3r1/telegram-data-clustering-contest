<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/australische-premier-bezorgd-over-chinese-inmenging-in-nationale-politiek~aa46a8ae/"/>
    <meta property="og:site_name" content="HLN"/>
    <meta property="article:published_time" content="2019-11-25T03:25:22+00:00"/>
    <meta property="og:title" content="Australische premier bezorgd over Chinese inmenging in nationale politiek"/>
    <meta property="og:description" content="De Australische premier Scott Morrison maakt zich grote zorgen over aantijgingen dat China heeft geprobeerd een agent in het Australische parlement te krijgen. Dat meldt de Australische tv-zender C..."/>
  </head>
  <body>
    <article>
      <h1>Australische premier bezorgd over Chinese inmenging in nationale politiek</h1>
      <address><time datetime="2019-11-25T03:25:22+00:00">25 Nov 2019, 03:25</time> by <a rel="author">IB</a></address>
      <p>
        <b>De Australische premier Scott Morrison maakt zich grote zorgen over aantijgingen dat China heeft geprobeerd een agent in het Australische parlement te krijgen. Dat meldt de Australische tv-zender Channel 9 vandaag.</b>
      </p>
      <p>"Het is diep verontrustend", aldus Morrison. De Australische inlichtingendienst liet na publicatie van het artikel weten dat er al een onderzoek was gestart. "Wij zijn op de hoogte van de aantijging en het onderzoek is in volle gang."</p>
      <related>
        <h4>Lees ook</h4>
        <a href="https://www.hln.be/nieuws/buitenland/-chinese-spion-vraagt-asiel-in-australie~a6c249ae/"/>
      </related>
      <p>Volgens Channel 9 heeft China geprobeerd een overheidsagent verkozen te laten worden in Australië. Het gaat om de 32-jarige Bo 'Nick' Zhao die kandidaat had moeten worden voor de Liberale Partij. Hij zou de Australische inlichtingendienst ASIO over het Chinese plan hebben verteld. Later werd hij dood gevonden in een hotelkamer.</p>
      <p>Een andere man, Wang ‘William’ Liqiang, claimt dat hij in Australië een spion is geweest voor China. Hij heeft samen met zijn vrouw en kind asiel aangevraagd in het land. China ontkent dat de man spion was en zegt dat het een veroordeelde oplichter is.</p>
      <p>De banden van Australië met China zijn de afgelopen jaren verslechterd door beschuldigingen dat China zich bemoeit met binnenlandse aangelegenheden. Canberra vreest ook dat het machtige Aziatische land overmatige invloed zoekt in de Stille Oceaan.</p>
    </article>
  </body>
</html>