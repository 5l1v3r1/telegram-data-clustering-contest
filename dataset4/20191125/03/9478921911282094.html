<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-v-sampatakakis-oi-anthropistikes-spoydes-tha-mas-dosoyn-ena-oneiro-gia-to-mellon/"/>
    <meta property="og:site_name" content="ert.gr"/>
    <meta property="article:published_time" content="2019-11-25T03:27:38+00:00"/>
    <meta property="og:title" content="Κομοτηνή: Β. Σαμπατακάκης: Οι ανθρωπιστικές σπουδές θα μας δώσουν ένα όνειρο για το μέλλον"/>
    <meta property="og:description" content="Ο Βασίλης Σαμπατακάκης διδάσκει Νέα Ελληνικά στο Πανεπιστήμιο της Λουντ στη Σουηδία. Είναι διδάκτορας Φιλολογίας, καθηγητής και πρόεδρος της Ευρωπαϊκής Εταιρείας Νεοελληνικών Σπουδών, μια Εταιρεία στην οποία μέλη της είναι όλες οι Εθνικές Εταιρείες Νεοελληνικών Σπουδών που υπάρχουν στην Ευρώπη, δηλαδή, όλα τα Πανεπιστήμια που διδάσκουν νέα Ελληνικά στην Ευρώπη."/>
  </head>
  <body>
    <article>
      <h1>Κομοτηνή: Β. Σαμπατακάκης: Οι ανθρωπιστικές σπουδές θα μας δώσουν ένα όνειρο για το μέλλον</h1>
      <address><time datetime="2019-11-25T03:27:38+00:00">25 Nov 2019, 03:27</time> by <a rel="author">Μαρία Νικολάου</a></address>
      <p>Ο <b>Βασίλης Σαμπατακάκης</b> διδάσκει Νέα Ελληνικά στο Πανεπιστήμιο της Λουντ στη Σουηδία. Είναι διδάκτορας Φιλολογίας, καθηγητής και πρόεδρος της Ευρωπαϊκής Εταιρείας Νεοελληνικών Σπουδών, μια Εταιρεία στην οποία μέλη της είναι όλες οι Εθνικές Εταιρείες Νεοελληνικών Σπουδών που υπάρχουν στην Ευρώπη, δηλαδή, όλα τα Πανεπιστήμια που διδάσκουν νέα Ελληνικά στην Ευρώπη.</p>
      <p><i>«Η αγάπη που έχει δείξει το ΔΠΘ στις Νεοελληνικές Σπουδές είναι σημαντική. Δεν είναι η πρώτη φορά που μας καλεί. Μας κάλεσε και πέρσι και μιλήσαμε για το γίγνεσθαι των Νεοελληνικών Σπουδών, για το τι υπάρχει στον κόσμο και τι όχι. Είναι το μόνο Πανεπιστήμιο στην Ελλάδα το οποίο ενδιαφέρεται για ένα θέμα για το οποίο θα έπρεπε να ενδιαφέρονται όλα τα Πανεπιστήμια στην Ελλάδα, ειδικά τα κεντρικά, τα μεγάλα.»</i> ανέφερε ο κος <b>Σαμπατακάκης μιλώντας στην ΕΡΤ Κομοτηνής</b>. <i>«Στην πραγματικότητα εμείς δεν διδάσκουμε μόνο ελληνικά, είμαστε κατά κάποιο τρόπο πολιτιστικοί διπλωμάτες και βοηθούμε με τον τρόπο μας να είναι κάπως καλή η εικόνα που έχει η Ελλάδα στα διάφορα ευρωπαϊκά κράτη».</i></p>
      <figure>
        <img src="https://www.ert.gr/wp-content/uploads/2019/11/IMG_9036.jpg"/>
      </figure>
      <p>Σύμφωνα με τον κο <b>Σαμπατακάκη</b> υπάρχει ενδιαφέρον για τις Νεοελληνικές Σπουδές, αν και σε όλη την Ευρώπη πλέον τα παιδιά, οι φοιτητές στα Πανεπιστήμια, θέλουν να τελειώσουν σπουδές που θα τους δώσουν αμέσως εργασία γι αυτό και οι ανθρωπιστικές σπουδές και τα Τμήματα Γλωσσών δεν έχουν τους φοιτητές που θα θέλανε. Κι αυτό, όπως τονίζει, είναι λανθασμένο <i>«γιατί ένας φοιτητής αν έχει μεράκι για κάτι θα του έλεγα να συνεχίσει τις σπουδές που θέλει, γιατί αν κάνει κάτι μόνο και μόνο για να βρει δουλειά μετά δεν θα βρει δουλειά, θα υπάρχει κάποιος άλλος που ενδιαφερόταν πολύ περισσότερο από αυτόν που πάει στο αντικείμενο αυτό και σπουδάζει και που μπορεί να πάρει και τη θέση.»</i> Όπως τονίζει ο πρόεδρος της Ευρωπαϊκής Εταιρείας Νεοελληνικών Σπουδών θα πρέπει να εμφυσήσουμε στους φοιτητές την αγάπη για τις ανθρωπιστικές σπουδές και ιδιαίτερα για τις γλώσσες, γιατί η γλώσσα, όπως λέει, είναι το αντικείμενο που μας διαφοροποιεί από τα ζώα και μας επιτρέπει να μιλάμε, να ερχόμαστε σε επαφή.<br/><i>«Το ελληνικό κράτος θα πρέπει να προσέξει και να συμβάλει και για καλύτερες κτιριακές υποδομές. Επιστήμονες υπάρχουν. Να υπάρχουν καλά κτίρια για να μπορούν οι νέοι να βρίσκονται με άνεση σ΄αυτά.»</i> προτρέπει ο κος <b>Σαμπατακάκης</b> παρατηρώντας πως κάθε κράτος θέλει να βγάλει χρήματα, σκέφτεται πρώτα τα οικονομικά και μετά τι χρειάζεται. <i>«Θα σας πω ένα άλλο παράδειγμα, βλέπω στη Σουηδία που είμαι εγώ ότι αν δεν υπήρχαν οι Ανθρωπιστικές Σπουδές, δεν θα μπορούσαν να πάνε πουθενά αλλού»</i> δηλώνει και προσθέτει <i>«Μια κοινωνία πρέπει να προσφέρει τα πάντα και όχι μόνο επαγγέλματα που δίνουν αμέσως επαγγελματική αποκατάσταση. Αν για παράδειγμα γίνουν όλοι γιατροί, κανείς δεν θα μπορέσει να βρει δουλειά μετά.»</i> Όπως τονίζει ο κος <b>Σαμπατακάκης</b> <i>« Οι ανθρωπιστικές σπουδές είναι και το μέλλον. Θα μας δώσουν να καταλάβουμε την υπόστασή μας και θα μας δώσουν ένα όνειρο για το μέλλον και το όνειρο για το μέλλον το χρειαζόμαστε.»</i><br/>Φώτο: Βασίλης Σαμπατακάκης ρεπορτάζ-κείμενο-φωτογραφία:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-d-charitoy-tha-mas-kalesei-poly-grigora-o-ellinikos-laos/"/>
        <a href="https://www.ert.gr/perifereiakoi-stathmoi/komotini/komotini-ti-apanta-to-dpth-gia-tis-zimies-amfitheatroy-toy-panepistimioy/"/>
        <a href="https://www.ert.gr/perifereiakoi-stathmoi/komotini/komotini-4o-synedrio-ton-neoelliniston-ton-valkanikon-choron/"/>
        <a href="https://www.ert.gr/perifereiakoi-stathmoi/orestiada/sto-865-to-pososto-ergazomenon-ton-apofoiton-toy-dpth-symfona-me-meleti-toy-grafeioy-diasyndesis/"/>
        <a href="https://www.ert.gr/perifereiakoi-stathmoi/orestiada/aisiodoxia-gia-tin-ylopoiisi-tis-protasis-idrysis-neon-tmimaton-sto-d-p-th/"/>
        <a href="https://www.ert.gr/perifereiakoi-stathmoi/komotini/komotini-ena-oneiro-poy-tha-ginei-pragmatikotita/"/>
      </related>
    </article>
  </body>
</html>