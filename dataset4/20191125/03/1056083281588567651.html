<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301788/%D9%BE%D8%A7%DA%A9%D8%AF%D9%84-%D9%84%DA%98%DB%8C%D9%88%D9%86%D8%B1%D9%87%D8%A7%DB%8C-%D9%87%D9%86%D8%AF%D8%A8%D8%A7%D9%84-%D8%B1%D8%A7-%D8%A8%D9%87-%D9%87%D8%B1-%D9%82%DB%8C%D9%85%D8%AA%DB%8C-%D9%86%D9%85%DB%8C-%D8%AE%D9%88%D8%A7%D9%87%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T03:12:00+00:00"/>
    <meta property="og:title" content="پاکدل: لژیونرهای هندبال را به هر قیمتی نمی‌خواهیم"/>
    <meta property="og:description" content="رئیس فدراسیون هندبال می‌گوید تصمیم‌گیری در مورد حضور لژیونرها در تیم ملی را به سرمربی تیم ملی واگذار کرده است اما به هر قیمتی حاضر به جمع کردن آنها در تیم نیست."/>
  </head>
  <body>
    <article>
      <h1>پاکدل: لژیونرهای هندبال را به هر قیمتی نمی‌خواهیم</h1>
      <address><time datetime="2019-11-25T03:12:00+00:00">25 Nov 2019, 03:12</time> by <a rel="author">معصومه مومی‌وند</a></address>
      <p>رئیس فدراسیون هندبال می‌گوید تصمیم‌گیری در مورد حضور لژیونرها در تیم ملی را به سرمربی تیم ملی واگذار کرده است اما به هر قیمتی حاضر به جمع کردن آنها در تیم نیست.</p>
      <p>به گزارش ایسنا، تیم ملی هندبال مردان ۲۶ دی جام ملت‌های آسیا و کسب سهمیه قهرمانی جهانی را پیش رو دارد. علیرضا پاکدل، رئیس فدراسیون هندبال در مورد آغاز اردوهای تیم ملی به ایسنا گفت: اردوهای تیم ملی بعد از تعطیلی لیگ تشکیل می‌شود. در نظر داریم که یک اردوی برون مرزی هم داشته باشیم و همه نیروها را آنجا جمع کنیم.</p>
      <p>
        <b>چالش حضور لژیونرها در تیم ملی</b>
      </p>
      <p>او در پاسخ به این سوال که لژیونرها هم به تیم ملی اضافه می‌شوند؟ گفت: کمیته فنی معتقد است که این مسابقات آخرین فرصت تیم ملی بزرگسالان است و با توجه به توزیع چند سهمیه جهانی شانس کسب سهمیه داریم و باید با تمام قوا شرکت کنیم در نتیجه تصمیم‌گیری در مورد لژیونرها را به آقای حبیبی، سرمربی تیم ملی واگذار کرده است تا او با توجه به شرایط لژیونرها و نیاز خود تصمیم نهایی را بگیرد. البته نه به هر قیمتی، تصمیم لازم در مورد لژیونرهایی که تمایلی به همراهی تیم ملی ندارند یا مشکلی دارند، گرفته می‌شود.</p>
      <p>پاکدل در پاسخ به این سوال که در صورت خواست سرمربی برای حضور لژیونرها مخالفتی از طرف باشگاه‌های آنها وجود ندارد؟ بیان کرد: همه لیگ‌ها در زمان این مسابقات تعطیل هستند و جز روزهای IHF است در نتیجه باشگاه‌ها نمی‌توانند، مخالفت کنند و کسی توجیهی ندارد. در مسابقات انتخابی المپیک شرایط متفات بود، باشگاه چند نفر از لژیونرها اجازه ندادند و آقای نوروزی نژاد هم مشکل اقامت داشت. آقای حبیبی تمام این جوانب را در چند روز آینده در نظر و تصمیم لازم را می‌گیرد.</p>
      <p>او در مورد اینکه از طرف لژیونرها بحثی در مورد عدم تمایل برای همراهی تیم ملی مطرح شده یا خیر، گفت: هنوز جمع بندی و گزارشی به من داده نشده اما اگر چنین چیزی باشد فدراسیون هم اقدامات قانونی لازم را انجام می دهد.</p>
      <p>رئیس فدراسیون با بیان اینکه برای اردوی برون مرزی در حال بررسی گزینه‌ها هستیم، افزود: با کشورهایی مثل کرواسی و لهستان ارتباط برقرار کردیم و درخواست اردو دادیم اما متاسفانه همزمان با تاریخ مد نظر ما این کشورها در تورنمنت‌های دیگری حضور دارند. در حال پیگیری هستیم تا کشوری را هماهنگ و تیم را اعزام کنیم.</p>
      <p>
        <b>کسب ورودی جهانی کار سختی است</b>
      </p>
      <p>او در مورد شانس ایران برای کسب سهمیه مسابقات جهانی بیان کرد: کار خیلی سختی است. بحرین قهرمان و کره جنوبی نایب قهرمان آسیا در این مسابقات حضور دارند. علاوه بر این قطر که در انتخابی المپیک سوم شد برای اعاده حیثیت و جبران مافات به این مسابقات می‌آید تا امتیاز جهانی را به دست بیاورد. کویت هم میزبان است و قطعا با این میزبانی به دنبال حضور در  جمع قدرت‌های آسیا است. به طور کلی هشت کشور رقابت سخت و فشرده‌ای خواهند داشت در نتیجه کار بسیار سختی داریم اما تمام تلاشمان را می‌کنیم تا با وضعیت و امکان خوبی در مسابقات حضور پیدا کنیم.</p>
      <p>پاکدل در مورد نتایج سپاهان اصفهان و زاگرس اسلام آباد در جام باشگاه‌های آسیا گفت: نتایح خوب نبود. ‌ تیم زاگرس با شرایط و وضعیت خوبی به مسابقات اعزام نشد و خود را تقویت نکرده بود. از سپاهان هم انتظار بیشتری داشتیم. این تیم قرار بود چند بازیکن کمکی هم بگیرد. جدا از سربازانشان نفرات دیگری هم بودند که توانایی کمک به سپاهان را داشتند. اگر این تیم چند بازیکن را تقویت کرده بود به جمع چهار تیم برتر وارد می‌شد چون شکست‌هایش با اختلاف یک یا دو گل بود. با توجه به اینکه سپاهان به معنای واقعی کلمه باشگاه است اگر در این قضیه دقت عمل بیشتری داشت و چند بازیکن می‌ گرفت، نتایج بهتری به دست می آورد.</p>
      <p>رئیس فدراسیون هندبال در این مورد بیان کرد: مشکل سربازی آقای رحیمی، دروزاه بان تیم ملی حل شده بود. باشگاه باید این موضوع را دنبال می‌کرد، ما هم پیگیری کردیم و ارتش به من گفت مشکلی برای اعزام این بازیکن سرباز وجود ندارد. علاوه بر این تربیت بدنی نیروی زمینی هم شفاهی این موضوع را به من اعلام کرد. علاوه بر این حتی اگر مشکلی هم وجود داشته، بازیکنان هم سطح زیادی با آقای رحیمی داشتیم که در تیم ملی بودند و می‌توانستند به سپاهان کمک کنند.</p>
      <p>انتهای پیام</p>
    </article>
  </body>
</html>