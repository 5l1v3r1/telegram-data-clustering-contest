<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963218/"/>
    <meta property="og:site_name" content="Sanook"/>
    <meta property="article:published_time" content="2019-11-25T03:52:35+00:00"/>
    <meta property="og:title" content="เรือสำราญหรูลอยลำเข้าฝั่งปลอดภัย หลังแล่นชนเกยโขดหินกลางทะเลไทย"/>
    <meta property="og:description" content="ความคืบหน้าเหตุ เรือนำเที่ยวหรูชนเกยกองหิน ใกล้กับเกาะพีพี ล่าสุดแล่นกลับเข้าฝั่งภูเก็ตได้ปลอดภัย เรือหลวงศรีราชาคอยดูแล พบมีน้ำไหลเข้าเรือ แต่ควบคุมสถานการณ์เอาไว้ได้"/>
  </head>
  <body>
    <article>
      <h1>เรือสำราญหรูลอยลำเข้าฝั่งปลอดภัย หลังแล่นชนเกยโขดหินกลางทะเลไทย</h1>
      <address>
        <time datetime="2019-11-25T03:52:35+00:00">25 Nov 2019, 03:52</time>
      </address>
      <p>
        <b>ความคืบหน้าเหตุ เรือนำเที่ยวหรูชนเกยกองหิน ใกล้กับเกาะพีพี ล่าสุดแล่นกลับเข้าฝั่ง<a href="https://travel.sanook.com/thailand/phuket/">ภูเก็ต</a>ได้ปลอดภัย เรือหลวงศรีราชาคอยดูแล พบมีน้ำไหลเข้าเรือ แต่ควบคุมสถานการณ์เอาไว้ได้</b>
      </p>
      <p>(25 พ.ย.) จากกรณีเหตุเรือสำราญพุ่งชนกองหินใกล้กับหมู่เกาะพีพี จ.<a href="https://travel.sanook.com/thailand/krabi/">กระบี่</a> เป็นเหตุทำให้ไม่ได้สามารถออกเดินเรือต่อไปได้ เนื่องจากระดับน้ำ<a href="https://www.sanook.com/travel/1397261/">ทะเล</a>ลดต่ำลง และท้องเรือได้รับความเสียหาย กระทั่งเมื่อช่วงเช้าที่ผ่านมา ระดับน้ำทะเลเริ่มสูงขึ้นตามลำดับ ก่อนจะหลุดออกจากกองหินได้สำเร็จ ทางกองทัพเรือได้ส่งเรือหลวงศรีราชาเข้าช่วยเหลือและติดตามลอยลำเข้าชายฝั่ง ตาม<a href="https://www.sanook.com/news/">ข่าว</a>ที่รายงานไปแล้วเบื้องต้นนั้น</p>
      <p>ความคืบหน้าล่าสุด นายปภังกร อายุ 44 ปี ไต๋กงเรือโชคกมลทิพย์ เรือประมงในพื้นที่ ได้เปิดเผยว่า เหตุดังกล่าวเกิดขึ้นเมื่อช่วงช่วงกลางดึกที่ผ่านมา พบเรือสำราญลำหนึ่งที่เดินทางมาจากประเทศมาเลเซีย ก่อนจะแล่นชนกับกองหินบริเวณเกาะบิด๊ะนอก ใกล้กับหมู่เกาะพีพี ทางฝั่งตะวันออก ทำให้เรือไม่สามารถแล่นต่อไปได้</p>
      <p>จากการนั้นจึงได้แจ้งประสานงานไปยัง สภ.เกาะพีพี ให้แจ้งไปยังกองทัพเรือภาค 3 เพื่อตามมาสมทบตรวจสอบ ก่อนจะพบว่ามีน้ำเข้าเรือสำราญบริเวณส่วนหัวเรือ จุดที่ชนเข้ากับโขดหิน แต่ลูกเรือยังสามารถสูบน้ำออกและควบคุมสถานการณ์เอาไว้ได้ จากนั้นทางกองทัพเรือได้ส่งเรือหลวงศรีราชา 543 เข้ามาตรวจสอบยังจุดเกิดเหตุและให้การช่วยเหลือ</p>
      <p>กระทั่งเมื่อเวลาประมาณ 08.30 น. ที่ผ่านมา ระดับน้ำทะเลเริ่มสูงขึ้นตามลำดับ ทำให้เรือสำราญยกตัวลอยสูงขึ้น ก่อนจะเคลื่อนตัวออกจากบริเวณกองหินได้สำเร็จ พร้อมกับแจ้งออกเดินเรือต่อ เพื่อกลับเข้าฝั่งที่ จ.ภูเก็ต โดยมีเรือหลวงศรีราชาแล่นตามประกบไปตลอดทาง เบื้องต้นพบว่าลูกเรือและผู้โดยสารชาวต่างชาติประมาณ 80 คน ไม่ได้รับบาดเจ็บแต่อย่างใด</p>
      <p>สำหรับเรือสำราญดังกล่าวมีชื่อว่า ลาเบล (La Belle) เป็นเรือสำราญนำเที่ยวหรูหราระดับ 5 ดาว ในพื้นที่ชายฝั่งทะเลอันดามัน เปิดให้บริการเส้นทางระหว่างประเทศไทย-มาเลเซีย-สิงคโปร์ โดยหลังเกิดเหตุจำเป็นต้องนำเรือเข้าซ่อมแซมส่วนท้องเรือและหัวเรือที่ได้รับความเสียหายต่อไป</p>
      <h3>อัลบั้มภาพ 4 ภาพ</h3>
      <slideshow>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYzMjE4L3NfXzMxODkxODc0XzE1NzQ2NTQwMTIuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYzMjE4L3NfXzMxODkxODkwXzE1NzQ2NTQwMTMuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYzMjE4L3NfXzMxODkxODk1XzE1NzQ2NTQwMTQuanBn.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYzMjE4L3NfXzQ2OTE1NTk1XzE1NzQ2NTQwMTUuanBn.jpg"/>
        </figure>
      </slideshow>
    </article>
  </body>
</html>