<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/san-simera-25-noembrioy-1942-ellines-antartes-anatinazoyn-ti-gefyra-toy-gorgopotamoy"/>
    <meta property="og:site_name" content="The Pressroom"/>
    <meta property="article:published_time" content="2019-11-25T07:12:05+00:00"/>
    <meta property="og:title" content="Σαν σήμερα 25 Νοεμβρίου 1942 Έλληνες αντάρτες ανατινάζουν τη γέφυρα του Γοργοποτάμου"/>
    <meta property="og:description" content="Σαν σήμερα 25 Νοεμβρίου 1942 ανατινάζεται η γέφυρα του Γοργοποτάμου από Έλληνες αντάρτες, υπό τον Ναπολέοντα Ζερβα και τον Άρη Βελουχιώτη και Άγγλους κομάντος υπό τον Έντι Μάγιερς. Πρόκειται για την σπουδαιότερη Ελληνική αντιστασιακή επιχείρηση, καθώς είχε ως αποτέλεσμα να διακοπεί ο εφοδιασμός της Γερμανικής στρατιάς του Ρόμελ, στην Βόρειο Αφρική ,για έξι κρίσιμες εβδομάδες. Τα υπόλοιπα από τα σημαντικότερα γεγονότα που έγιναν στην Ελλάδα και τον κόσμο σαν σήμερα, και σημάδεψαν την ιστορία είναι:"/>
  </head>
  <body>
    <article>
      <h1>Σαν σήμερα 25 Νοεμβρίου 1942 Έλληνες αντάρτες ανατινάζουν τη γέφυρα του Γοργοποτάμου</h1>
      <address>
        <time datetime="2019-11-25T07:12:05+00:00">25 Nov 2019, 07:12</time>
      </address>
      <p>
        <b><a href="https://www.thepressroom.gr/tags/san-simera">Σαν σήμερα</a> 25 Νοεμβρίου 1942 <a href="https://www.thepressroom.gr/tags/san-semera-25-nomembrioy">ανατινάζεται η γέφυρα του Γοργοποτάμου</a> από Έλληνες αντάρτες, υπό τον Ναπολέοντα Ζερβα και τον Άρη Βελουχιώτη και Άγγλους κομάντος υπό τον Έντι Μάγιερς. Πρόκειται για την σπουδαιότερη Ελληνική αντιστασιακή επιχείρηση, καθώς είχε ως αποτέλεσμα να διακοπεί ο εφοδιασμός της Γερμανικής στρατιάς του Ρόμελ, στην Βόρειο Αφρική ,για έξι κρίσιμες εβδομάδες.</b>
      </p>
      <p>
        <b>Τα υπόλοιπα από τα σημαντικότερα γεγονότα που έγιναν στην Ελλάδα και τον κόσμο σαν σήμερα, και σημάδεψαν την ιστορία είναι:</b>
      </p>
      <p><b>1491: </b>Οι <b>χριστιανικές δυνάμεις αρχίζουν την πολιορκία της Γρανάδας</b>, την οποία κατέχουν οι Άραβες και είναι το τελευταίο προπύργιό τους στην Ιβηρική Χερσόνησο.</p>
      <p><b>1783:</b> <b>Φεύγουν οι τελευταίοι βρετανοί στρατιώτες από τη Νέα Υόρκη</b>, τρεις μήνες μετά την υπογραφή της Συνθήκης του Παρισιού, η οποία τερμάτιζε την Αμερικανική Επανάσταση.</p>
      <p><b>1795: Ο βασιλιάς Στάνισλαβ Β’ Αύγουστος Πονιατόβσκι εξαναγκάζεται σε παραίτηση από το θρόνο της Πολωνίας</b>, μετά την τριχοτόμηση της χώρας του από την Πρωσία, τη Ρωσία και την Αυστρία.</p>
      <p><b>1826: Η φρεγάτα «Ελλάς»</b>, ναυαρχίδα του Ελληνικού Στόλου, <b>φθάνει στο Ναύπλιο </b>από τις ΗΠΑ.</p>
      <p>
        <b>1892: Ο βαρόνος Πιερ ντε Κουμπερτέν εισηγείται την ανασύσταση των Ολυμπιακών Αγώνων.</b>
      </p>
      <p>
        <b>1897: Η Ισπανία παραχωρεί αυτονομία στο Πουέρτο Ρίκο.</b>
      </p>
      <p><b>1916: Νοεμβριανά: Η «Τριανδρία»</b> και η προσωρινή κυβέρνηση της Θεσσαλονίκης κηρύσσουν με ειδικό διάγγελμα<b> έκπτωτο το βασιλιά Κωνσταντίνο</b>. Παράλληλα, οι δυνάμεις της Αντάντ επιβάλλουν γενικό αποκλεισμό της Ελλάδος για τις <b>«αθλιότητες του καθεστώτος των Αθηνών»</b>. Η Ελλάς εξαναγκάζεται να αποδεχθεί τελεσίγραφο να αποσύρει τις στρατιωτικές δυνάμεις της από την Πελοπόννησο και να δεχθεί έλεγχο στον Ισθμό και την Πάτρα.</p>
      <p><b>1935: </b>Μετά το δημοψήφισμα της 3ης Νοεμβρίου, ο <b>βασιλιάς Γεώργιος Β’ επιστρέφει στην Αθήνα, έπειτα από 12 χρόνια εξορίας</b>. Παύει τον πρωθυπουργό<b> Γεώργιο Κονδύλη</b> και αναθέτει την εντολή σχηματισμού νέας κυβέρνησης στον<b> Κωνσταντίνο Δεμερτζή</b>. Υπουργός Στρατιωτικών αναλαμβάνει ο <b>Αλέξανδρος Παπάγος</b>.</p>
      <p><b>1940: Β’ Παγκόσμιος Πόλεμος:</b> Ο ελληνικός στρατός καταλαμβάνει τη <b>Μοσχόπολη</b> και την <b>Κονίσπολη</b>. Οι Ιταλοί υποχωρούν πανικόβλητοι.</p>
      <p><b>1942: Β’ Παγκόσμιος Πόλεμος:</b> Τη νύχτα 25 προς 26 Νοεμβρίου <b>ανατινάζεται η γέφυρα του Γοργοποτάμου</b> από Άγγλους κομάντος και έλληνες αντάρτες (<b>Έντι Μάγιερς, Ναπολέων Ζέρβας, Άρης Βελουχιώτης</b>). Αποτέλεσμα είναι η διακοπή του ανεφοδιασμού των γερμανικών δυνάμεων Β. Αφρικής για έξι κρίσιμες εβδομάδες.</p>
      <p>
        <b>1947: Η αμερικανική κινηματογραφική βιομηχανία αποβάλλει από τις τάξεις της δέκα σεναριογράφους και σκηνοθέτες, ως συμπαθούντες τον κομμουνισμό.</b>
      </p>
      <p><b>1952: Συλλαμβάνεται ο Νίκος Πλουμπίδης</b>, στέλεχος του παράνομου ΚΚΕ, που καταζητείται εδώ και καιρό.</p>
      <p><b>1952: Το θεατρικό έργο της Άγκαθα Κρίστι «Ποντικοπαγίδα» κάνει πρεμιέρα στο Λονδίνο</b>, με πρωταγωνιστές τους <b>Ρίτσαρντ Ατένμπορο </b>και <b>Σίλα Σιμ</b>. Πρόκειται για τη μακροβιότερη θεατρική παράσταση, αφού παίζεται μέχρι σήμερα.</p>
      <p><b>1963: Ο αμερικανός πρόεδρος Τζον Φιτζέραλντ Κένεντι κηδεύεται στο Εθνικό Κοιμητήριο του Άρλιγκτον</b>, τρεις μέρες μετά τη δολοφονία του στο Ντάλας. Θρηνεί ολόκληρο το αμερικανικό έθνος.</p>
      <p>1964: Ολοκληρώνονται στο <b>Τελ Αβίβ</b> οι αγώνες της <b>16ης Ολυμπιάδας Σκακιού</b>, όπου ανακηρύσσεται<b> χρυσός ολυμπιονίκης ο έλληνας μαιτρ Σταύρος Ιατρίδης.</b></p>
      <p><b>1965: Το πολυκατάστημα Harrods του Λονδίνου κλείνει για το κοινό</b>, προκειμένου να πραγματοποιήσουν τα χριστουγεννιάτικα ψώνια τους οι <b>Beatles</b>.</p>
      <p><b>1968:</b> Ο καταδικασμένος σε θάνατο για την απόπειρα δολοφονίας του <b>δικτάτορα Γεώργιου Παπαδόπουλου, Αλέκος Παναγούλης</b>, μετάγεται στις στρατιωτικές φυλακές του Μπογιατίου από τις φυλακές της Αίγινας, όπου εκρατείτο. Εκεί του επιβάλλεται η<b> “ποινή του εντοιχισμού”</b>. Η εις βάρος του θανατική ποινή δεν εκτελείται, λόγω των διεθνών αντιδράσεων.</p>
      <p><b>1969: Ο Τζον Λένον των Beatles επιστρέφει το μετάλλιο του Τάγματος της Βρετανικής Αυτοκρατορίας</b> που του είχε απονεμηθεί τέσσερα χρόνια νωρίτερα, ως ένδειξη διαμαρτυρίας για την πολιτική της χώρας του στον<b> πόλεμο του Βιετνάμ</b>.</p>
      <p><b>1973: Ανατρέπεται η κυβέρνηση του Σπύρου Μαρκεζίνη </b>και ο ίδιος ο δικτάτορας Γεώργιος Παπαδόπουλος, ο οποίος τίθεται υπό περιορισμό στο σπίτι του στο Λαγονήσι. Νέος ισχυρός άνδρας του απριλιανού καθεστώτος, <b>ο ταξίαρχος Δημήτρης Ιωαννίδης</b>. Νέος Πρόεδρος της Δημοκρατίας ορκίζεται ο στρατηγός <b>Φαίδων Γκιζίκης</b> και πρωθυπουργός ο <b>Αδαμάντιος Ανδρουτσόπουλος.</b></p>
      <p>
        <b>1975: Η Ολλανδική Γουιάνα γίνεται ανεξάρτητο κράτος με το όνομα Σουρινάμ.</b>
      </p>
      <p><b>1984:</b> Τα μεγαλύτερα ονόματα της ποπ και του ροκ ενώνουν τις φωνές τους στην ηχογράφηση του τραγουδιού <b>«Do They Know It’s Christmas».</b> Είναι μέρος του σχεδίου <b>«Band-Aid»</b>, του οποίου ηγείται ο <b>Μπομπ Γκέλντορφ, </b>με σκοπό τη συγκέντρωση οικονομικής βοήθειας για τους λιμοκτονούντες κατοίκους της Αιθιοπίας.</p>
      <p><b>1987</b>: Κατά την κατάθεση του προϋπολογισμού, ο <b>Ανδρέας Παπανδρέου </b>ανατρέπει την πολιτική του υπουργού Εθνικής Οικονομίας και την επομένη (26 Νοεμβρίου) ο <b>Κώστας Σημίτης παραιτείται.</b></p>
      <p>
        <b>1992: Οι Σέρβοι της Βοσνίας υπογράφουν συμφωνία ειρήνης με τον κροατικό στρατό.</b>
      </p>
      <p><b>1992: Η Βουλή της Τσεχοσλοβακίας</b> ψηφίζει για τον διαχωρισμό της χώρας σε <b>Τσεχία </b>και <b>Σλοβακία </b>από την 1η Ιανουαρίου 1993 (<b>«Βελούδινο Διαζύγιο»</b>).</p>
      <p><b>1996:</b> Ο πρωθυπουργός, <b>Κώστας Σημίτης,</b> εγκαινιάζει τη<b> νέα γέφυρα του Ισθμού και τη νέα παρακαμπτήριο οδό της Κορίνθου.</b></p>
      <p><b>1999: Ο Βίκτωρ Μήτρου </b>κερδίζει δύο αργυρά μετάλλια στην κατηγορία των 77 κιλών στο Παγκόσμιο Πρωτάθλημα Άρσης Βαρών, που διεξάγεται στο Στάδιο Ειρήνης και Φιλίας.</p>
      <p><b>2001:</b> Μία εταιρεία βιοτεχνολογίας από τη Μασαχουσέτη ανακοινώνει ότι έχει δημιουργήσει το <b>πρώτο ανθρώπινο έμβρυο από κλωνοποίηση.</b></p>
      <p><b>2002:</b> Το Κογκρέσο των ΗΠΑ ψηφίζει την <b>ίδρυση του Υπουργείου Εσωτερικής Ασφαλείας</b>, ως απόρροια των τρομοκρατικών επιθέσεων της 11ης Σεπτεμβρίου.</p>
      <p><b>2008:</b> Τρεις ιστορικές συμφωνίες υπογράφονται κατά την ολοκλήρωση της επίσημης επίσκεψης του<b> προέδρου της Κίνας, Χου Ζιντάο</b>, στην Αθήνα. Με βάση τη μία από τις συμφωνίες, η ελληνική κυβέρνηση παραχωρεί το λιμάνι του Πειραιά στον κινέζικο κολοσσό <b>Cosco.</b></p>
      <p><b>Σαν σήμερα γεννήθηκαν:</b> Το <b>1844</b> ο γερμανός μηχανικός,<b> Καρλ Μπεντς,</b> που σχεδίασε και κατασκεύασε το πρώτο αυτοκίνητο, εξοπλισμένο με κινητήρα εσωτερικής καύσης, το <b>1900 </b>ο γερμανός στρατιωτικός και διοικητής του στρατοπέδου εξόντωσης Άουσβιτς-Μπίρκεναου,<b> Ρούντολφ Ες</b>, το <b>1914 </b>ο αμερικανός θρύλος του μπέιζμπολ, <b>Τζo Ντι Μάτζιο</b>, ένας από τους συζύγους της <b>Μέριλιν Μονρόε,</b> το <b>1915 </b>ο χιλιανός στρατηγός και δικτάτορας,<b> Αουγκούστο Πινοτσέτ</b>, το <b>1939</b> η συνθέτρια, <b>Ελένη Καραΐνδρου</b>, γνωστή από τη μουσική της στις ταινίες του <b>Θόδωρου Αγγελόπουλου</b>, το <b>1941 </b>ο έλληνας επικοντιστής και παγκόσμιος ρέκορντμαν, <b>Χρήστος Παπανικολάου</b> και το <b>1960 </b>ο <b>Τζον Φιτζέραλντ Κένεντι τζούνιορ</b>, γιος του αμερικανού προέδρου <b>JFK</b>.</p>
      <p><b>Σαν σήμερα πέθαναν:</b> Το <b>1884 </b>ο γερμανός χημικός, <b>Άντολφ Κόλμπε</b>, γνωστός για την παρασκευή σαλικιλικού οξέος, ενός από τα βασικά συστατικά της ασπιρίνης, το <b>1920</b> ο γαλλοαμερικανός οδηγός αγώνων και πρωτοπόρος του αυτοκινήτου, <b>Γκαστόν Σεβρολέ</b> και το <b>1997</b> ο γάλλος συνθέτης, <b>Ζαν Φρανσέ</b>.</p>
    </article>
  </body>
</html>