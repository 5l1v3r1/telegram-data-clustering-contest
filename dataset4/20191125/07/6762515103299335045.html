<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/koszykowka/basket-liga-kobiet/basket-liga-kobiet-arka-gdynia-idzie-jak-burza/gl6lsb0"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Arka idzie jak burza"/>
    <meta property="og:description" content="Wisła pokonana w Gdyni. Powrót po długiej przerwie Pauliny Misiek."/>
  </head>
  <body>
    <article>
      <h1>Arka idzie jak burza</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.przegladsportowy.pl/autorzy/lukasz-jedlewski" target="_blank">Łukasz Jedlewski</a></address>
      <p>
        <b>
          <b>Wisła pokonana w Gdyni. Powrót po długiej przerwie Pauliny Misiek.</b>
        </b>
      </p>
      <p>W Gdyni doszło do meczu, który przed laty mógł być finałem play-off ekstraklasy, bo Wisła i Lotos dyktowały warunki w polskiej koszykówce. Czasy się zmieniły. Słynne krakowianki z trudem wywalczyły licencję na start w elicie, zaś ich rywalki – wprawdzie pod nową nazwą – otwierają tabelę z czystym kontem. Wygrały różnicą 33 (!) punktów. – To nie jest tak, że zagraliśmy słaby mecz. Nie! Po prostu drużyna z Gdyni pokazała, co to znaczy grać znakomitą koszykówkę – powiedział po spotkaniu trener Białej Gwiazdy, Štefan Svitek.</p>
      <p>
        <b>Waleczne rywalki</b>
      </p>
      <p>Słysząc te słowa, prowadzący Arkę Gundars Vetra tylko z zadowoleniem pokiwał głową, tak jakby słowa uznania usłyszane właśnie od trenera tej drużyny sprawiły mu szczególną satysfakcję. – Po pierwsze chciałbym podkreślić, że krakowską ekipę zawsze szanujemy. Bo sprawy mogą układać się na różne sposoby, ale Wisła jest zawsze walecznym zespołem. Zagraliśmy bardzo dobrze w obronie, trafialiśmy z dobrą skutecznością, a gdy funkcjonują te dwa elementy, to twoja drużyna jest trudna do zatrzymania – mówił Vetra.</p>
      <p>Jego koszykarki były lepsze w każdym elemencie. Wygrały zbiórki: 40–28, asysty: 26–16, skuteczność za 2: 52,5–38,5%. Arka rewelacyjnie egzekwowała rzuty wolne (tylko 1 pudło na 14 prób), a w trójkach różnica okazała się gigantyczna. Wisła trafiła 1 z 14, co daje 7,1%. Przeciwnik odpowiedział jedenastoma. W ekipie trenera Vetry należy zwrócić uwagę na dwie zawodniczki. 23-letnia środkowa Amalia Rembiszewska, mająca pewne kłopoty ze skutecznością, rzuciła 3 trójki na tyleż prób, zaś za 2 trafiała z wynoszącą 66,7% skutecznością. Zdobycie przez nią13 punktów to wyraźny postęp. Mamy nadzieję, iż Amalia wypełni lukę na tej pozycji w reprezentacji. Cieszy też powrót, po roku nieobecności, Pauliny Misiek. Nie spudłowała ani razu, wraca zatem do doskonałej dyspozycji sprzed kontuzji. W ciągu 10 minut oddała trzy rzuty z gry, jeden wolny, co dało jej 7 punktów.</p>
      <related>
        <a href="http://www.tvp.pl/45477318?copy_id=45477542"/>
      </related>
      <p>
        <b>Ważna część zespołu</b>
      </p>
      <p>– Możemy sobie pogratulować, bo za nami bardzo dobry mecz. Wisła gra niezwykle szybką koszykówkę, ale od początku byłyśmy na to odpowiednio przygotowane, podołałyśmy fizycznie wymogom tego spotkania – oceniła Misiek. A w jej przypadku można tylko dodać, że tak naprawdę był to jej... drugi mecz w sezonie. Bo przed tygodniem wystąpiła – rzucając 15 oczek Polonii Warszawa – w ekipie rezerw Arki, które w 1. lidze... prowadzą z kompletem zwycięstw (7–0). – Bardzo cieszymy się z jej powrotu po długiej przerwie. Na pewno będzie ważną częścią naszego składu w kolejnych spotkaniach tego sezonu – zakończył trener niepokonanego w obecnych ligowych rozgrywkach zespołu z Gdyni.</p>
    </article>
  </body>
</html>