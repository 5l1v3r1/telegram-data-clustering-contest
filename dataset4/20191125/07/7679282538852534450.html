<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-power-corporation-has-no-record-of-lakhs-of-customers-security-money-2867101.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T07:01:34+00:00"/>
    <meta property="og:title" content="उत्तर प्रदेश: पावर कॉरपोरेशन का कारनामा, सवा लाख कस्टमर्स के पैसों का रिकॉर्ड गायब"/>
    <meta property="og:description" content="पावर कॉरपोरेशन के अधिकारियों की लापरवाही से सवा लाख उपभोक्ताओं की सिक्योरिटी राशि का रिकॉर्ड लापता हो गया है। नए नियमों के तहत सिक्योरिटी राशि बढ़ाने के बाद हुई जांच में इसका खुलासा हुआ है। नए नियम के..."/>
  </head>
  <body>
    <article>
      <h1>उत्तर प्रदेश: पावर कॉरपोरेशन का कारनामा, सवा लाख कस्टमर्स के पैसों का रिकॉर्ड गायब</h1>
      <address><time datetime="2019-11-25T07:01:34+00:00">25 Nov 2019, 07:01</time> by <a rel="author">उदय सिंह।,नोएडा।</a></address>
      <p>पावर कॉरपोरेशन के अधिकारियों की लापरवाही से सवा लाख उपभोक्ताओं की सिक्योरिटी राशि का रिकॉर्ड लापता हो गया है। नए नियमों के तहत सिक्योरिटी राशि बढ़ाने के बाद हुई जांच में इसका खुलासा हुआ है। नए नियम के तहत पावर कॉरपोरेशन सभी उपभोक्ताओं से 45 दिन के बिजली बिल की औसत राशि सिक्योरिटी के रूप में जमा करा रहा है। जिस उपभोक्ता के पास पुरानी सिक्योरिटी की रसीद है, उसकी सिक्योरिटी में से यह राशि काटी जा रही है। जिसके पास रसीद नहीं है उससे पूरी सिक्योरिटी राशि की वसूली की जा रही है। पावर कॉरपोरेशन के पास सिर्फ पिछले दस साल का रिकॉर्ड है, जबकि नोएडा में वर्ष 1976 से बिजली के कनेक्शन दिए जा रहे हैं यानि 43 साल में से सिर्फ 10 साल का ही रिकॉर्ड पावर कॉरपोरेशन के पास है। पावर कॉरपोरेशन के अधिकारियों का मानना है कि औद्योगिक क्षेत्र के उपभोक्ताओं के पास पुराने दस्तावेज सुरक्षित होंगे। सबसे ज्यादा परेशानी घरेलू उपभोक्ताओं को हो रही है।</p>
      <p>कॉरपोरेशन ने नवंबर में सिक्योरिटी की राशि जोड़कर बिल भेज दिए हैं यानि 45 दिन के बिल की सिक्योरिटी राशि और एक माह का बिजली बिल एक साथ उपभोक्ताओं के घर पर पहुंचा है। इससे उपभोक्ताओं में बेचैनी है और उन पर एक साथ बिजली के बिल का बोझ बढ़ गया है। विभागीय अधिकारियों ने साफ कर दिया है कि बिना सिक्योरिटी राशि के बिल जमा नहीं होगा और दस हजार से अधिक का बकाया होने पर कनेक्शन काट दिया जाएगा। कनेक्शन लेते समय जमा की गई कनेक्शन राशि का सिर्फ पिछले दस साल का ही रिकॉर्ड अधिकारी अपने पास बता रहे हैं और उनका कहना है कि यदि उससे पूर्व में जमा की गई सिक्योरिटी की कोई रसीद उनके पास है तो वह उसे ले आएं। वह सिक्योरिटी में से उसे काट कर शेष जमा करा लेंगे। अधिकारियों के अनुसार ही गौतमबुद्ध नगर जिले के करीब दो लाख 60 हजार उपभोक्ताओं में से करीब सवा लाख उपभोक्ताओं का रिकॉर्ड विभाग के पास नहीं है।</p>
      <p><b>राशि जमा कराने के नोटिस से लोगों के होश उड़े</b><br/>पावर कॉरपोरेशन के इलेक्ट्रीसिटी सप्लाई कोड 2005 के तहत सिक्योरिटी राशि जमा कराने के नोटिस से जिले के 1.40 लाख उपभोक्ताओं पर करीब 280 करोड़ रुपये का भार पड़ रहा है। इससे उपभोक्ताओं की परेशानी बढ़ गई है। जिले में पावर कॉरपोरशन के 2.60 लाख उपभोक्ता हैं। इनमें पांच किलोवाट व उसे अधिक भार के 1.40 लाख उपभोक्ता हैं। इनको इलेक्ट्रीसिटी सप्लाई कोड 2005 के तहत सिक्योरिटी राशि जमा कराने के लिए नोटिस भेजे जा रहे हैं। उपभोक्ताओं से 45 दिन के औसत बिल के बराबर सिक्योरिटी राशि जमा कराई जा रही है। इसके लिए उपभोक्ताओं को सितंबर से ही नोटिस भेजने शुरू कर दिए गए हैं। अब उपभोक्ताओं की सिक्योरिटी राशि को नवंबर के बिल में जोड़कर भेजा जा रहा है। पावर कॉरपोरेशन के मुख्य अभियंता वीएन सिंह ने कहा कि 45 दिन का औसत बिल सिक्योरिटी राशि के रूप में जमा कराया जा रहा है। अगर किसी को पुरानी सिक्योरिटी को लेकर कोई समस्या है तो वह अपनी रसीद दिखाकर उसे समायोजित करा सकता है।</p>
      <p><b>उपभोक्ताओं को परेशानी</b><br/>जैसे किसी उपभोक्ता ने पांच किलोवाट के कनेक्शन लेते समय आठ हजार रुपये की सिक्योरिटी राशि जमा की थी। कुछ महीनों बाद उपभोक्ता का बीते 45 दिनों का औसतन बिल 28 हजार रुपये बन रहा हैं। कनेक्शन के दौरान उपभोक्ता ने सिक्योरिटी राशि के रूप में आठ हजार रुपये जमा किए थे। अब उपभोक्ता को नोटिस भेजे जा रहे हैं।</p>
      <p><b>नोटिस में राशि कम</b><br/>सेक्टर-15 नयागांव के रहने सचित रावत ने बताया कि उन्होंने वर्ष 2004 में 12 किलोवाट का कॉमर्शियल बिजली कनेक्शन लिया था। उस समय सिक्योरिटी राशि करीब नौ हजार रुपये जमा की थी। अब नोटिस में सिक्योरिटी राशि एक रुपये आ रही है। सेक्टर-31 निठारी गांव के सुशील ने बताया कि अब सिक्योरिटी राशि शून्य आ रही है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
      <p> </p>
    </article>
  </body>
</html>