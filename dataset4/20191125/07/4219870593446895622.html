<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:832148-Terali-mak-na-konac-komsiji-u-inat-dizali-cenu-zemlje-hektar-od-25-do-51-hiljade-Evo-kako-je-prosla-licitacija-drzavnih-oranica"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T07:15:00+00:00"/>
    <meta property="og:title" content="Terali &quot;mak na konac&quot;, komšiji u inat dizali cenu zemlje, hektar od 25 do 51 hiljade!: Evo kako je prošla licitacija državnih oranica"/>
    <meta property="og:description" content="Negde uz dogovore, a negde uz zavist ili razmirice, kod Kikinde se dogovorili o zakupu zemlje"/>
  </head>
  <body>
    <article>
      <h1>Terali "mak na konac", komšiji u inat dizali cenu zemlje, hektar od 25 do 51 hiljade!: Evo kako je prošla licitacija državnih oranica</h1>
      <address><time datetime="2019-11-25T07:15:00+00:00">25 Nov 2019, 07:15</time> by <a rel="author">R. ŠEGRT</a></address>
      <p>
        <b>Negde uz dogovore, a negde uz zavist ili razmirice, kod Kikinde se dogovorili o zakupu zemlje</b>
      </p>
      <p>POLjOPRIVREDNICI iz Mokrina, Iđoša i Novih Kozaraca kod Kikinde pre licitacije državne zemlje dogovorili su se ko će zakupiti koje parcele, tako da će oranice u svom ataru plaćati uglavnom po početnoj ceni. Za razliku od njih, Ruskoselci nisu bili složni, pa su terali "mak na konac" i namerno podizali cenu porodici Divljak, iako su znali da će oni zakupiti sve što su planirali.</p>
      <p>Zbog takvog ponašanja komšija, Zoran Divljak će plaćati duplo viši zakup od ratara iz susednih Novih Kozaraca. Dok je najviša postignuta cena u ataru Novih Kozaraca 25.240 dinara po hektaru, Divljak će plaćati čak 51.687 dinara.</p>
      <p>- Žao mi je što sam im išta prepustio - rekao je na kraju stariji, Miodrag Divljak, pomalo ljut na komšije, ali i ponosan na sina Zorana koji je "bez jeda" licitirao, plaćao i pobeđivao.</p>
      <p>
        <a href="http://www.novosti.rs/vesti/naslovna/drustvo/aktuelno.290.html:830256-Haos-u-Pecincima-zbog-prodaje-13-hektara-zemljista-Izvrsitelj-prodaje-nepokretnost-koja-ne-sme-da-se-otudji-u-istragu-se-ukljucio-i-FBI">
          <b>PROČITAJTE JOŠ - Haos u Pećincima zbog prodaje 13 hektara zemljišta: Izvršitelj prodaje nepokretnost koja ne sme da se otuđi, u istragu se uključio i FBI</b>
        </a>
      </p>
      <p>Zoran Divljak sa ocem obrađuje 230 hektara. To imanje nisu nasledili, već su ga stekli radom i kupovinom zemlje protekle dve decenije.</p>
      <p>Plaćanje depozita,foto R.Šegrt</p>
      <figure>
        <img src="http://www.novosti.rs/upload/images/2019b//11/24n/voj-komsi%20-rsegrt.jpg"/>
      </figure>
      <p>- Oni koji su davali više nisu ni pravi zakupci, već su samo podizali cenu da bismo mi platili skuplje. To je, verovatno, neka ljubomora, zavist. Šta god da je, mi smo zakupili oko 60 hektara i po svaku cenu bismo licitirali dok ne kupimo - poverio je za "Novosti" Zoran Divljak. - Pokušavali smo da se dogovorimo, ali nisu bili od reči. Nisam razočaran, jer nije ovo prvi put. Nemam čega da se stidim i da od nekog okrećem glavu .</p>
      <p>Ruskoselci bi, svakako, mogli da uče od Mokrinačna i Novokozarčana koji su zemlju u svom ataru izlicitirali, uglavnom, po početnoj ceni. Prvi su najviše platili 28.228, a drugi 25.240 dinara po hektaru. Za primer su im i Iđošani koji su se nadmetali samo za jednu parcelu, ali vrlo razumno, pa će dati najviše 31.240 za hektar.</p>
      <p>
        <b>DOGOVOR</b>
      </p>
      <p>- ZEMLjE je malo i nema razloga da jedni drugima podižemo cenu. Dobro je što je sada zakup na deset godina, pa možemo da je kvalitetno obrađujemo. Dogovorili smo se i zakupio sam oko 100 hektara, koliko sam planirao - kaže Dragomir Dobrosavljev iz Mokrina, koji sa dva sina obrađuje oko 1.000 jutara vlastite i još toliko zakupljene zemlje.</p>
      <related>
        <h4>Srodne vesti</h4>
        <a href="http://www.novosti.rs/vesti/srbija.73.html:817151-Stanovi-idu-na-dobos-zbog-duga"/>
        <a href="http://www.novosti.rs/vesti/srbija.73.html:778413-Ratarima-paprene-njive"/>
        <a href="http://www.novosti.rs/vesti/srbija.73.html:773449-ARENDA-BAS-PAPRENA-U-Zrenjaninu-odrzana-licitacija-za-drzavne-oranice"/>
        <a href="http://www.novosti.rs/vesti/srbija.73.html:773070-OSPOREN-ZAKUP-DRZAVNIH-ORANICA-U-ZRENjANINU-Prece-pravo-paora"/>
        <a href="http://www.novosti.rs/vesti/srbija.73.html:716261-IMOVINA-IDE-NA-DOBOS-Do-kraja-marta-na-licitaciji-ce-se-naci-45-nekretnina"/>
      </related>
    </article>
  </body>
</html>