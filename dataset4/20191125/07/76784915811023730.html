<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/11/25/egyre_jobb_az_uzleti_hangulat_az_orszagban/"/>
    <meta property="og:site_name" content="Index.hu"/>
    <meta property="article:published_time" content="2019-11-25T07:32:00+00:00"/>
    <meta property="og:title" content="Egyre jobb az üzleti hangulat az országban"/>
    <meta property="og:description" content="Az utóbbi hónapok borúlátása után újra jellemzőbb az optimizmus, főleg az ipar húzza fel a számokat."/>
  </head>
  <body>
    <article>
      <h1>Egyre jobb az üzleti hangulat az országban</h1>
      <address><time datetime="2019-11-25T07:32:00+00:00">25 Nov 2019, 07:32</time> by <a rel="author">-ef-</a></address>
      <p>Novemberben az üzleti várakozások markánsan, a fogyasztók várakozásai pedig minimálisan javultak. Így kéthavi csökkenés után jelentősen emelkedett a GKI konjunktúraindexe, de nem érte el augusztusi szintjét – <a href="https://www.gki.hu/wp-content/uploads/2019/11/GKI_konj_1911.pdf">jelentette</a> a GKI Gazdaságkutató Zrt.</p>
      <p>A felmérés szerint az üzleti várakozások novemberi emelkedése elsősorban az iparnak, kevésbé a szolgáltatásoknak köszönhető, az építőipari és kereskedelmi bizalmi index gyakorlatilag nem változott. Az ipari bizalmi index a <a href="https://index.hu/gazdasag/2019/09/23/gki_az_uzleti_varakozasok_harom_eves_melypontra_zuhantak_magyarorszagon/">szeptemberi nagy esést</a> követően második hónapja emelkedik, novemberben meghaladta augusztusi szintjét, az év eleji értékénél azonban így is lényegesen alacsonyabb. Októberhez képest javult az aktuális termelés, a rendelésállomány - ezen belül az export - megítélése, és javultak a termelési várakozások is. A készletekről alkotott vélemény is kedvezőbb lett.</p>
      <p>Az építőipari bizalmi index az elmúlt négy hónapban alig változott. Novemberben a mélyépítő cégek derűlátóbbá, míg a magasépítők kissé borúlátóbbá váltak. Az előző három havi termeléssel kapcsolatos elégedettség minimálisan változott, a rendelésállomány értékelése enyhén javult. </p>
      <figure>
        <img src="https://kep.cdn.indexvas.hu/1/0/3049/30493/304933/30493359_b436c503c6f50b85edfdd521b7e047bf_wm.png"/>
        <figcaption>Forrás: GKI</figcaption>
      </figure>
      <p>A kereskedelmi bizalmi index négyhavi csökkenés és egyhavi növekedés után hibahatáron belül nőtt tovább, s ezzel az elmúlt 6 évet jellemző viszonylag keskeny sáv alsó negyedében maradt. Az eladási pozíció megítélése jóval kedvezőbb lett, a rendeléseké nem változott, a készleteké viszont romlott.</p>
      <p>A szolgáltatói bizalmi index novemberben határozottan javult, de még így sem érte el az augusztusi szintet. Egyaránt kedvezőbb lett az általános üzletmenet és a várható forgalom megítélése.</p>
      <p>A foglalkoztatási hajlandóság összességében erősödött, különösen az iparban és a szolgáltató cégeknél. A kereskedelemben nem változott, az építőiparban pedig romlott. A felmérés szerint kis lépésekben, nagyon alacsony szintről, de harmadik hónapja emelkedik a lakosság félelme a munkanélküliségtől.</p>
      <p>Az áremelési szándék az iparban és a kereskedelemben jelentősen erősödött, az építőiparban és a szolgáltató szférában viszont kissé gyengült. A lakosság inflációs várakozásai hullámzóan alakulnak, novemberben kissé erősebbek lettek.</p>
      <p>A magyar gazdaság jövőjéről alkotott vélemény kedvezőbb lett, főleg az iparban, de a szolgáltató szférában is. A kereskedelemben nem változott, az építőipar viszont kissé pesszimistább lett, miként a lakosság is.</p>
      <p>A GKI fogyasztói bizalmi index értéke az októberi jelentős visszaesés után novemberben valamelyest emelkedett. A lakosság saját pénzügyi helyzetét kevésbé jónak, jövőbeni megtakarítási képességét viszont sokkal kedvezőbbnek látta, mint egy hónappal ezelőtt. A lakosság a nagy értékű tartós fogyasztási cikkek jelenlegi vásárlási lehetőségét kissé romlónak, míg a következő egy évre vonatkozót kissé javulónak érzékelte.</p>
    </article>
  </body>
</html>