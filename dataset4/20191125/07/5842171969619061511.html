<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359863-pentagons-atlaidis-asv-karaflotes-sekretaru-ricardu-spenseru"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T07:11:00+00:00"/>
    <meta property="og:title" content="Pentagons atlaidis ASV karaflotes sekretāru Ričardu Spenseru"/>
    <meta property="og:description" content="ASV aizsardzības ministrs Marks Espers atlaidis no amata ASV Jūras karaflotes sekretāru Ričardu Spenseru, jo viņš piedāvājis Baltajam namam nokārtot lietu ar kara noziegumos apsūdzēto specvienības SEAL karavīru Edvardu Galageru, atjaunojot viņa dienesta pakāpi."/>
  </head>
  <body>
    <article>
      <h1>Pentagons atlaidis ASV karaflotes sekretāru Ričardu Spenseru</h1>
      <address><time datetime="2019-11-25T07:11:00+00:00">25 Nov 2019, 07:11</time> by <a rel="author">Jauns.lv / LETA</a></address>
      <p>
        <b>ASV aizsardzības ministrs Marks Espers atlaidis no amata ASV Jūras karaflotes sekretāru Ričardu Spenseru, jo viņš piedāvājis Baltajam namam nokārtot lietu ar kara noziegumos apsūdzēto specvienības SEAL karavīru Edvardu Galageru, atjaunojot viņa dienesta pakāpi.</b>
      </p>
      <p>Pentagona paziņojumā teikts, ka Espers lūdzis Spenseru atkāpties no amata, jo viņš nav bijis atklāts Galagera lietā.</p>
      <p>Galagers šogad tika attaisnots apsūdzībās par šaušanu uz civiliedzīvotājiem, sagūstīta teroristu grupējuma "Islāma valsts" kaujinieka nogalināšanu un draudiem nogalināt viņa biedrus 2017.gadā Irākā.</p>
      <p>Viņš tika notiesāts par to, ka pozējis fotogrāfijās kopā ar līķi.</p>
      <p>ASV prezidents Donalds Tramps pagājušo ceturtdien paziņoja, ka nepieļaus, ka Galageram tiek atņemts specvienības SEAL karavīra statuss. ASV Jūras kara flote bija atklājusi, ka apsver šādu soli.</p>
      <p>Spensers atlaists no amata pēc tam, kad Pentagons uzzinājis, ka viņš privātā kārtā piedāvājis Baltajam namam atjaunot Galagera dienesta pakāpi.</p>
      <p>Pentagona preses pārstāvis norādīja, ka Spensera ierosinājums bijis pretrunā viņa publiskajiem paziņojumiem un Espers ir zaudējis uzticību viņam.</p>
      <p>Galagera lietā Spensers publiski bija nostājies opozīcijā Trampam.</p>
      <p>Pentagona preses pārstāvis piebilda, ka Espers ir pārskatījis Galagera statusu un atļāvis viņam atvaļināties, saglabājos SEAL karavīra statusu.</p>
    </article>
  </body>
</html>