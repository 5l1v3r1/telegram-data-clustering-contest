<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/et-klaps-pa-kinnet/71856607"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T07:33:17+00:00"/>
    <meta property="og:title" content="- Et klaps på kinnet"/>
    <meta property="og:description" content="Carrie Lams første handlinger kan avgjøre om Hong Kong får sitt vendepunkt eller en fullstendig fastlåst situasjon."/>
  </head>
  <body>
    <article>
      <h1>- Et klaps på kinnet</h1>
      <h2>Carrie Lams første handlinger kan avgjøre om Hong Kong får sitt vendepunkt eller en fullstendig fastlåst situasjon.</h2>
      <address><time datetime="2019-11-25T07:33:17+00:00">25 Nov 2019, 07:33</time> by <a rel="author">Audun Hageskal</a></address>
      <p>«En sviende irettesettelse». Slik beskriver <a href="https://www.bbc.com/news/world-asia-china-50541627">BBC</a> Hong Kongs valgresultat for provinsens upopulære leder, Carrie Lam. I månedsvis har hun sett demonstrantene ta til gatene med hjemmelagde brannbomber og stor frustrasjon. Nå kan valget koste henne dyrt.</p>
      <p>
        <b>De pro-demokratiske kandidatene gjør et brakvalg i Hongkong, men Kinas utenriksminister gjør det klart at Hongkong er en del av Kina «uansett hva som skjer».</b>
      </p>
      <p>Opptellingen av stemmer begynte rett etter at valglokalene stengte søndag kveld. Valget blir sett på som en folkeavstemning over måneder med protester mot myndighetene i landet.</p>
      <h3>Vendepunkt eller fastlåst</h3>
      <p>Tidligere politisk professor ved universitetet i Hong Kong, Joseph Cheng, sier til <a href="https://www.theguardian.com/world/2019/nov/25/turning-point-ball-in-beijings-court-after-hong-kongs-decisive-vote">The Guardian</a> at det som nå skjer, er et klaps på kinnet til Lam og hennes administrasjon. Hun har tidligere hevdet at den stille delen av befolkninga, altså de som ikke har gått til valgurnene, har støttet henne.</p>
      <p>Men prognosene viser så langt at hun har tatt feil - valgdeltakelsen er rekordstor og resultatene alt annet enn oppløftende for Lam.</p>
      <p>
        <b>Kenneth Chan, politisk professor ved baptistuniversitetet i Hong Kong, sier til avisa at pro-demokratenes foreløpige valgresultat kan representere et vendepunkt. Men bare dersom myndighetene i Beijing og Hong Kong aksepterer folkets mening.</b>
      </p>
      <p>- De kan også velge å ignorere folkets politiske standpunkt, som vil føre til en provokasjon langt større enn i dag - med påfølgende reaksjoner. I så fall vil man få en ny runde med gatekamper og protester. Uavhengig av hva det vil være, så er det Lams første handlinger etter valget som vil avgjøre hvor Hong Kong går herfra, og om det blir et vendepunkt eller om man blir stående fullstendig fastlåst, sier Chan.</p>
      <h3>18 av 19 delseire</h3>
      <p>Det skulle velges 452 representanter til Hongkongs 18 ulike distriktsråd. Mandag morgen ser det ut til at de pro-demokratiske kandidatene har kontroll i alle 18 distrikter. Samtidig ligger det an til at de har sikret seg 388 av 452 seter.</p>
      <p>Tidligere var det Beijing-vennlige kandidater som hadde kontroll over alle distriktene, og valgresultatet er et klart signal til myndighetene om at demonstrantene som ønsker mer selvbestemmelse og løsrivelse fra Kina, har folkets støtte.</p>
      <p>
        <b>Valgdeltakelsen var også på rekordhøye 71,2 prosent. Til sammenligning var valgdeltakelsen for fire år siden 47 prosent, mens den i 1999 var så lav som 35,8 prosent.</b>
      </p>
      <p>Kinas utenriksminister Wang Yi sier mandag at den delvis selvstyrte byen vil forbli en del av Kina uansett hva som skjer.</p>
      <p>De endelige resultatene er ventet seinere mandag.</p>
      <h3>Lover å lytte</h3>
      <p>- La oss vente til sluttresultatet, OK? Uansett er det helt klart at samme hva som skjer, er Hongkong en del av Kina, sa Wang til reportere etter et møte med den japanske statsministeren Shinzo Abe i Tokyo mandag</p>
      <p>- Alle forsøk på å rote det til i Hongkong, eller ødelegge for dets fremgang og stabilitet, vil ikke lykkes, la han til.</p>
      <p>
        <b>Hongkongs nå svært upopulære leder Carrie Lam var litt mindre eplekjekk, skriver NTB. Nå lover Lam å høre på innbyggerne, etter å ha sett demonstrantenes vrede prege byen de siste ukene.</b>
      </p>
      <p>- Regjeringen vil lytte ydmykt til innbyggernes meninger og tenke nøye over dem, sa hun i en kunngjøring mandag.</p>
    </article>
  </body>
</html>