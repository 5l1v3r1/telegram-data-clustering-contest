<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402186/%D8%AA%D9%82%D9%88%DB%8C%D8%AA-%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7-%D9%88-%D8%A7%D9%81%D8%B2%D8%A7%DB%8C%D8%B4-%D9%86%DB%8C%D8%B1%D9%88%DB%8C-%D8%A7%D9%86%D8%B3%D8%A7%D9%86%DB%8C-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:50:42+00:00"/>
    <meta property="og:title" content="تقویت زیرساخت‌ها و افزایش نیروی انسانی دستگاه قضا در خراسان جنوبی"/>
    <meta property="og:description" content="ایسنا/خراسان جنوبی رئیس کل دادگستری خراسان جنوبی گفت: در سفر ریاست قوه قضاییه به خراسان جنوبی در ابعاد مختف زیرساخت‌ها مصوباتی در مورد افزایش نیروی انسانی دستگاه قضا و افزایش زیربناهای اداری قضایی تصویب شده است که در حال پیگیری برای اجرای این مصوبات هستیم."/>
  </head>
  <body>
    <article>
      <h1>تقویت زیرساخت‌ها و افزایش نیروی انسانی دستگاه قضا در خراسان جنوبی</h1>
      <address><time datetime="2019-11-25T07:50:42+00:00">25 Nov 2019, 07:50</time> by <a rel="author">زهرا حمیدی</a></address>
      <p>ایسنا/خراسان جنوبی رئیس کل دادگستری خراسان جنوبی گفت: در سفر ریاست قوه قضاییه به خراسان جنوبی در ابعاد مختف زیرساخت‌ها مصوباتی در مورد افزایش نیروی انسانی دستگاه قضا و افزایش زیربناهای اداری قضایی تصویب شده است که در حال پیگیری برای اجرای این مصوبات هستیم.</p>
      <p>حجت‌الاسلام ابراهیم حمیدی، در گفت‌وگو با ایسنا با اشاره به تقویت زیرساخت‌های قضایی در استان، اظهار کرد:  پیگیر مصوبات سفر ریاست قوه قضاییه به استان هستیم.</p>
      <p>رئیس کل دادگستری خراسان جنوبی با بیان اینکه در حال پیگیری هستیم تا با جذب قضات، مشکلات کمبود نیروی انسانی مرتفع شود، تصریح کرد: در برخی شهرستان‌ها فضای اداری کهنه و قدیمی است و یا با کمبود این فضاها مواجه هستیم.</p>
      <p>حمیدی ادامه داد: به دنبال این امر هستیم که در برخی شهرستان‌ها این فضاهای اداری را افزایش دهیم که بخشی از اعتبارات نیز تزریق شده است.</p>
      <p>وی با اشاره به پیگیری برای افزایش فضاهای قضایی در شهرستان‌های طبس و خوسف، اظهار کرد: در سطح استان در هیچ حوزه اداری فضای استیجاری نداریم.</p>
      <p>رئیس کل دادگستری خراسان جنوبی با بیان اینکه بازسازی و توسعه فضاها در دستور کار قرار دارد، افزود: در برخی از مناطق پرجمعیت استان حوزه قضایی نداریم که در این خصوص پیش‌بینی‌های لازم انجام شده و امیدواریم زیرساخت‌های لازم فراهم شود.</p>
      <p>حمیدی از راه‌اندازی دادگاه عمومی بخش دیهوک خبر داد و بیان کرد: تسهیل در امر خدمات‌رسانی قضایی به مردم منطقه، کاهش هزینه‌های رفت و آمد تا مرکز شهرستان طبس و احساس امنیت بیشتر مردم از برکات راه‌اندازی دادگاه عمومی بخش دیهوک است.</p>
      <p>وی با اشاره به اینکه در حوزه تقویت زیرساخت‌ها مطالعاتی در استان انجام شده است، ادامه داد: تلاش داریم در مناطقی که دسترسی مردم به مراجع قضایی مشکل است با تقویت زیرساخت‌ها بتوانیم چارت قضایی را تصویب و دادگاه‌ها را ایجاد کنیم.</p>
      <p>رئیس کل دادگستری خراسان جنوبی با اشاره به اینکه تقریبا دسترسی مردم استان به مراجع قضایی مطلوب است و دنبال تقویت آن هستیم، یادآور شد: معتقدیم مردم باید با صرف کمترین وقت و کمترین هزینه به مراجع قضایی دسترسی داشته باشند.</p>
      <p>انتهای پیام</p>
    </article>
  </body>
</html>