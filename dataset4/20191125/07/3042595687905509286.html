<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/k-popstjerne-funnet-dod/71856601"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T07:40:27+00:00"/>
    <meta property="og:title" content="K-popstjerne funnet død"/>
    <meta property="og:description" content="Goo Hara ble bare 28 år gammel, og er ikke den eneste i bransjen som har gått bort den siste tida."/>
  </head>
  <body>
    <article>
      <h1>K-popstjerne funnet død</h1>
      <h2>Goo Hara ble bare 28 år gammel, og er ikke den eneste i bransjen som har gått bort den siste tida.</h2>
      <address><time datetime="2019-11-25T07:40:27+00:00">25 Nov 2019, 07:40</time> by <a rel="author">Vilde Holta Røssland</a></address>
      <p>Den sørkoreanske artisten og skuespilleren Goo Hara (28) ble søndag funnet død i sitt hjem. Det bekrefter lokalt politi overfor <a href="https://edition.cnn.com/2019/11/24/asia/goo-hara-kara-dead-trnd/index.html">CNN</a>.</p>
      <p>En bekjent skal ha funnet Hara livløs i hennes hjem i Seoul, og ringt til nødetatene. Dødsårsaken er ukjent.</p>
      <p>Politiet opplyser at de skal holde en pressekonferanse mandag morgen.</p>
      <h3>Hastet til sykehus</h3>
      <p>28-åringen slo gjennom i musikkbransjen i 2008, som medlem av K-popgruppa Kara. De hadde en stor fanbase i Sør-Korea, Japan og flere andre asiatiske land. I 2016 ble gruppa oppløst, og Hara satset på en solokarriere, samt en tv-karriere.</p>
      <p>Dødsfallet kommer et halvt år etter at Hara ble hastet til sykehus da hun i mai ble funnet bevisstløs i sitt eget hjem. I forkant av dette hadde hun delt et innlegg på Instagram med en bildetekst som bekymret fansen.</p>
      <p>«Farvel», skrev hun da.</p>
      <p>Seinere beklaget hun overfor fansen for å ha uroet dem, ifølge CNN.</p>
      <p>
        <b>Da hadde hun året i forveien vært i en svært offentlig krangel med ekskjæresten Choi Jong-bum, etter at hun anklaget ham for å ha truet med å dele en sexvideo av de to.</b>
      </p>
      <p>Saken førte ifølge <a href="https://www.independent.ie/entertainment/music/kpop-star-goo-hara-found-dead-38721684.html">Independent</a> til at Hara fikk massiv hets i sosiale medier, samt mye oppmerksomhet i tabloidpressen. Ekskjæresten nektet først for anklagene, før han tidligere i år ble erklært skyldig for truslene.</p>
      <h3>Flere dødsfall</h3>
      <p>K-popindustrien i Sør-korea har den siste tida fått mye oppmerksomhet, da flere mener en endring må gjøres for å få en slutt på alle dødsfallene.</p>
      <p>Seinest i oktober gikk nemlig en annen K-popstjerne bort, Sulli (25) - kjent fra f(x). Hun tok sitt eget liv, og hadde tidligere snakket om hvordan hun ble hetset på nett for livsstilen sin, skriver Independent. 25-åringen var også åpen om psykiske vansker.</p>
      <p>Flere mener K-popindustrien legger for mye press på artistene, da de må gå på ekstreme dietter og følge strenge regler. I tillegg er de under et enormt press fra plateselskapene, samt at flere blir hetset på internett.</p>
      <p>Ifølge <a href="https://www.theguardian.com/music/2019/nov/24/goo-hara-k-pop-singer-found-dead-aged-28">The Guardian</a> har flere sørkoreanske kjendiser tatt livet sitt det siste tiåret, blant andre Jang Ja-yeon og K-popstjerna Jonghyun.</p>
    </article>
  </body>
</html>