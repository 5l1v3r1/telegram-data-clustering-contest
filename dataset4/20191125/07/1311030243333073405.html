<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1626172/%E0%A6%AA%E0%A7%8D%E0%A6%B0%E0%A6%A5%E0%A6%AE%E0%A6%AC%E0%A6%BE%E0%A6%B0%E0%A7%87%E0%A6%B0-%E0%A6%AE%E0%A6%A4%E0%A7%8B-%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE%E0%A7%9F-%E0%A6%9F%E0%A6%BF%E0%A6%B8%E0%A6%BF%E0%A6%AC%E0%A6%BF%E0%A6%B0-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A6%BF"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T07:32:00+00:00"/>
    <meta property="og:title" content="প্রথমবারের মতো কুষ্টিয়ায় টিসিবির পেঁয়াজ বিক্রি শুরু"/>
    <meta property="og:description" content="কুষ্টিয়া শহরে খোলাবাজারে পেঁয়াজ বিক্রি শুরু করেছে সরকারি বিপণন সংস্থা ট্রেডিং করপোরেশন অব বাংলাদেশ (টিসিবি)। আজ সোমবার দুপুর ১২টা থেকে একটি ট্রাকে পেঁয়াজ বিক্রি শুরু হয়। পেঁয়াজের দাম বাড়ার পর এই প্রথম কুষ্টিয়াতে পেঁয়াজ বিক্রি শুরু হয়েছে। কুষ্টিয়া জেলা প্রশাসকের কার্যালয়ের সামনে জেলা প্রশাসক আসলাম হোসেন পেঁয়াজ বিক্রির উদ্বোধন করেন। তবে ১২টার অনেক আগে থেকেই জেলা প্রশাসকের কার্যালয়ের সামনে পেঁয়াজ..."/>
  </head>
  <body>
    <article>
      <h1>প্রথমবারের মতো কুষ্টিয়ায় টিসিবির পেঁয়াজ বিক্রি শুরু</h1>
      <address><time datetime="2019-11-25T07:32:00+00:00">25 Nov 2019, 07:32</time> by <a rel="author">প্রতিনিধি, কুষ্টিয়া</a></address>
      <p>কুষ্টিয়া শহরে খোলাবাজারে পেঁয়াজ বিক্রি শুরু করেছে সরকারি বিপণন সংস্থা ট্রেডিং করপোরেশন অব বাংলাদেশ (টিসিবি)। আজ সোমবার দুপুর ১২টা থেকে একটি ট্রাকে পেঁয়াজ বিক্রি শুরু হয়। পেঁয়াজের দাম বাড়ার পর এই প্রথম কুষ্টিয়াতে পেঁয়াজ বিক্রি শুরু হয়েছে।</p>
      <p>কুষ্টিয়া জেলা প্রশাসকের কার্যালয়ের সামনে জেলা প্রশাসক আসলাম হোসেন পেঁয়াজ বিক্রির উদ্বোধন করেন। তবে ১২টার অনেক আগে থেকেই জেলা প্রশাসকের কার্যালয়ের সামনে পেঁয়াজ কেনার জন্য ক্রেতাদের লম্বা লাইন হয়ে যায়। ট্রাক পৌঁছানোর সঙ্গে সঙ্গে পেঁয়াজ কেনার জন্য হুমড়ি খেয়ে পড়েন লোকজন।</p>
      <p>জেলা প্রশাসক আসলাম হোসেন বলেন, প্রথমবারের মতো কুষ্টিয়াতে টিসিবির মাধ্যমে পেঁয়াজ বিক্রি হচ্ছে। প্রতিদিন এখানেই ২ টন পেঁয়াজ বিক্রি হবে। কেজিপ্রতি ৪৫ টাকা দরে একজন ১ কেজি পেঁয়াজ কিনতে পারবেন।</p>
      <p>সদর উপজেলার হরিনারায়ণপুরের টিসিবির ডিলার মেসার্স ডব্লিউ এন্টারপ্রাইজের মালিক জাহিদুল ইসলাম খুলনা থেকে পেঁয়াজ এনেছেন। জেলা প্রশাসকের কার্যালয়ের সামনে গিয়ে দেখা যায়, পেঁয়াজ কিনতে ক্রেতাদের ভিড়। জেলা প্রশাসক কার্যালয়ের কর্মচারী ছাড়াও সেখানে সেবা নিতে আসা সাধারণ মানুষও পেঁয়াজ কিনতে লাইনে দাঁড়িয়ে পড়েন।</p>
      <p>বশির উদ্দীন নামে একজন বলেন, মিরপুর থেকে জেলা প্রশাসকের কার্যালয়ে কাজে এসেছিলেন তিনি। ট্রাকে করে পেঁয়াজ বিক্রি করতে দেখে তিনি এক কেজি পেঁয়াজ কিনেছেন। বাজারমূল্যের চেয়ে দেড় শ টাকা কমে পেঁয়াজ কিনতে পেরেছেন বলে তিনি জানান।</p>
      <p>প্রসঙ্গত, কুষ্টিয়া পৌরবাজারে খুচরায় এখনো পেঁয়াজ কেজিপ্রতি ২০০ টাকায় বিক্রি হচ্ছে।</p>
    </article>
  </body>
</html>