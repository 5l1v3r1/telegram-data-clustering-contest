<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626170/%E0%A6%AA%E0%A6%BE%E0%A6%95%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A7%87%E0%A6%B0-%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F%E0%A6%BE%E0%A6%B0%E0%A7%87%E0%A6%B0-%E0%A6%AC%E0%A7%9F%E0%A6%B8-%E0%A6%86%E0%A6%B8%E0%A6%B2%E0%A7%87-%E0%A6%95%E0%A6%A4"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T07:17:00+00:00"/>
    <meta property="og:title" content="পাকিস্তানের কিশোর ক্রিকেটারের বয়স আসলে কত?"/>
    <meta property="og:description" content="পাকিস্তানের নতুন পেস তারকা নাসিম শাহের বয়স আসলে কত? প্রশ্ন তুলেছেন সাবেক ভারতীয় ব্যাটসম্যান মোহাম্মদ কাইফ থেকে শুরু করে অনেকেই। তবে নাসিমের বয়সের সত্যতা নিয়ে প্রশ্ন তোলার কোনোই অবকাশ নাই বলে জানিয়েছেন পিসিবির প্রধান নির্বাহী ওয়াসিম খান।"/>
  </head>
  <body>
    <article>
      <h1>পাকিস্তানের কিশোর ক্রিকেটারের বয়স আসলে কত?</h1>
      <address><time datetime="2019-11-25T07:17:00+00:00">25 Nov 2019, 07:17</time> by <a rel="author">খেলা ডেস্ক</a></address>
      <p>
        <b>পাকিস্তানের নতুন পেস তারকা নাসিম শাহের বয়স আসলে কত? প্রশ্ন তুলেছেন সাবেক ভারতীয় ব্যাটসম্যান মোহাম্মদ কাইফ থেকে শুরু করে অনেকেই। তবে নাসিমের বয়সের সত্যতা নিয়ে প্রশ্ন তোলার কোনোই অবকাশ নাই বলে জানিয়েছেন পিসিবির প্রধান নির্বাহী ওয়াসিম খান।</b>
      </p>
      <p>পাকিস্তানি ক্রিকেটারদের বয়স নিয়ে সন্দেহ নতুন কিছু নয়। হাসান রাজা থেকে শুরু করে শহীদ আফ্রিদি, সবার বয়স প্রথমে কম বলা হলেও পরে থলের বেড়াল বের হয়েছে। একই গুঞ্জন শুরু হয়েছে পাকিস্তানের নতুন পেস সেন সেশন নাসিম শাহকে নিয়ে। বলা হচ্ছে, এই তরুণ তারকার বয়স মাত্র ১৬ বছর। কিন্তু সাবেক ভারতীয় তারকা মোহাম্মদ কাইফ থেকে শুরু করে অনেকেই এই তথ্যের সত্যতা নিয়ে প্রশ্ন তুলেছেন। কিন্তু এসব সন্দেহকে তুড়ি মেরে উড়িয়ে দিয়েছেন পিসিবির প্রধান নির্বাহী ওয়াসিম খান।</p>
      <p>নাসিম শাহের বয়স নিয়ে প্রশ্ন তোলার জন্য সরাসরি ভারতকে দুষেছেন ওয়াসিম খান, ‘আপনি ছেলেটার চেহারার দিকে একটু তাকিয়ে দেখুন। ওর চেহারা একদমই বাড়ন্ত না। ওর বয়স নিয়ে প্রশ্ন উঠবেই, এটা স্বাভাবিক। মানুষ দেখছে, ১৬ বছরের একটা ছেলে পরিপক্ব হয়ে টেস্ট খেলতে নেমেছে, প্রশ্ন তাই উঠবেই। কিন্তু সবার শেষ কথা হলো ওর বয়স ১৬ বছর আর ও খেলছে আমাদের হয়ে। ভারত ওর বয়স নিয়ে কী মনে করল না করল তা নিয়ে আমাদের কিচ্ছু যায় আসে না।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/25/08558755da6a2ba8f09fa8bf6bf86d4c-5ddb805645348.jpg"/>
        <figcaption>পাকিস্তানি সাংবাদিক সাজ সাদিকের এই টুইট নিয়েই প্রশ্ন উঠেছে। সাবেক ভারতীয় ক্রিকেটার মোহাম্মদ কাইফও ওই টুইট উল্লেখ করে প্রকাশ করেছেন সন্দেহ। ছবি: টুইটার</figcaption>
      </figure>
      <p>এর আগে পাকিস্তানের এক সাংবাদিক সাজ সাদিকের একটা টুইট নিয়ে বেশ শোরগোল হয়েছে। এক বছর আগে করা টুইটটায় লেখা ছিল, ‘পাকিস্তান সুপার লিগে কোয়েটা গ্ল্যাডিয়েটরসের নজরকাড়া ১৭ বছরের পেসার নাসিম শাহ পিঠে ব্যথা পেয়েছিল। এখন অনুশীলনে ফিরেছে এবং আশা করি পিএসএলের জন্য সে প্রস্তুত থাকবে।’</p>
      <p>সাদিকের ইট অনুযায়ী নাসিমের বয়স এখন কোনোভাবেই ১৬ হতে পারে না। সাবেক ভারতীয় ব্যাটসম্যান মোহাম্মদ কাইফও ব্যাপারটা খেয়াল করেছেন এবং লিখেছেন, ‘দারুণ প্রতিভা মনে হচ্ছে ওকে। কিন্তু ওর বয়স এখন ১৬ দেখাচ্ছে, ওর বয়স মনে হয় দিন দিন কমছে।’</p>
    </article>
  </body>
</html>