<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780313/%D8%B3%D8%A7%D8%AE%D8%AA%D8%A7%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7%DB%8C-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%AA%D8%A7-%DB%B1%DB%B4%DB%B0%DB%B4-%D9%86%D8%B3%D9%84-%D8%B3%D9%88%D9%85-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:53:00+00:00"/>
    <meta property="og:title" content="معاون آموزشی وزیر بهداشت : ساختار دانشگاه های علوم پزشکی تا ۱۴۰۴ نسل سوم می شود"/>
    <meta property="og:description" content="معاون آموزشی وزارت بهداشت  گفت: ساختار دانشگاه های علوم پزشکی تا سال ۱۴۰۴ به دانشگاه های نسل سوم بدل می شود."/>
  </head>
  <body>
    <article>
      <h1>معاون آموزشی وزیر بهداشت : ساختار دانشگاه های علوم پزشکی تا ۱۴۰۴ نسل سوم می شود</h1>
      <address><time datetime="2019-11-25T07:53:00+00:00">25 Nov 2019, 07:53</time> by <a rel="author" href="https://www.mehrnews.com/archive?jr=199" target="_blank">زهره بال</a></address>
      <p>به گزارش <a href="https://www.mehrnews.com/">خبرنگار مهر</a>، دکتر باقر لاریجانی امروز در مراسم افتتاح برنامه پودمانی مجازی پزشک خانواده در محل دانشگاه علوم پزشکی مجازی گفت: پودمانی مجازی یکی از مهمترین بسترهای پزشک خانواده است چرا که می تواند با مجموعه عظیم شبکه خدمات بهداشتی درمانی کشور مرتبط باشد.</p>
      <p>لاریجانی افزود: در حال حاضر ۶۷ مرکز دولتی و ۹۰ مرکز غیردولتی در حوزه آموزش پزشکی با حدود ۲۰۰ هزار دانشجو و ۲۰ هزار عضو هیات علمی فعال هستند و مجازی سازی می تواند ارتباط دانشگاه ها را با هم گسترش دهد.</p>
      <p>معاون آموزشی وزیر بهداشت خاطرنشان کرد: نگاه سیستماتیک به اسناد بالادستی کشور نشان می دهد که برای دانشگاه ها یک نقشه راه مشخص وجود دارد و می تواند با آینده نگاری پاسخگوی نیاز جامعه باشد.</p>
      <p>وی اضافه کرد: مجازی سازی پزشک خانواده یک نیاز ملی برای تربیت پزشکان عمومی است و با توجه به اینکه در بسیاری از نقاط دنیا مسیر تربیت پزشک خانواده یک مسیر طولانی بوده ما سعی داریم با مجازی سازی این مسیر را کوتاه تر کنیم.</p>
      <p>معاون آموزشی وزیر بهداشت تاکید کرد: ۱۵ هزار پزشک در حوزه بهداشتی فعال هستند که اکنون ۱۵۰۰ پزشک در دوره پودمانی پزشک خانواده ثبت نام کرده و آموزش می بینند. نکته مهم آموزش پودمانی حضور افراد در محل کار خودشان است و نیازی به جدا شدن محل کار نیست.</p>
      <p>وی با اشاره به اجرای آمایش سرزمین در دانشگاه های علوم پزشکی گفت: سایر دستگاه های کشوری نیز می توانند از آمایش به نحو مطلوبی استفاده کنند.</p>
      <p>لاریجانی گفت: از هر ۱۲ عضو هیات علمی علوم پزشکی یک نفر پروژه خارج از دانشگاه دارد و هزار شرکت دانش بنیان در دانشگاه های علوم پزشکی راه اندازی شده است.</p>
      <p>وی با اشاره به امضای سند ملی نیروی انسانی مورد نیاز بخش سلامت با مناطق ۱۰ گانه آمایشی گفت: ما نگران این هستیم که افرادی خارج از حوزه آموزش پزشکی در برآوردهای نیروی انسانی دخالت کنند اما خوشبختانه با تدوین سند ملی نقشه راه دانشگاه ها مشخص شده است.</p>
      <p>معاون آموزشی وزیر بهداشت با اشاره به تایید آموزش پزشکی عمومی در ایران از سوی فدراسیون بین المللی آموزش پزشکی خاطرنشان کرد: بازنگری برنامه های آموزشی متناسب با مناطق آمایشی در حال انجام است و بیش از ۸۵ ماموریت ویژه نیز به دانشگاه ها واسپاری شده است.</p>
      <p>وی گفت: ۷۳ درصد آزمون های گروه  علوم پزشکی به طور مجازی برگزار می شوند و با توجه به راه اندازی مراکز سنجش در مناطق ده گانه آمایشی تمرکززدایی از تهران در آزمون های ملی در حال انجام است.</p>
      <p>لاریجانی از ابلاغ فرآیند اعتباربخشی به دبیرخانه های تخصصی از جمله علوم پایه، دندانپزشکی و داروسازی خبر داد و گفت: وزیر بهداشت این فرآیند را ابلاغ کرده است و مسیر ارزیابی و اعتباربخشی رشته های تخصصی حوزه علوم پایه پزشکی، بهداشت، دندانپزشکی و داروسازی مشخص شده است.</p>
      <p>وی تاکید کرد: حدود ۷۰ درصد فرآیندهای آموزش علوم پزشکی در حال حاضر الکترونیک شده است و انتظار داریم که تا پایان سال این میزان افزایش یابد.</p>
      <p>معاون آموزشی وزیر بهداشت با اشاره به تاریخچه آموزش پزشک خانواده یادآور شد: ما مسیر طولانی را طی کردیم و از سال ۸۷ ابتدا با ایجاد تخصص برای پزشک خانواده کار را اغاز کردیم اما در ادامه مسیر به آموزش مجازی پزشکان عمومی حاضر در شبکه بهداشتی رسیده ایم.</p>
      <p>وی افزود: در حال حاضر ۷۲ دستیار تخصصی پزشک خانواده در 8 دانشگاه داریم که این افراد می توانند به عنوان لیدرشیپ آموزشی برای برنامه پودمانی پزشک خانواده فعالیت کنند.</p>
      <p>لاریجانی در توضیح محتوای الکترونیک پودمانی پزشک خانواده یادآور شد: این دوره تمامی موضوعات مورد نیاز برای پزشک خانواده از جمله مبانی سلامت کودکان، نوجوانان، جوانان و میانسالان و همچنین بار بیماری ها، عوامل خطرساز و سلامت بارداری را شامل می شود و ۲۰۰ نفر از اعضای هیات علمی به عنوان معلم الکترونیک (E-teacher) در این دوره پودمانی با دانشگاه علوم پزشکی مجازی همکاری می کنند.</p>
    </article>
  </body>
</html>