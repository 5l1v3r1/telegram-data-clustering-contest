<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402112/%D8%AA%D9%BE%D9%87-%D9%87%D8%A7%DB%8C-%D8%B3%D9%86%D9%86%D8%AF%D8%AC-%D8%B4%D9%86%D8%A7%D8%B3%D9%86%D8%A7%D9%85%D9%87-%D9%88-%D8%B3%D8%B1%DA%AF%D8%B0%D8%B4%D8%AA-%D8%B4%D9%87%D8%B1-%D8%A7%D8%B3%D8%AA-%D8%AF%D8%B3%D8%AA-%D8%A7%D9%86%D8%AF%D8%A7%D8%B2%DB%8C-%D8%A8%D9%87-%D8%AA%D9%BE%D9%87-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:07:30+00:00"/>
    <meta property="og:title" content="تپه های سنندج شناسنامه و سرگذشت شهر است/ دست اندازی به تپه ها ممنوع!"/>
    <meta property="og:description" content="ایسنا/کردستان رئیس کمیسیون عمران شورای شهر سنندج، گفت: تپه‌های شهر سنندج هرکدام از ویژگی و سرگذشتی خاص برخوردارند که شناسنامه آن بوده و با اجرای مصوبه شورای شهر مشخصات تپه‌ها ثبت می‌شود."/>
  </head>
  <body>
    <article>
      <h6 class="kicker">رئیس کمیسیون عمران شورای شهر سنندج:</h6>
      <h1>تپه های سنندج شناسنامه و سرگذشت شهر است/ دست اندازی به تپه ها ممنوع!</h1>
      <address><time datetime="2019-11-25T07:07:30+00:00">25 Nov 2019, 07:07</time> by <a rel="author">نشمین نوشادی</a></address>
      <p>ایسنا/کردستان رئیس کمیسیون عمران شورای شهر سنندج، گفت: تپه‌های شهر سنندج هرکدام از ویژگی و سرگذشتی خاص برخوردارند که شناسنامه آن بوده و با اجرای مصوبه شورای شهر مشخصات تپه‌ها ثبت می‌شود.</p>
      <p>مجید شاه اویسی در گفت‌وگو با خبرنگار ایسنا، اظهار کرد: سنندج، به‌عنوان شهر هزار تپه و نیز هزار مسجد شناخته شده و این بیانگر آن است که تپه‌ها و مساجد نمادهای شهر است، همچنین با توجه به وجود چشمه‌هایی شاخص نمی‌توان این شهر را از چشمه‌ها و محلات قدیمی آن جدا دانست.</p>
      <p>وی با اشاره به هویت شهرها، افزود:هویت برخی از شهرها با شاخص های مذهبی و توریستی تعریف شده است و تعدادی نیز مانند شهر سنندج با شاخص هایی چون تپه، چشمه، مساجد و ساختمان‌های قدیمی آن تعریف‌شده و حتی نام‌گذاری برخی محلات متأثر از اسامی تپه‌ها بوده که شامل تپه توس نوذر، شیخ محمدباقر، اولیا بک، شیخ محمدصادق و غیره است.</p>
      <p>رئیس کمیسیون عمران شورای شهر سنندج، بیان کرد: در ۴۰ سال گذشته جمعیت شهر سنندج افزایش چشم‌گیری داشته و با توجه به‌ضرورت سرپناه، ساخت‌وساز در حاشیه شهر بیشتر و متأسفانه در بعضی از موارد به حریم بسیاری از تپه‌ها دست‌درازی شده است.</p>
      <p>شاه اویسی عنوان کرد: در این راستا برخی از دستگاه‌های اجرایی نیز تپه‌های شهر سنندج را به تصرف خود درآورده و تغییر کاربری داده‌اند که از آن جمله می توان به تپه "الله‌اکبر" در تکیه و چمن و "توس نوذر" و پارک کشاورزی اشاره کرد. همچنین در تعدادی دیگر از تپه‌ها به بهانه احداث منبع آب، در سطحی بزرگ دیوار بتنی به دوره تپه‌ها کشیده‌ و دسترسی مردم از این ثروت طبیعی و خدادادی را محدود کرده‌اند، تپه پیر غریب حسن‌آباد نیز نمونه‌ای از این دیوارهای بتنی است.</p>
      <p>
        <b>وی ذکر کرد: هرگونه دخل و تصرف در تپه‌ها ممنوع است و باید برای هرکدام از تپه‌ها با برنامه‌ریزی‌ و طراحی و آماده‌سازی اقدام کرد.</b>
      </p>
      <p>رئیس کمیسیون عمران شورای شهر سنندج، افزود: خوشبختانه در سال ۹۶ مصوبه شورای عالی شهرسازی و معماری پیرامون ساماندهی حفاظت و احیا تپه‌ها و چشمه‌ها در منظر طبیعی شهر سنندج مبنی بر ضرورت توجه ویژه به منظر طبیعی شهر سنندج و اهمیت عناصر طبیعی (تپه‌ها و چشمه‌های شهری) در شکل‌دهی ساختار و استخوان‌بندی کالبدی فضایی شهر سنندج، به جهت ارتقای کیفیت محیط شهری از جنبه تجدید ساختار شهر و احیای عرصه‌های عمومی و فضاهای باز و سبز شهری و توسعه گردشگری در شهر سنندج تدوین‌شده است.</p>
      <p>
        <b>شناسایی و  احیای ۲۲  تپه با رویکرد کاربری فضای سبز، ورزشی و تفریحی در سنندج</b>
      </p>
      <p>شاه اویسی بیان کرد: با اجرا شدن این مصوبه حدود ۵۰ تپه در شهر سنندج توسط تیم مشاور دانشگاه کردستان شناسایی شده که از این تعداد ۲۲ تپه قابلیت احیا با رویکرد کاربری فضای سبز، ورزشی و تفریحی را دارند.</p>
      <p>وی افزود: برج‌سازی نباید بدون مطالعه انجام بگیرد، زیرا زمانی که تپه‌ها به برج تبدیل می شوند اشرافیت و سایه‌اندازی بر سایر خانه‌های اطراف ایجاد می شود.</p>
      <p>رییس کمیسیون عمران شورای شهر سنندج،عنوان کرد: در چند سال گذشته یکی از مهم‌ترین تپه‌های واقع در مرکز شهر به نام "قوپال" در حال تغییر کاربری برای ساخت چندین برج بود، که با همکاری و تلاش چندین نفر از مسئولین از این اقدام جلوگیری به عمل آمد.</p>
      <p>وی با اشاره به اینکه تپه‌ها ظرفیت ارزشمندی در شهر سنندج هستند، عنوان کرد: با مصوبه شورای عالی شهرسازی و معماری کشور، از دست‌اندازی به تپه‌ها جلوگیری شده است که با تحقق این مهم به تعریف فعالیت‌های گردشگری در اقتصاد شهر سنندج و ایجاد فضاهای عمومی نیز کمک خواهد شد.</p>
      <p>رئیس کمیسیون عمران شورای شهر سنندج، بابیان اینکه تپه‌ها می‌توانند به‌عنوان یک برند مطرح‌ شوند، ذکر کرد: کوه «کوچکه ره‌ش» همانند آبیدر، نماد طبیعی شهر سنندج است که نباید هیچ ارگانی اقدام به ساخت و ساز آن داشته باشد.</p>
      <p> شاه اویسی تصریح کرد: در خصوص اقدامات در حال انجام پارک علم و فناوری در کوه «کوچکه ره ش»  گفت: این مجموعه علمی برای توسعه استان کردستان ضروری است؛ اما در نظر گرفتن این محل برای عملیات ساخت‌وساز موجب تخریب گسترده کوه می‌شود که در این راستا پیشنهاد ‌شده برای ساخت پارک علم و فناوری در محلی دیگر زمین مناسبی پیش‌بینی و اختصاص داده شود.</p>
      <p>به گفته وی تپه‌های شهر سنندج هرکدام از ویژگی و سرگذشتی خاص برخوردارند که شناسنامه آن بوده و با اجرای مصوبه شورای شهر مشخصات تپه‌ها ثبت می‌شود.</p>
      <p>شاه اویسی در پایان خاطرنشان کرد: پیشنهاد داده‌ایم «کوچکه ره ش» به فضای پارک جنگلی برای ساکنین محله‌ها واقع‌ شده در آن محدوده تبدیل‌ شود و در تلاش هستیم به‌عنوان نماد طبیعی شهر سنندج ثبت شود که امکان دست‌درازی و ساخت‌وساز در این مکان وجود نداشته باشد.</p>
      <p>انتهای پیام </p>
    </article>
  </body>
</html>