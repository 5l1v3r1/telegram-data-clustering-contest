<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21896/panaszkodni-kezdtek-a-vasarlok-torolte-termekertekeleseiket-az-apple"/>
    <meta property="og:site_name" content="PC Forum"/>
    <meta property="article:published_time" content="2019-11-25T07:15:00+00:00"/>
    <meta property="og:title" content="Panaszkodni kezdtek a vásárlók - törölte termékértékeléseiket az Apple"/>
    <meta property="og:description" content="A cég egész honlapján elkezdte eltüntetni a termékeire beküldött visszajelzéseket"/>
  </head>
  <body>
    <article>
      <h1>Panaszkodni kezdtek a vásárlók - törölte termékértékeléseiket az Apple</h1>
      <address><time datetime="2019-11-25T07:15:00+00:00">25 Nov 2019, 07:15</time> by <a rel="author">Sting</a></address>
      <p>Az Apple-terméket vásárolni szándékozó felhasználóknak a jövőben nehezebb lesz tájékozódniuk a cég egy-egy kiszemelt produktumának megbízhatóságát, illetve problémáit illetően. Eddig ugyanis ebben segíthették őket a korábbi vásárlók által hagyott visszajelzések - a jövőben azonban ez már nem lesz így<br/><br/>Az almás vállalat ugyanis a napokban <a href="https://appleinsider.com/articles/19/11/21/apple-pulls-all-customer-reviews-from-online-apple-store">eltávolított</a> online áruházából minden olyan kommentet és értékelést, amit a cég kütyüjeihez tudtak annak vásárlói fűzni. Bár ez a lehetőség eddig is csak bizonyos régiókban állt rendelkezésre (pl. magyar felhasználóknak nem), mostantól ott sem lesz elérhető, ahol eddig az volt, és a korábban beküldött értékelések is eltűntek.<br/><br/>A törlés gyanúsan egybeesett az Apple legújabb, 16- colos MacBook Pro-jának kiadásával, amire meglehetősen sok negatív visszajelzést küldtek be a felhasználók. Ugyanakkor az értékelések törlése nem korlátozódott erre a termékre, hanem minden más Apple kütyüt érintett - amiket ugyanakkor az elmúlt években szintén egyre több kritika ért, többek között a cég saját fórumain is.<br/><br/>A legnagyobb konkurensek közül a Samsung vagy a Microsoft boltjában eközben továbbra is elérhetők a felhasználói értékelések is, amik segítenek elkerülni a potenciális vásárlók számára azt, hogy csak utólag, a készülékek megvételét követően szembesüljenek azok típusproblémáival vagy hátrányaival.</p>
    </article>
  </body>
</html>