<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546706/Izbori-u-Hongkongu-Prodemokratskim-kandidatima-gotovo-polovina-mandata.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T07:13:00+00:00"/>
    <meta property="og:title" content="Izbori u Hongkongu: Prodemokratskim kandidatima gotovo polovina mandata"/>
    <meta property="og:description" content="Prodemokratski kandidati osvojili su oko 45 odsto mandata na današnjim lokalnim izborima u Hongkongu, pokazuju..."/>
  </head>
  <body>
    <article>
      <h1>Izbori u Hongkongu: Prodemokratskim kandidatima gotovo polovina mandata</h1>
      <address>
        <time datetime="2019-11-25T07:13:00+00:00">25 Nov 2019, 07:13</time>
      </address>
      <p>Prodemokratski kandidati osvojili su oko 45 odsto mandata na današnjim lokalnim izborima u Hongkongu, pokazuju delimični rezultati glasanja koje se smatra testom podrške višemesečnim antivladinim protestima u toj autonomnoj kineskoj teritoriji.</p>
      <p>Prema nepotpunim rezultatima, prodemokratski kandidati osvojili su 201 od 452 mandata u 18 okružnih veća.</p>
      <p>Težak udarac doživela je najveća hongkonška prokineska stranka, pošto je 155 od njena 182 kandidata poraženo.</p>
      <p>Medju pobednicima izbora, na kojima je zabeležena visoka izlaznost, jesu bivši studentski lideri i kandidat koji je zamenio poznatog aktivistu Džošuu Vonga, jedinu osobu kojoj je zabranjeno učešće na izborima.</p>
      <p>Pobedio je i jedan od organizatora protesta Džimi Šem, pretučen u oktobru, kao i prodemokratski poslanik kojem je napadač odgrizao deo uha.</p>
      <p>Izborna komisija je saopštila da je glasalo 71 odsto od 4,1 milion registrovanih birača, znatno više od 47 odsto, kolika je bila izlaznost na istim izborima održanim pre četiri godine.</p>
      <p>Današnji izbori imaju veliki simbolički značaj u gradu polarizovanom dugotrajnim protestima, pošto se smatra da dobar rezultat opozicije ukazuje da javnost i dalje podržava demonstrante, iako na protestima ima sve više nasilja.</p>
      <p>Šefica vlade Hongkonga Keri Lam izjavila je danas posle glasanja da su nemiri otežali organizovanje izbora, i da se nada da stabilnosti i mira neće biti samo danas nego i ubuduće i da će glasanje pokazati da niko ne želi da u Hongkongu ponovo bude haos.</p>
      <p>Protesti u Hongkongu traju od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu i u početku su bili mirni.</p>
      <p>Demonstracije na kojima je vremenom sve češće dolazilo do sukoba s policijom, izrodile su protestni pokret protiv vlade Hongkonga i Pekinga i prerasle su u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriju Kini.</p>
    </article>
  </body>
</html>