<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/ril-airtel-expected-to-bid-for-anil-ambani-rcom-assets-dat-1-1140268.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-25T07:59:21+00:00"/>
    <meta property="og:title" content="अनिल अंबानी की RCom की संपत्ति के लिए आज रिलायंस, एयरटेल लगा सकती हैं बोली"/>
    <meta property="og:description" content="अनिल अंबानी की कर्ज में डूबी कंपनी रिलायंस कम्युनिकेशंस (RCom) के एसेट्स की खरीद के लिए उनके भाई मुकेश अंबानी की कंपनी रिलायंस इंडस्ट्रीज (RIL) और भारती एयरटेल सहित कई कंपनियां आज यानी सोमवार को बोली लगा सकती हैं."/>
  </head>
  <body>
    <article>
      <h1>अनिल अंबानी की RCom की संपत्ति के लिए आज रिलायंस, एयरटेल लगा सकती हैं बोली</h1>
      <h2>अनिल अंबानी की कर्ज में डूबी कंपनी रिलायंस कम्युनिकेशंस (RCom) के एसेट्स की खरीद के लिए उनके भाई मुकेश अंबानी की कंपनी रिलायंस इंडस्ट्रीज (RIL) और भारती एयरटेल सहित कई कंपनियां आज यानी सोमवार को बोली लगा सकती हैं.</h2>
      <address>
        <time datetime="2019-11-25T07:59:21+00:00">25 Nov 2019, 07:59</time>
      </address>
      <ul>
        <li>रिलायंस कम्युनिकेशंस के एसेट की बिक्री के लिए आज बिडिंग का अंतिम दिन</li>
        <li>दिवालिया प्रक्रिया से गुजर रही RCom के पास स्पेक्ट्रम सहित कई तरह के एसेट</li>
        <li>रिलायंस इंडस्ट्रीज, एयरटेल सहित कई कंपनियां लगा सकती हैं बोली</li>
      </ul>
      <p>कर्ज में डूबी अनिल अंबानी की कंपनी रिलायंस कम्युनिकेशंस (RCom) के एसेट्स की खरीद के लिए उनके भाई मुकेश अंबानी की कंपनी रिलायंस इंडस्ट्रीज (RIL) और भारती एयरटेल आज यानी सोमवार को बोली लगा सकती है. सोमवार को ही RCom के कर्जदाताओं की समिति (CoC) की बैठक भी होने वाली है.</p>
      <p>यह बोली आज ही बंद हो जाएगी और शाम तक समिति इन पर विचार के लिए इन्हें खोल भी देगी. इन्सॉल्वेंसी ऐंड बैंकरप्शी कोड (IBC) के तहत इस ग्रुप की जिन कंपनियों को शामिल किया गया है उनमें आरकॉम, रिलायंस टेलीकॉम, रिलायंस टेलीकॉम इन्फ्रास्ट्रक्चर शामिल हैं. रिलायंस टेलीकॉम के पास स्पेक्ट्रम है, ज‍बकि रिलायंस टेलीकॉम इन्फ्रास्ट्रक्चर के पास टावर और फाइबर एसेट हैं. इसके अलावा कई सहायक कंपनियों के पास आरकॉम का रियल एस्टेट और डेटा सेंटर कारोबार है.</p>
      <p>
        <b>कौन-सी कंपनियां हैं दौड़ में</b>
      </p>
      <p>न्यूज एजेंसी पीटीआई ने सूत्रों के हवाले से बताया है, 'सोमवार को आरकॉम के लिए 5 बिडर अपनी बोली लगा सकते हैं. मुख्य प्रतिद्वंद्वियों में वर्दे पार्टनर्स, भारती एयरटेल, रिलायंस इंडस्ट्रीज, यूवी एसेट रीकंस्ट्रक्शन कंपनी (UVARCL) शामिल हैं. रिलायंस इंडस्ट्रीज अपनी किसी सहायक कंपनी के द्वारा बोली लगा सकती है.</p>
      <p>CoC ने इसके पहले बिड लगाने की सीमा 10 दिन तक बढ़ा दी थी. भारती एयरटेल ने तब अपनी बोली वापस ले ली थी और उसके द्वारा नई बोली लगाए जाने की संभावना है. इसके अलावा प्राइवेट इक्विटी फर्म आई स्क्वायर्ड कैपिटल आरकॉम के डेटा सेंटर और ऑप्ट‍िक फाइबर एसेट के लिए बोली लगा रही है.</p>
      <p>
        <b>कितना है कंपनी पर कर्ज</b>
      </p>
      <p>गौरतलब है कि अगस्त महीने में कर्जदाताओं ने दावा किया था कि आरकॉम के ऊपर उनका 49,000 करोड़ रुपये का बकाया है. एनसीएलटी के आदेश के मुताबिक कंपनी की रेजोल्युशन प्रक्रिया 10 जनवरी, 2020 तक पूरी करनी है. इसके पहले आरकॉम ने खुद ही सारा एसेट बेचकर कर्ज चुकाने की कोशिश की थी, लेकिन इसके लिए सौदा परवान नहीं चढ़ पाया.</p>
      <p>अनिल अंबानी के बड़े भाई मुकेश अंबानी की कंपनी <a href="https://aajtak.intoday.in/gallery/reliance-jio-to-increase-tariffs-ttec-1-41875.html">रिलायंस जियो द्वारा </a>भी इसके एसेट खरीदने की चर्चा थी, लेकिन रिलायंस जियो ने आरकॉम का एसेट खरीदने का खंडन कर दिया क्योंकि वह कंपनी के इतने बड़े कर्ज देनदारी को चुकाने के लिए तैयार नहीं थी.</p>
      <p>स्वीडन की कंपनी एरिक्सन की याचिका पर आरकॉम की दिवालिया प्रक्रिया शुरू की गई, क्योंकि कंपनी एरिक्सन का कर्ज नहीं चुका पा रही थी.</p>
      <figure>
        <video src="https://aajtak-pdelivery.akamaized.net/aajtak/video/2019_07/18_jul_19_mukesh_anil_ambani_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/paytm-raises-1-billion-dollar-latest-funding-takes-valuation-dat-1-1140246.html"/>
        <a href="https://aajtak.intoday.in/story/bsnl-employees-hunger-strike-accused-forcibly-giving-vrs-dat-1-1140227.html"/>
        <a href="https://aajtak.intoday.in/story/share-market-bse-sensex-nse-nifty-stock-rise-fall-maharashtra-dat-1-1140211.html"/>
        <a href="https://aajtak.intoday.in/story/petrol-diesel-crude-oil-price-increases-inflation-continue-further-dat-1-1140189.html"/>
      </related>
    </article>
  </body>
</html>