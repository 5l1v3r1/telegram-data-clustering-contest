<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/premier-league/clanek/1166217-slo-o-zivot-pritelkyni-hvezdy-prepadli-lupici-s-macetami.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T07:47:00+00:00"/>
    <meta property="og:title" content="Šlo o život. Přítelkyni hvězdy přepadli lupiči s mačetami"/>
    <meta property="og:description" content="Šlo o život. Anglii děsí příběh hvězdičky z Premier League, jejíž dům přepadli lupiči. Případ nyní řeší soud. Demarai Gray sice nebyl doma, ale okamžiky hrůzy prožila přítelkyně anglického reprezentanta do 21 let s šestitýdenním synem. „Spala jsem nahá v posteli se synem, když do domu vtrhli muži s mačetami. Absolutně jsem zkameněla, byla to hrůza,&amp;quot; vypovídala mladá žena."/>
  </head>
  <body>
    <article>
      <h1>Šlo o život. Přítelkyni hvězdy přepadli lupiči s mačetami</h1>
      <address><time datetime="2019-11-25T07:47:00+00:00">25 Nov 2019, 07:47</time> by <a rel="author">rjm, Sport.cz</a></address>
      <p>Šlo o život. Anglii děsí příběh hvězdičky z Premier League, jejíž dům přepadli lupiči. Případ nyní řeší soud. Demarai Gray sice nebyl doma, ale okamžiky hrůzy prožila přítelkyně anglického reprezentanta do 21 let s šestitýdenním synem. „Spala jsem nahá v posteli se synem, když do domu vtrhli muži s mačetami. Absolutně jsem zkameněla, byla to hrůza," vypovídala mladá žena.</p>
      <p>Přítelkyně fotbalisty v březnu loňského roku v klidu spala, jenže nakonec se noc proměnila v okamžiky hrůzy. Do domu vtrhla čtveřice lupičů a začala hledat peníze a šperky. „Spala jsem, ale probudilo mě, když někdo vešel do ložnice. Neměla jsem tušení, co se děje, dokud jsem neuviděla muže s nožem. Nebyla jsem oblečená, tak jsem zůstala v posteli," popsala dvaadvacetiletá žena u soudu v Birminghamu hororový zážitek.</p>
      <p>Nezmohla se na nic, absolutně zkameněla. „Ten chlap mi řekl, abych se ani nehnula a jen mu řekla, kde jsou peníze a šperky. Pak přišli i další ozbrojení muži. Všichni měli zbraně, jeden mačetu, možná to byl meč," vypovídala žena.</p>
      <p>Z domu si podle všeho odnesli 24 tisíc liber v hotovosti a další luxusní věci. „Ještě si dělali legraci, že je můj přítel na gangbangu, a když brali moje rolexky, tak říkali, že mi partner stejně koupí nové," dodala.</p>
      <p>Gang podle soudu cílil nejen na dům zmíněného fotbalisty, ale podle soudu loupil v oblasti opakovaně. V daném případě ale lapkové věděli, že v domě žije hráč Leicesteru.</p>
    </article>
  </body>
</html>