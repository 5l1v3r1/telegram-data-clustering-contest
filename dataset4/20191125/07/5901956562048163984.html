<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/doncic-mvp-dragic-najboljsi-sesti-moz-253056"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Dončić MVP, Dragić najboljši šesti mož?"/>
    <meta property="og:description" content="Luka Dončić nas je v tej sezoni navadil na fantastične predstave in tudi minuli konec tedna ni razočaral. Ob novi visoki zmagi Dallasa (143:101 proti Clevelandu) se je izkazal s 30 točkami, 14 sk..."/>
  </head>
  <body>
    <article>
      <h1>Dončić MVP, Dragić najboljši šesti mož?</h1>
      <h2>Izkušeni as Miamija se je odlično znašel v novi vlogi. V ligi NBA je 33-letni Ljubljančan med najučinkovitejšimi aduti s klopi.</h2>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author">Eduardo Brozovič</a></address>
      <p><b>Luka Dončić </b>nas je v tej sezoni navadil na fantastične predstave in tudi minuli konec tedna ni razočaral. Ob novi visoki zmagi Dallasa (143:101 proti Clevelandu) se je izkazal s 30 točkami, 14 skoki in 7 podajami ter kot prvi košarkar teksaškega moštva po <b>Dirku Nowitzkemu</b> leta 2010 dosegel 30 točk v treh zaporednih dvobojih. <b>Goran Dragić</b> medtem ubira drugačno pot. Njegov Miami je v Philadelphii (86:113) okusil prvi poraz v zadnjih šestih nastopih in v prvih 15 tekmah sezone zbral eno zmago več (11) kot Dallas, za kar ima veliko zaslug prav izkušeni slovenski as.<br/><br/>Dragić je bil v zadnjih dveh letih pogosto tarča govoric in tudi dokaj konkretnih načrtov, ki so ga pošiljali v druge klube; med drugim je bila v igri selitev v Dallas. Vendar od 19. februarja 2015, ko ga je Phoenix prepustil Miamiju v družbi mlajšega brata <b>Zorana</b>, ostaja zvest trikratnemu prvaku lige NBA (2006, 2012, 2013), s katerim ga veže pogodba do konca te sezone, v kateri bo zaslužil 19,2 milijona dolarjev. Pri 34 letih se bo znašel na novem razpotju, a lep del igralske preobrazbe je opravil v minulih tednih. Po nizu poškodb v prejšnjem prvenstvu se je namreč iz prvega organizatorja igre vročice prelevil v aduta s klopi in se tudi v tej vlogi odlično znašel. Ameriški analitiki ga celo vidijo kot kandidata za najboljšega šestega igralca leta. Torej za osvojitev trofeje za odlične košarkarje, ki so se nesebično prilagodili na potrebe svojih moštev, med drugimi doslej <b>Kevin McHale</b>, <b>Bill Walton</b>,<b> Detlef Schrempf</b>, <b>Toni Kukoč</b>, <b>John Starks</b>, <b>Danny Manning</b>, <b>Emanuel Ginobili</b>, <b>Lamar Odom</b>, <b>James Harden</b> ...</p>
      <h3>Strelec, podajalec in mentor</h3>
      <p>Dragić je s povprečjem 16 točk ta čas tretji najboljši strelec Miamija za <b>Jimmyjem Butlerjem</b> (18,8) in <b>Kendrickom Nunnom</b> (16,8) in s petimi podajami na tekmo drugi podajalec za Butlerjem (5,6). A še več pove podatek, da je po strelskem učinku četrti v celotni ligi NBA med košarkarji, ki tekme začenjajo na klopi, za <b>Spencerjem Dinwiddiejem</b> iz Brooklyna (18,9), <b>Devontejem Grahamom</b> iz Charlotta (18,2) in <b>Montrezlom Harrellom</b> (18,1). Med podajalci pa sta pred njim le <b>Louis Williams </b>(LA Clippers, 5,9), ki je lovoriko za šestega moža osvojil v zadnjih dveh sezonah, in Dinwiddie (5,2). Ob nekoliko manjši minutaži (povprečno 28 minut) je opazen tudi njegov napredek pri metih za tri točke, njegov izkoristek je zdaj 43 odstotkov (lani 35, predlani 37). Dragocena je tudi njegova mentorska vloga med številnimi novinci v moštvu, ki imajo zelo pomembne naloge. Krilo Butler je, denimo, poleti prišel iz Philadelphie za 141 milijonov dolarjev plače v štirih letih, branilec Nunn in četrti strelec zasedbe <b>Tyler Herro</b> iz študentskih klopi, še eno prijetno odkritje jeseni <b>Duncan Robinson</b> je v moštvu drugo leto.<br/><br/>Prekaljeni Ljubljančan je svojo kakovost potrdil tudi v zadnjih dveh nastopih. Ob zmagi v Chicagu s 116:108 je zbral 16 točk in 7 podaj, v Philadelphii pa 18 točk, a ni mogel preprečiti poraza Miamija. Dve tekmi v dveh dneh sta bili preveliko breme. Zanimivo: vročica je doslej klonila štirikrat, od tega trikrat na drugi večer svojega dvojnega sporeda. </p>
    </article>
  </body>
</html>