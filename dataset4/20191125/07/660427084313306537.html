<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/dap-makin-rakus-tuntut-hak-milik-kekal-tanah-kampung-baru/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T07:13:51+00:00"/>
    <meta property="og:title" content="DAP makin rakus tuntut hak milik kekal tanah kampung baru"/>
    <meta property="og:description" content="Oleh Ainul Illia Meor Suzurudin BANGI, 28 Rabiulawal 1441H, Isnin – Parti paling dominan di Putrajaya, DAP makin tamak apabila terus mendesak Kerajaan Negeri Perak menunaikan janji pemberian hak milik kekal tanah kampung baru bermula hujung tahun ini. Naib Presiden gerakan Islam, Ikatan Muslimin Malaysia (Isma), Prof Dr Zainur Rashid Zainuddin berkata, ADUN DAP Perak …"/>
  </head>
  <body>
    <article>
      <h1>DAP makin rakus tuntut hak milik kekal tanah kampung baru</h1>
      <h2>MB Perak kena pertahan hasil mesyuarat Majlis Tanah Negara 1997</h2>
      <address><time datetime="2019-11-25T07:13:51+00:00">25 Nov 2019, 07:13</time> by <a rel="author">ainulillia</a></address>
      <figure>
        <img src="https://www.ismaweb.net/wp-content/uploads/2019/11/Picture1-780x470.png"/>
      </figure>
      <p>Oleh Ainul Illia Meor Suzurudin</p>
      <p><b>BANGI, 28 Rabiulawal 1441H, Isnin</b> – Parti paling dominan di Putrajaya, DAP makin tamak apabila terus mendesak Kerajaan Negeri Perak menunaikan janji pemberian hak milik kekal tanah kampung baru bermula hujung tahun ini.</p>
      <p>Naib Presiden gerakan Islam, Ikatan Muslimin Malaysia (Isma), Prof Dr Zainur Rashid Zainuddin berkata, ADUN DAP Perak sudah beberapa kali menekan Menteri Besar, Ahmad Faizal Azumu supaya memberikan status 999 tahun atau hak milik tetap kepada pajakan tanah di kampung-kampung baru Cina di negeri itu.</p>
      <p>“Ini adalah satu daripada pelbagai contoh kerakusan dan ketamakan DAP dalam memperjuangkan agenda kaum Cina di Perak, termasuk di seluruh negara,” katanya kepada Ismaweb.net, hari ini.</p>
      <p>Semalam, Pengerusi DAP Perak, Nga Kor Ming menuntut janji pemberian hak milik kekal tanah kampung baharu terhadap orang Cina.</p>
      <p>Kor Ming turut meminta lima ahli EXCO kerajaan negeri Perak dari DAP supaya membantu Ahmad Faizal melaksanakan janji PRU-14.</p>
      <p>Katanya, janji yang diumumkan pada PRU-14 bukan janji DAP, sebaliknya ia adalah janji PH yang perlu ditunaikan segera.</p>
      <p>Mengulas lanjut, Prof Zainur Rashid percaya Menteri Besar Perak kelihatan bersendirian untuk berhadapan dengan desakan ADUN DAP, yang jelas bertentangan dengan Perlembagaan negara.</p>
      <p>“MB Perak mesti kekal bertegas mempertahankan keputusan mesyuarat Majlis Tanah Negara 1997 yang telah menetapkan bahawa tempoh pajakan mesti melebihi 60 tahun dan tidak melebihi 99 tahun,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>