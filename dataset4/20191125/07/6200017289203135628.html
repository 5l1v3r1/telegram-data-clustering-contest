<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/genclerbirligi-hamza-hamzaoglu-ile-cikisa-gecti-2104157"/>
    <meta property="og:site_name" content="Fanatik"/>
    <meta property="article:published_time" content="2019-11-25T07:23:00+00:00"/>
    <meta property="og:title" content="Gençlerbirliği Hamza Hamzaoğlu ile çıkışa geçti"/>
    <meta property="og:description" content="Teknik direktör Hamzaoğlu göreve geldikten sonra Süper Ligde oynadığı 3 maçta 7 puan toplayan başkent ekibi, küme düşme hattından çıktı."/>
  </head>
  <body>
    <article>
      <h1>Gençlerbirliği Hamza Hamzaoğlu ile çıkışa geçti</h1>
      <h2>Teknik direktör Hamzaoğlu göreve geldikten sonra Süper Lig'de oynadığı 3 maçta 7 puan toplayan başkent ekibi, küme düşme hattından çıktı.</h2>
      <address>
        <time datetime="2019-11-25T07:23:00+00:00">25 Nov 2019, 07:23</time>
      </address>
      <p>Sezona Mustafa Kaplan ile başlayan ve ilk 9 haftada 6 puan toplayan <b><a href="https://www.fanatik.com.tr/haberler/genclerbirligi">Gençlerbirliği</a></b>, Hamzaoğlu yönetiminde ise 3 maçta 1 beraberlik ve 2 galibiyet alarak hanesine 7 puan yazdırdı.</p>
      <p>Ligin 9. haftasında Yukatel Denizlispor karşısında alınan 2-0'lık mağlubiyet sonrası Kaplan ile yollar ayrılırken, takımın başına Hamzaoğlu geçti.</p>
      <p>Hamzaoğlu'nun kulübede yer aldığı ilk maçta deplasmanda İttifak Holding Konyaspor ile 1-1 berabere kalan Gençlerbirliği, 11. hafta mücadelesinde sahasında İstikbal Mobilya Kayserispor'u 2-1 yendi.</p>
      <p>Ligin 12. haftasında dün Kasımpaşa'yı 1-0 geriye düşmesine rağmen Bogdan Stancu'nun golleriyle 2-1 mağlup etmeyi başaran Gençlerbirliği, bu sezon ilk kez üst üste maç kazandı.</p>
      <p>Kasımpaşa galibiyetiyle puanını 13'e çıkaran başkent ekibi, 2. haftadan itibaren yer aldığı küme düşme hattından da çıktı.</p>
      <p>Gençlerbirliği, <a href="https://www.fanatik.com.tr/haberler/super-lig">Süper Lig</a>'in 13. haftasında BtcTurk Yeni Malatyaspor'u konuk edecek.</p>
    </article>
  </body>
</html>