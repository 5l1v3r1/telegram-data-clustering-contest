<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonia-giati-paizei-me-ti-fotia"/>
    <meta property="og:site_name" content="24sports.com.cy"/>
    <meta property="article:published_time" content="2019-11-25T07:40:00+00:00"/>
    <meta property="og:title" content="Ομόνοια: Γιατί παίζει με τη φωτιά;"/>
    <meta property="og:description" content="Η νέα επιτυχία των «πρασίνων» στο Παραλίμνι σε συνδυασμό με την πρωτιά στον βαθμολογικό πίνακα προκαλεί ενθουσιασμό στους φίλους της Ομόνοιας."/>
  </head>
  <body>
    <article>
      <h1>Ομόνοια: Γιατί παίζει με τη φωτιά;</h1>
      <h2>Το φαινόμενο αδικεί τη δουλειά που γίνεται</h2>
      <address><time datetime="2019-11-25T07:40:00+00:00">25 Nov 2019, 07:40</time> by <a rel="author">Πέτρος Παπαγιώργης</a></address>
      <p>
        <b>Η νέα επιτυχία των «πρασίνων» στο Παραλίμνι σε συνδυασμό με την πρωτιά στον βαθμολογικό πίνακα, προκαλεί ενθουσιασμό στους φίλους της Ομόνοιας.</b>
      </p>
      <p>Ενθουσιασμό που έδειξαν μετά το ματς στους πανηγυρισμούς, το αίτημα για νίκη επί του ΑΠΟΕΛ, την επίσκεψη στο «Ηλίας Πούλλος», την πρώτη μετά από πολύ καιρό, αλλά και τη γενικότερη εικόνα ευφορίας που  παρουσιάστηκε στα social media.</p>
      <aside>Είναι κρίμα και άδικο για τη δουλειά που γίνεται στο «Ηλίας Πούλλος»</aside>
      <p>Αυτός ο ενθουσιασμός αποτελεί τη φυσιολογική απόρροια της εκτόξευσης της ομάδας σε σχέση με τα προηγούμενα χρόνια.</p>
      <p>Είναι εμφανές ότι το καλοκαίρι έγινε καλή δουλειά από τους ανθρώπους που είχαν την ευθύνη του σχεδιασμού. Νεόφυτος Λάρκου και Σίμος Ταραπουλούζης σε άψογη συνεργασία με το Χένινγκ Μπεργκ, έδειξαν ότι από την αρχή δουλεύουν σωστά.</p>
      <p>Ο χρόνος είναι μέρος της εξίσωσης, στο ποδόσφαιρο υπάρχει αυτό που λέμε «τεχνικός χρόνος». Δε γίνεται σήμερα να ρίξεις… μπετά και αύριο να προχωρήσεις στο χτίσιμο. Θα περιμένεις να δέσουν τα… μπετά. Ομάδα χωρίς θεμέλια και υποδομή είναι φτερό στον άνεμο. Σήμερα πετάει, αύριο σέρνεται…. Τέτοια ομάδα δεν είναι σίγουρα η φετινή Ομόνοια. Τα προηγούμενα χρόνια, τέτοια ήταν. Είπαμε…εκτόξευση.</p>
      <p>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonia-theli-sprint-diarkeias">Διαβάστε επίσης:  Ομόνοια: Θέλει σπριντ διαρκείας</a>
      </p>
      <p>Αυτή η ομάδα που βλέπουμε στην τρέχουσα χρονιά δείχνει ικανή για υλοποίηση στόχων…Ομόνοιας. Έχει φέρει ξανά το χαμόγελο στα χείλη των οπαδών της που έχουν αρχίσει να πιστεύουν ότι ο τροχός θα γυρίσει.</p>
      <p>Εννοείται ότι αυτή η ομάδα χρειάζεται ενίσχυση για να βελτιωθεί περισσότερο. Ο Ιανουάριος είναι κοντά και εκτιμάται ότι η ομάδα σχεδιασμού ξέρει πολύ καλά το τι πρέπει να κάνει, ανάλογα βέβαια με το κονδύλι που έχει στη διάθεση της.</p>
      <p>Αυτή η Ομόνοια  ούτε… μπαλάρα παίζει (ακόμη), ούτε είναι Μπαρτσελόνα. Όμως υπάρχουν στιγμές που χαίρεσαι να τη βλέπεις. Η εύλογη απορία του κόσμου είναι γιατί αυτές οι στιγμές δεν είναι περισσότερες.</p>
      <p>Αυτό που δεν καταλαβαίνει ο κόσμος είναι το εξής: Γιατί η Ομόνοια σχεδόν κάθε φορά που αγωνίζεται να χρειάζεται να παίζει με τη φωτιά; Ποιος ο λόγος να γίνεται αυτό;</p>
      <p>Το Σαββάτο στο Παραλίμνι με αντίπαλο την ελλιπή ΕΝΠ έπαιξε για ένα τέταρτο ποδόσφαιρο πολύ υψηλών προδιαγραφών (ας ακουστεί υπερβολικό, αλλά ισχυρίζομαι  ότι δεν το έχω δει αυτό το συγκεκριμένο επίπεδο ποδοσφαίρου από καμία ομάδα μέχρι τώρα στο πρωτάθλημα) προηγήθηκε στο 9΄ και μετά τράβηξε χειρόφρενο. Πέτυχε δεύτερο γκολ και… πάλι τα ίδια. Στον αγώνα με τη …μισή ΑΕΛ στο ΓΣΠ σκόραρε στο 4’ και αντί να χιμήξει στον αντίπαλο και να τον «στραγγαλίσει», του έδωσε γήπεδο και τέλειωσε το ματς (ο αντίπαλος) με 69 τοις εκατό κατοχή!</p>
      <p>Στο ματς στο Δασάκι προηγήθηκε στο 6’ ισοφαρίστηκε στο 44΄,απειλήθηκε και έτρεχε μετά να πετύχει δεύτερο γκολ που ήλθε στο 72’. Στο ματς με τον Ολυμπιακό –ήταν η χειρότερη εμφάνιση της ομάδας- προηγήθηκε στο 47΄ οπισθοχώρησε, ισοφαρίστηκε στο 60΄ και κινδύνευσε να χάσει το ματς. Εδώ έπαιξε με τη φωτιά και …κάηκε. Το ίδια και χειρότερα έγιναν στο ματς στην Πάφο. Εκεί τα… εγκαύματα ήταν εντονότερα. Η Ομόνοια προηγήθηκε στο 64’ και αντί να μαρσάρει, φρέναρε και δέχθηκε γκολ στο 68΄και στο 88΄στις δυο μόνο φορές που η αντίπαλος επιτέθηκε! Έχασε δηλαδή από μια ομάδα που έκανε δυο φάσεις σε 90 λεπτά.</p>
      <p>Επίσης στο ματς με τον Απόλλωνα –αυτό βέβαια ήταν ένα δύσκολο και απαιτητικό ντέρμπι- προηγήθηκε στο 47΄και μετά κάθισε πίσω και περίμενε τον αντίπαλο να επιτεθεί. Εννοείται ότι κινδύνευσε άμεσα μέχρι τη λήξη.</p>
      <p>Οι παίκτες σε ιδιωτικές συζητήσεις λένε ότι δεν φταίει ο προπονητής, γιαυτό το φαινόμενο. Ωραία, και αυτοί τι κάνουν μέσα στο γήπεδο για να μην τον εκθέτουν αλλά να μην εκθέ τουν και την ομάδα σε τέτοιο τρόπο παιχνιδιού; Είναι κρίμα και άδικο για τη δουλειά που γίνεται στο «Ηλίας Πούλλος».</p>
      <p>Εκτός αν…. άστε το για άλλη φορά.</p>
      <p>
        <b>Επανέρχονται  σήμερα </b>
      </p>
      <p>Ρεπό είχαν πάρει χθες οι ποδοσφαιριστές της Ομόνοιας μετά το διπλό του Σαββάτου επί της Ένωσης Νέων Παραλιμνίου στο «Τάσος Μάρκου».</p>
      <p>Ο Χένιγκ Μπεργκ αρχίζει από σήμερα δουλειά με τους ποδοσφαιριστές του για το ντέρμπι με το ΑΠΟΕΛ το οποίο είναι προγραμματισμένο για την Δευτέρα (02/12) στο ΓΣΠ. Στόχος η νίκη και η παραμονή στο ρετιρέ. </p>
      <p>Σήμερα αναμένεται να υπάρξουν νεώτερα στο θέμα Δημήτρη Χριστοφή που έμεινε εκτός αποστολής με την Ένωση, λόγω ενοχλήσεων στον προσαγωγό. Η αλήθεια -δυστυχώς- είναι ότι το θέμα ελάχιστα απασχολεί τον κόσμο, γιατί έχει … συνηθίσει.</p>
      <p>Στο μεταξύ, οι ποδοσφαιριστές του τριφυλλιού, μέσω αναρτήσεων τους, ζητούν δυναμική παρουσία στο γήπεδο την ερχόμενη Δευτέρα και δηλώνουν αποφασισμένοι για την κατάκτηση των τριών βαθμών επί του αιώνιου αντιπάλου με στόχο να διατηρηθούν στην κορυφή της βαθμολογίας.</p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonoia-o-gkomez-thelei-gemato-gipedo"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonoia-mazi-kerdizoyme-tis-maxes-pic"/>
      </related>
    </article>
  </body>
</html>