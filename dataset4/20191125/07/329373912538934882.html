<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149516/prestupovy-tyzden-messi-zlatan-neymar-mourinho-ci-sterling"/>
    <meta property="og:site_name" content="Sport7"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Prestupový týždeň: Messi, Zlatan, Neymar, Mourinho či Sterling"/>
    <meta property="og:description" content="Prestupových špekulácií je stále neúrekom. Prinášame vám výber tých najzaujímavejších za posledný týždeň."/>
  </head>
  <body>
    <article>
      <h1>Prestupový týždeň: Messi, Zlatan, Neymar, Mourinho či Sterling</h1>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author" href="https://www.sport7.sk/uzivatel/jakub-vaverka" target="_blank">Jakub Vaverka</a></address>
      <p>
        <b>Prestupových špekulácií je stále neúrekom. Prinášame vám výber tých najzaujímavejších za posledný týždeň.</b>
      </p>
      <h3>Sterling dlhodobo?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-08/bb_39.jpg?itok=c2ifaNEN"/>
        <figcaption>Raheem Sterling<cite>zdroj: TASR</cite></figcaption>
      </figure>
      <p>Manchester City chce <a href="https://www.skysports.com/transfer-centre">zamedziť</a> možnému budúcemu odchodu Raheema Sterlinga, a preto Sky Blues chystajú pre toho ceneného anglického reprezentanta nový kontrakt. Sterling by vraj mohol byť najlepšie plateným hráčom Premier League. Cityzens chcú predísť tomu, aby Angličan odišiel do Realu Madrid, ktorý ho pozorne sleduje niekoľko mesiacov.</p>
      <h3>Pochettino a Bayern Mníchov?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-11/bb_7.jpg?itok=yWkwZ-xt"/>
        <figcaption>Mauricio Pochettino<cite>zdroj: <a href="https://www.youtube.com/watch?v=X7pcrWUb4GA">YouTube</a></cite></figcaption>
      </figure>
      <p>Favoritom na získanie argentínskeho trénera Mauricia Pochettina, ktorý pred pár dňami <a href="https://www.goal.com/en/news/live/transfer-news-and-rumours-live/1ql9yb9rqsjv31oxc4ovm3ed96">skončil</a> v Tottenhame Hotspur je Bayern Mníchov. Bavori po odchode Nika Kovača definitívne otázku nového kouča ešte nevyriešili. Pochettino bol neraz spájaný s možným odchodom do nemeckej Bundesligy.</p>
      <h3>Aubameyang je otvorený odchodu</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/imported/199572.jpg?itok=L5vVyZ7V"/>
        <figcaption>Pierre-Emerick Aubameyang<cite>zdroj: © TASR</cite></figcaption>
      </figure>
      <p>Pierre-Emerick Aubameyang je podľa dostupných správ otvorený odchodu z Arsenalu. Favoritom na jeho získanie je v tomto momente španielsky majster FC Barcelona. „Auba“ <a href="https://www.goal.com/en/news/live/transfer-news-and-rumours-live/1ql9yb9rqsjv31oxc4ovm3ed96">prevzal</a> v Londýne kapitánsku pásku po Granitovi Xhakovi. Ani jedna zo zainteresovaných strán k dnešnému dňu tento mediálny šum nekomentovala.</p>
      <h3>Eriksen na odchode zo Spurs?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-08/bb_174.jpg?itok=OSzJwBU3"/>
        <figcaption>Christian Eriksen<cite>zdroj: TASR</cite></figcaption>
      </figure>
      <p>Dánsky stredopoliar Christian Eriksen by<a href="https://www.skysports.com/transfer-centre"> mohol</a> v zimnom prestupovom období definitívne opustiť Tottenham Hotspur. José Mourinho nechce, aby hráč zmenil dres, ale nasilu ho držať v Londýne určite nebude. Okrem toho The Special One povedal, že by rád vedel, čo má tento Dán vo svojej hlave. Favoritom na kúpu Eriksena ostáva Juventus Turín.</p>
      <h3>Willian a Real Madrid?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/imported/178998.jpg?itok=B_YxwZfn"/>
        <figcaption>Willian<cite>zdroj: © TASR</cite></figcaption>
      </figure>
      <p>Willian môže už čoskoro <a href="https://www.skysports.com/transfer-centre">opustiť</a> Chelsea a vzhľadom na to, že nepredĺžil na Stamford Bridge zmluvu, aj zadarmo. Dlhodobo ho sleduje FC Barcelona, ale aktuálne sa hovorí o tom, že sa do hry o jeho služby zapojil Real Madrid. Samotný „Will“ sa snaží situáciu nekomentovať a sústreďuje sa na futbal. Tréner Chelsea Lampard nechce, aby odišiel.</p>
      <h3>Bale Tottenham neposilní</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-10/bb_46.jpg?itok=_08K3SNY"/>
        <figcaption>Gareth Bale<cite>zdroj: TASR</cite></figcaption>
      </figure>
      <p>Veľa sa hovorilo o tom, že by sa Gareth Bale mohol v zimnom transferovom okne <a href="https://www.skysports.com/transfer-centre">vrátiť</a> z Realu Madrid do Tottenhamu Hotspur. Aktuálne to ale vyzerá nepravdepodobne, pretože samotný José Mourinho povedal, že Spurs Balea nezískajú. Bale dal jasne najavo, že v hodnotovom rebríčku má pred Realom Wales a golf. Kouč Bieleho Baletu Zinedine Zidane s hráčom ráta.</p>
      <h3>Mourinho nepotrebuje nových hráčov</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-11/bb_77.jpg?itok=wZL6oAF2"/>
        <figcaption>José Mourinho<cite>zdroj: <a href="https://www.instagram.com/p/B5FfW2lJa1V/">Instagram</a></cite></figcaption>
      </figure>
      <p>Tréner José Mourinho na tlačovej konferencii <a href="https://www.skysports.com/transfer-centre">povedal</a>, že v januárovom prestupovom období nepotrebuje do Tottenhamu Hotspur kupovať nových futbalistov. Spomína sa však, že sleduje Rubena Diasa z Benficy Lisabon. The Special One údajne chce pracovať predovšetkým s hráčmi, ktorých má a s viacerými sa pokúsi predĺžiť kontrakt.</p>
      <h3>Zlatan pod cenu nepôjde</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-04/bb_0.jpg?itok=FEDO5pVf"/>
        <figcaption>Zlatan Ibrahimovič<cite>zdroj: TASR</cite></figcaption>
      </figure>
      <p>Zlatan Ibrahimovič je už veterán, ale v Európe <a href="https://www.goal.com/en/news/live/transfer-news-and-rumours-live/990ybee55kqg1lqf7f0ytyojf">neplánuje</a> hrať pod cenu. Ak sa tento Švéd vráti do talianskej Serie A, očakáva sa, že bude zarábať minimálne 215 tisíc libier týždenne. Záujem o jeho služby má AC Miláno. Práve čierno-červení sú najväčším favoritom na jeho kúpu a dali si ho na vrchol zoznamu posíl.</p>
      <h3>Messi rokuje</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-11/spain_soccer_la_liga424814659063.jpg?itok=HrCKdf5H"/>
        <figcaption>Leo Messi<cite>zdroj: TASR</cite></figcaption>
      </figure>
      <p>Vedenie FC Barcelona chce s Lionelom Messim čo najskôr <a href="https://www.goal.com/en/news/live/transfer-news-and-rumours-live/990ybee55kqg1lqf7f0ytyojf">predĺžiť</a> kontrakt, pričom argentínsky útočník s vedením klubu rokuje. Hovorí sa však, že La Pulga nechce podpisovať novú zmluvu v tejto sezóne. Messi nie je úplne spokojný so všetkými krokmi barcelonského vedenia, i keď jeho vzťah s kritizovaným trénerom Valverdem by nemal byť najhorší.</p>
      <h3>Neymar nechce predĺžiť</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-09/brazil_colombia_soccer312694645028.jpg?itok=mYj4XpRW"/>
        <figcaption>Neymar<cite>zdroj: TASR</cite></figcaption>
      </figure>
      <p>Vedenie Parížu Saint-Germain sa <a href="https://www.goal.com/en/news/live/transfer-news-and-rumours-live/w5j5i689naz21p1fgssbeu2gs">snaží</a> predĺžiť kontrakt s brazílskym útočníkom Neymarom, pričom nová dohoda by mohla platiť do roku 2025. Brazílčan sa ale stále chce vrátiť do Barcelony a dohodu podpísať neplánuje. Momentálne sú šéfovia z PSG nešťastní z hráčovho prístupu, pričom tréner Thomas Tuchel si už pomaly nevie dať rady, čo s týmto zakončovateľom.</p>
    </article>
  </body>
</html>