<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013330/%D9%87%D8%A7%D8%B2%D8%A7%D8%B1%D8%AF-%D8%AF%D8%B1-%D8%B1%D8%B3%DB%8C%D8%AF%D9%86-%D8%B1%D8%A6%D8%A7%D9%84-%D8%A8%D9%87-%D8%A7%D9%85%D8%A8%D8%A7%D9%BE%D9%87-%DA%A9%D9%85%DA%A9-%D9%85%DB%8C-%DA%A9%D9%86%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:43:45+00:00"/>
    <meta property="og:title" content="هازارد: در رسیدن رئال به امباپه کمک می‌کنم"/>
    <meta property="og:description" content="ستاره بلژیکی تیم فوتبال رئال مادرید می‌گوید اگر کمکی از دست او برای ملحق شدن ستاره جوان پاری‌سن‌ژرمن به کهکشانی‌ها برآید، حتماً انجامش خواهد داد."/>
  </head>
  <body>
    <article>
      <h1>هازارد: در رسیدن رئال به امباپه کمک می‌کنم</h1>
      <address>
        <time datetime="2019-11-25T07:43:45+00:00">25 Nov 2019, 07:43</time>
      </address>
      <p>
        <i>ستاره بلژیکی تیم فوتبال رئال مادرید می‌گوید اگر کمکی از دست او برای ملحق شدن ستاره جوان پاری‌سن‌ژرمن به کهکشانی‌ها برآید، حتماً انجامش خواهد داد.</i>
      </p>
      <p>به گزارش مشرق، ادن هازارد در گفت‌وگو با نشریه پاریسین فرانسه از تمایل خود برای بازی در کنار<b> کیلیان امباپه</b> گفت. مدت زیادی است که از مهاجم جوان پاری‌سن‌ژرمن به عنوان یکی از اهداف اصلی باشگاه رئال مادرید برای بازار نقل و انتقالات یاد می‌شود اما با توجه به ارزشی که این مهاجم فرانسوی برای PSG‌ دارد، بعید به نظر می‌رسد که کهکشانی‌ها بتوانند او را به آسانی جذب کنند.</p>
      <blockquote>بیشتر بخوانید:<br/><a href="https://www.mashreghnews.ir/news/1011467/%D8%AA%D9%85%D8%A7%D8%B3-%D9%85%D8%A7%D8%AF%D8%B1-%D8%A7%D9%85%D8%A8%D8%A7%D9%BE%D9%87-%D8%A8%D8%A7-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF">تماس مادر <i>امباپه</i> با رئال مادرید</a></blockquote>
      <p>هازارد گفت: امباپه بازیکن با استعدادی است. تا چند سال دیگر، او قطعاً بهترین بازیکن دنیا خواهد بود. بازیکنان زیادی هستند که می‌توانند این عنوان را کسب کنند اما اگر امباپه بتواند با همین روند فعلی به کارش ادامه دهد، قطعاً به یکی از بهترین بازیکنان دنیای تبدیل خواهد شد. یک فوتبالیست همیشه رویای بازی در کنار بهترین ستاره‌های دنیا را دارد. اگر همین فردا بگویند که من می‌توانم کیلیان را به رئال مادرید بیاورم، حتماً دست به کار خواهم شد اما من تصمیم گیرنده و تعیین کننده نیستم و فکر نمی‌کنم که برای خرید بازیکن کسی نظرم را بپرسد.</p>
      <p>هازارد در ادامه به حمایت از هم‌تیمی فرانسوی‌اش کریم بنزما پرداخت و او را لایق بازگشت به تیم ملی فرانسه دانست. بنزما که 81 بازی ملی دارد، از سال 2015 دیگر برای کشورش به میدان نرفته است و دلیل آن هم حواشی مربوط به متهم شدنش به اخاذی از هم‌تیمی سابقش متئو والبوئنا بود.</p>
      <p>هافبک بلژیکی رئال مادرید درباره موضوع بنزما و تیم ملی فرانسه گفت: خب این مسائل به فرانسوی‌ها مربوط می‌شود. من فقط می‌توانم در مورد کریم بر اساس عملکردش قضاوت کنم و در این مورد هم باید بگویم اینکه کریم به تیم ملی فرانسوی دعوت نمی‌شود، عادی نیست. این را برای خوشایند کریم و به خاطر اینکه او هم‌تیمی من است نمی‌گویم. کریم در حال حاضر بهترین مهاجم موجود است. او گل می‌زند و برای بهترین باشگاه دنیا بازی می‌کند. تیم ملی فرانسه بدون کریم هم تیمی قدرتمند است اما با حضور او قدرتمندتر هم می‌شود. با این حال برای ما بلژیکی‌ها بهتر است که بنزما به تیم ملی فرانسه برنگردد.</p>
      <p>منبع: تسنیم</p>
    </article>
  </body>
</html>