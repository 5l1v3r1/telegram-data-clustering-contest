<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/test-championship-points-table-nz-moves-to-2nd-position-india-at-number-one-143551"/>
    <meta property="og:site_name" content="Wah Cricket"/>
    <meta property="article:published_time" content="2019-11-25T07:30:27+00:00"/>
    <meta property="og:title" content="टेस्ट चैंपियनशिप में नंबर वन पर कायम टीम इंडिया, न्यूजीलैंड की स्थिति भी मजबूत"/>
    <meta property="og:description" content="दक्षिण अफ्रीका, पाकिस्तान, बांग्लादेश और वेस्टइंडीज ऐसी टीमें हैं जो कि अब तक प्वाइंट्स टेबल में अपना खाता भी नहीं खोल पाई हैं."/>
  </head>
  <body>
    <article>
      <h1>टेस्ट चैंपियनशिप में नंबर वन पर कायम टीम इंडिया, न्यूजीलैंड की स्थिति भी मजबूत</h1>
      <h2>दक्षिण अफ्रीका, पाकिस्तान, बांग्लादेश और वेस्टइंडीज ऐसी टीमें हैं जो कि अब तक प्वाइंट्स टेबल में अपना खाता भी नहीं खोल पाई हैं.</h2>
      <address>
        <time datetime="2019-11-25T07:30:27+00:00">25 Nov 2019, 07:30</time>
      </address>
      <p><b>ICC Test Championship:</b> न्यूजीलैंड ने इंग्लैंड को पहले टेस्ट में हराकर टेस्ट चैंपियनशिप में एक बार फिर से दूसरा स्थान हासिल कर लिया. इंग्लैंड पर जीत के साथ न्यूजीलैंड को 60 प्वाइंट्स मिले और वह कुल 120 प्वाइंट्स के साथ दूसरे नंबर पर पहुंच गई है. बांग्लादेश को 2-0 से हराने के बाद टीम इंडिया ने पहले स्थान पर अपनी पकड़ और मजबूत कर ली हैय</p>
      <p>बांग्लादेश को 2-0 से मात देकर भारत 360 अंकों पर पहुंच गया है. भारतीय टीम ने अब तक टेस्ट चैंपियनशिप में 7 मैच खेले हैं और सभी में जीत हासिल की है. नौ टीमों की टेस्ट चैम्पियनशिप में भारत ने अभी तक एक भी अंक नहीं गंवाया है. उसने पहले वेस्टइंडीज को 2-0 से हराया. उसके बाद अपने घर में दक्षिण अफ्रीका को 3-0 से मात दी. इसके बाद बांग्लादेश को दो मैचों की टेस्ट सीरीज में एक भी मैच जीतने नहीं दिया.</p>
      <p>
        <b>ये टीमें नहीं खोल पाई हैं खाता</b>
      </p>
      <p>वहीं न्यूजीलैं ने अब तक टेस्ट चैंपियनशिप के अपने 3 में से 2 मुकाबले जीतते हुए 120 प्वाइंट्स हासिल किए हैं. न्यूजीलैंड एक बार दूसरे नंबर पर है. इसके अलावा पाकिस्तान के साथ पहले टेस्ट मैच को जीत आस्ट्रेलिया 116 प्वाइंट्स के साथ अब तीसरे नंबर पर है. पांच मैचों की एशेज सीरीज 2-2 से बराबर रहने के बाद आस्ट्रेलिया के 56 अंक थे.</p>
      <p>श्रीलंका 60 प्वाइंट्स के साथ चौथे नंबर पर है, जबकि इंग्लैंड 56 प्वाइंट्स के साथ पांचवें नंबर पर बना हुआ है. पाकिस्तान विश्व टेस्ट चैम्पियनशिप में अपनी पहली टेस्ट सीरीज खेल रही है. वहीं बांग्लादेश, दक्षिण अफ्रीका और वेस्टइंडीज अभी तक अपना खाता नहीं खोल पाई हैं.</p>
      <p>टेस्ट चैम्पियनशिप में हर सीरीज के 120 अंक हैं. जितने मैचों की सीरीज होगी उसके हिसाब से प्रत्येक मैच के अंकों को विभाजित किया जाएगा. दो मैचों की सीरीज में हर मैच के 60 अंक हैं. तीन मैचों की सीरीज में हर मैच के 40 अंक हैं. अब भारत को अपनी अगली टेस्ट सीरीज अगले साल फरवरी में न्यूजीलैंड में खेलनी है. लीग के अंत में शीर्ष दो टीमें जून 2021 में विश्व टेस्ट चैम्पियनशिप का फाइनल खेलेंगी.</p>
      <p>
        <a href="https://www.wahcricket.com/news/new-zealand-beat-england-in-first-test-take-lead-of-1-0-in-the-series-143546">
          <b>ENG Vs NZ: न्यूजीलैंड ने इंग्लैंड को पारी और 65 रन से हराया, सीरीज में 1-0 की बढ़त बनाई</b>
        </a>
      </p>
    </article>
  </body>
</html>