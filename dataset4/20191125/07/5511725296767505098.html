<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/pnb-bankas-klientus-aicina-atbrivot-seifus.d?id=51664833"/>
    <meta property="og:site_name" content="DELFI"/>
    <meta property="article:published_time" content="2019-11-25T07:52:59+00:00"/>
    <meta property="og:title" content="'PNB bankas' klientus aicina atbrīvot seifus "/>
    <meta property="og:description" content="Maksātnespējīgās &quot;PNB bankas&quot; administrators Vigo Krastiņš aicina bankas klientus izņemt mantu, kas glabājas to seifos, teikts paziņojumā oficiālajā izdevumā &quot;Latvijas Vēstnesis&quot;."/>
  </head>
  <body>
    <article>
      <h1>'PNB bankas' klientus aicina atbrīvot seifus </h1>
      <address><time datetime="2019-11-25T07:52:59+00:00">25 Nov 2019, 07:52</time> by <a rel="author">LETA</a></address>
      <p>
        <b>Maksātnespējīgās "PNB bankas" administrators Vigo Krastiņš aicina bankas klientus izņemt mantu, kas glabājas to seifos, teikts paziņojumā oficiālajā izdevumā "Latvijas Vēstnesis".</b>
      </p>
      <p>Tajā minēts, ka saistībā ar "PNB bankas" klientu apkalpošanas centru slēgšanu un seifu nomas līgumu ar klientiem izbeigšanu bankas klienti aicināti izņemt mantu, kas glabājas to seifos Liepājā, Graudu ielā 45, un Rīgā, Raiņa bulvārī 11.</p>
      <p>Tostarp seifos Liepājā, Graudu ielā 45, glabāto mantu bankas klienti aicināti izņemt līdz 2019.gada 13.decembrim, bet seifos Rīgā, Raiņa bulvārī 11, - līdz 2019.gada 16.decembrim.</p>
      <p>Vizīte iepriekš jāpiesaka pa tālruni 67041100 vai rakstot uz e-pastu: info@pnbbanka.eu, tostarp par seifiem Liepājā - līdz 8.decembrim, bet par seifiem Rīgā - līdz 6.decembrim.</p>
      <p>"Ja seifi netiks atbrīvoti un/vai netiks nodotas seifa atslēgas un identifikācijas kartes, "PNB banka" būs spiesta atvērt seifus un saturu pārvest glabāšanai uz citu vietu Rīgā. Šajā gadījumā klientam būs jāsedz faktiskās izmaksas, kas saistītas ar seifa piespiedu atvēršanu, jaunas slēdzenes iegādi un seifa satura pārvešanu," uzsvērts paziņojumā.</p>
      <p>Vienlaikus bankas administrators arī atzīmē, ka neizņemtā manta atbilstoši Kredītiestāžu likumam tiks atsavināta, un klientiem būs tiesības pieteikt prasības par atsavināšanas rezultātā saņemto naudas līdzekļu izmaksu.</p>
      <p>Pēc bankas mājaslapā publicētās informācijas, "PNB banka" klientiem seifu noma piedāvāja arī Rīgā, Elizabetes ielā 15.</p>
      <p>Jau vēstīts, ka "PNB bankas" darbība tika apturēta 2019.gada 15.augustā, bet 12.septembrī Rīgas pilsētas Vidzemes priekšpilsētas tiesa pasludināja "PNB banku" par maksātnespējīgu.</p>
      <p>"PNB bankas" darbība tika apturēta, lai nepieļautu bankas līdzekļu aizplūšanu.</p>
      <p>Eiropas Centrālā banka (ECB) kā "PNB bankas" tiešais uzraugs 2019.gada 15.augustā nolēma atzīt "PBN banku" par tādu finanšu iestādi, kas ir nonākusi vai nonāks finanšu grūtībās, savukārt Eiropas Vienotā noregulējuma valde pieņēma lēmumu neveikt "PNB bankas" noregulējumu, kas nozīmē neveikt pasākumus, lai bankas darbību stabilizētu. Ņemot vērā minēto, FKTK nolēmuma apturēt finanšu pakalpojumu sniegšanu "PNB bankā" un lēma par noguldījumu nepieejamību.</p>
      <p>ECB kā "PNB bankas" tiešais uzraugs pieņēmis šādu lēmumu, konstatējot, ka banka nav ievērojusi regulējošās prasības un izvērtējot bankas finansiālo situāciju.</p>
      <related>
        <h4>Lasi vēl</h4>
        <a href="https://www.delfi.lv/bizness/bankas_un_finanses/skele-un-slesers-velas-klut-par-bankieriem-un-nopirkt-banku.d?id=51664033"/>
        <a href="https://www.delfi.lv/bizness/bankas_un_finanses/tiesa-pasludinajusi-pnb-banku-par-maksatnespejigu.d?id=51456193"/>
        <a href="https://www.delfi.lv/bizness/bankas_un_finanses/guselnikovs-naids-pret-mani-personiski-bija-parak-specigs.d?id=51415007"/>
      </related>
    </article>
  </body>
</html>