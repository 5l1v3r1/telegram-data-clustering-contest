<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/women/family-corner/2019/11/25/mother-gives-birth-to-son-after-11-daughters.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T07:26:00+00:00"/>
    <meta property="og:title" content="ഭർത്താവ് ആൺകുഞ്ഞിനെ ആഗ്രഹിച്ചു, 11 വട്ടം ജനിച്ചത് പെൺകുഞ്ഞുങ്ങൾ; ഒടുവിൽ"/>
    <meta property="og:description" content="ആൺതരിയെ മോഹിച്ച ഭർത്താവിനുവേണ്ടി അവൾ തുടർച്ചയായി പ്രസവിച്ചു. 11 വട്ടവും ജനിച്ചത് പെൺകുഞ്ഞുങ്ങൾ മാത്രം. ഒടുവലിൽ 12–ാമത്തെ പ്രസവത്തിൽ അവൾ ആൺകുഞ്ഞിന്റെ.Baby Boy. Family. Rajasthan. 11 daughter. Love.Women and Family. Family Corner. Manorama Online"/>
  </head>
  <body>
    <article>
      <h1>ഭർത്താവ് ആൺകുഞ്ഞിനെ ആഗ്രഹിച്ചു, 11 വട്ടം ജനിച്ചത് പെൺകുഞ്ഞുങ്ങൾ; ഒടുവിൽ</h1>
      <address><time datetime="2019-11-25T07:26:00+00:00">25 Nov 2019, 07:26</time> by <a rel="author">മനോരമ ലേഖകൻ</a></address>
      <p>ആൺതരിയെ മോഹിച്ച ഭർത്താവിനുവേണ്ടി അവൾ തുടർച്ചയായി പ്രസവിച്ചു. 11 വട്ടവും ജനിച്ചത് പെൺകുഞ്ഞുങ്ങൾ മാത്രം. ഒടുവലിൽ 12–ാമത്തെ പ്രസവത്തിൽ അവൾ ആൺകുഞ്ഞിന്റെ അമ്മയായി. രാജസ്ഥാനിലെ ചുരു ജില്ലയിലെ ഗുഡി എന്ന സ്ത്രീ നവംബർ 20 നാണ് ആൺകുഞ്ഞിനെ പ്രസവിച്ചത്.</p>
      <p>പാരമ്പര്യം നിലനിർത്താൻ ആൺതരി വേണമെന്ന ഭർത്താവിന്റെ ആഗ്രഹം സാധിച്ചുകൊടുക്കാനായി തുടർച്ചയായി പ്രസവിച്ചതിനെപ്പറ്റിയും അതിന്റെ പേരിൽ അനുഭവിക്കേണ്ടി വന്ന പരിഹാസങ്ങളെക്കുറിച്ചും 42 വയസ്സുകാരിയായ ഗുഡ്ഢി പറയുന്നതിങ്ങനെ :-</p>
      <p>'' തുടർച്ചയായി പെൺകുട്ടികളെ മാത്രം പ്രസവിക്കുന്നവൾ എന്നു പറഞ്ഞ് ആളുകൾ എന്നെ നിരന്തരം അപമാനിച്ചു കൊണ്ടിരുന്നു. എന്റെ 11 പെൺമക്കളിൽ മൂന്നുപേരുടെ വിവാഹം ഇതിനകം കഴിഞ്ഞു. മക്കളിൽ ഏറ്റവും മുതിർന്നയാൾക്ക് 22 വയസ്സുണ്ട്''.</p>
      <p>നവംബർ 20 ന് സർക്കാർ ആശുപത്രിയാലാണ് ഗുഡ്ഢി കുഞ്ഞിന് ജന്മം നൽകിയത്. കുടുംബത്തിൽ ആൺകുഞ്ഞ് ജനിക്കാത്തതിനാൽ ഗുഡ്ഢിയുടെ ഭർത്താവ് കൃഷ്ണകുമാർ വല്ലാതെ നിരാശനായിരുന്നു. മക്കളിൽ കുറച്ചു പേർ സ്കൂളിൽ പഠിക്കുന്നുണ്ട്. രണ്ടു പേർക്ക് സ്കൂളിൽ പോകാനുള്ള പ്രായമായിട്ടില്ല.</p>
      <p>ഇത്രയും വലിയ കുടുംബത്തെ നോക്കാനുള്ള കഷ്ടപ്പാടിനെക്കുറിച്ച് ഗുഡ്ഢി ഒരു ചെറുചിരിയോടെ പറയുന്നതിങ്ങനെ :-</p>
      <p>'' കുറേയധികം പെൺകുട്ടികൾക്കു ശേഷം ആൺകുഞ്ഞിന് ജന്മം നൽകുന്ന ആദ്യത്തെ സംഭവമൊന്നുമല്ലല്ലോയിത്. 2017 ഫെബ്രുവരിയിൽ മധ്യപ്രദേശിൽ ഒരമ്മ 10 പെൺകുട്ടികൾക്ക് ജന്മം കൊടുത്തതിനു ശേഷം ആൺകുട്ടിയെ പ്രസവിച്ചിരുന്നു. 45 വയസ്സുള്ള ലക്ഷ്മി എന്ന സ്ത്രീയാണ് ശിവപുരിയിലെ സർക്കാർ ആശുപത്രിയിൽ ആൺകുഞ്ഞിന് ജന്മം നൽകിയത്.</p>
      <p>English Summary : Mother gives birth to son after 11 daughters</p>
    </article>
  </body>
</html>