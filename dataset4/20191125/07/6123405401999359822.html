<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/geopolitica/papa-francesco-incontra-naruhito-in-giappone-prossima-guerra-per-acqua-639054.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T07:51:00+00:00"/>
    <meta property="og:title" content="Papa Francesco incontra Naruhito in Giappone: &quot;Prossima guerra per l'acqua&quot;"/>
    <meta property="og:description" content="Papa Francesco, nella visita privata all'imperatore giapponese Naruhito, nel Palazzo imperiale di Tokyo ha trattato di temi ambientali"/>
  </head>
  <body>
    <article>
      <h1>Papa Francesco incontra Naruhito in Giappone: "Prossima guerra per l'acqua"</h1>
      <h2>Papa Francesco, nella visita privata all'imperatore giapponese Naruhito, nel Palazzo imperiale di Tokyo ha trattato di temi ambientali</h2>
      <address>
        <time datetime="2019-11-25T07:51:00+00:00">25 Nov 2019, 07:51</time>
      </address>
      <p>
        <a href="http://www.affaritaliani.it/politica/geopolitica/papa-francesco-incontra-naruhito-in-giappone-prossima-guerra-per-acqua-639054_mm_741748_mmc_1.html">Guarda la gallery</a>
      </p>
      <p>
        <b>Papa: a imperatore Naruhito, prossima guerra sara' per l'acqua</b>
      </p>
      <p>Papa Francesco, nella visita privata all'imperatore giapponese Naruhito, nel Palazzo imperiale di Tokyo ha trattato di temi ambientali e soprattutto della questione acqua. Naruhito e' membro onorario della "Commissione mondiale sull'acqua per il XXI secolo" e offre il suo patronato alla "Global Water Partnership", un ente fondato dalla Banca Mondiale, dalle Nazioni Unite e dal ministero svedese per lo sviluppo. Secondo fonti presenti al Palazzo imperiale, il Pontefice ha sottolineato come il problema dell'ambiente sia di difficile risoluzione perche' collegato a quello dell'economia. La prossima guerra sara' causata da un conflitto per l'acqua, ha rimarcato il Papa, sempre secondo quanto riferiscono le fonti. L'incontro con l'imperatore Naruhito, nella sala Take no ma (Sala di bambu') e' durato circa 20 minuti. </p>
      <p>
        <b>PAPA: A GIOVANI GIAPPONE, 'CHI SI DIMENTICA DI RIDERE VIVE COME UNO ZOMBI'</b>
      </p>
      <p>''Ci sono uomini e donne che si sono dimenticati di ridere'', che non conoscono il senso della meraviglia, vivono ''come zombi, il loro cuore ha smesso di battere'' a causa dell'incapacità di celebrare la vita con gli altri. Sono le parole che il PAPA ha rivolto, nel corso del suo viaggio apostolico in Giappone, ai giovani di Tokyo, secondo quanto rivela 'Vatican News'. ''Quanta gente nel mondo è materialmente ricca, ma vive come schiava di una solitudine senza eguali. Penso alla solitudine che sperimentano tante persone, giovani e adulti, delle nostre società prospere, ma spesso così anonime'', ribadisce, esortando a combattere quella ''povertà spirituale'' che Madre Teresa diceva essere la più terribile: ''la solitudine e la sensazione di non essere amati'', e chiedendo ai giovani un deciso cambiamento di priorità. </p>
      <p>
        <b>PAPA: A GIOVANI GIAPPONE, 'ACCOGLIERE RIFUGIATI CHE ARRIVANO DOPO GRANDI SOFFERENZE'</b>
      </p>
      <p>Nel corso del suo viaggio apostolico in Giappone, il PAPA rivolgendosi ai giovani a Tokyo ha detto loro di ''accogliere quelli che vengono, spesso dopo grandi sofferenze, a cercare rifugio'' nel loro Paese e ricorda che all'Incontro è presente un piccolo gruppo di rifugiati: "la vostra accoglienza - afferma - testimonierà che per molti possono essere estranei, ma per voi si possono considerare fratelli e sorelle''. E' quanto riporta 'Vatican News'. </p>
    </article>
  </body>
</html>