<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/mono-epeigonta-cheiroyrgeia-simera-deytera-panepistimiako-nosokomeio-rioy/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T07:37:23+00:00"/>
    <meta property="og:title" content="Μόνο επείγοντα χειρουργεία από σήμερα Δευτέρα στο πανεπιστημιακό νοσοκομείο Ρίου"/>
    <meta property="og:description" content="Μόνο επείγοντα χειρουργεία από σήμερα Δευτέρα στο πανεπιστημιακό νοσοκομείο Ρίου. Φρένο στα τακτικά χειρουργεία στο πανεπιστημιακό"/>
  </head>
  <body>
    <article>
      <h1>Μόνο επείγοντα χειρουργεία από σήμερα Δευτέρα στο πανεπιστημιακό νοσοκομείο Ρίου</h1>
      <address><time datetime="2019-11-25T07:37:23+00:00">25 Nov 2019, 07:37</time> by <a rel="author">ΣΥΝΕΙΔΗΣΗ</a></address>
      <p>
        <b>Φρένο στα τακτικά χειρουργεία στο πανεπιστημιακό νοσοκομείο της Πάτρας στο Ρίο μπαίνει από σήμερα, Δευτέρα 25 Νοεμβρίου.</b>
      </p>
      <p>Οι αναισθησιολόγοι παύουν να χορηγούν αναισθησία σε τακτικά περιστατικά διαμαρτυρόμενοι για την υποστελέχωση του τμήματος και την έλλειψη σημαντικών μέσων για την εργασία τους όπως το βιντεολαρυγγοσκόπιο.</p>
      <p>Η απόφαση για επ’ αόριστον στάσεις εργασίας από τη Δευτέρα γνωστοποιήθηκε με έγγραφο της Ένωσης Νοσοκομειακών Γιατρών προς τη διοίκηση του νοσοκομείου, τους διευθυντές των κλινικών και τη διοίκηση όλης της 6ης ΥΠΕ.</p>
      <p>Από τη Δευτέαρ η ΕΙΝΑ προχωρά σε καθημερινές στάσεις εργασίας στο αναισθησιολογικό και τα χειρουργεία από την αρχή της βάρδιας έως τη 1 το μεσημέρι. Τις ώρες αυτές θα υπάρχει προσωπικό ασφαλείας που θα είναι οι εφημερεύοντες γιατροί. Θα χορηγείται αναισθησία μόνο στα επείγοντα χειρουργεία και όχι στα προγραμματισμένα.</p>
      <h3>Η ΑΝΑΚΟΙΝΩΣΗ ΤΗΣ ΔΕΥΑΠ</h3>
      <h3>ΚΑΘΗΜΕΡΙΝΕΣ ΣΤΑΣΕΙΣ ΕΡΓΑΣΙΑΣ ΤΗΣ Ε.Ι.Ν.Α ΣΤΟ ΑΝΑΙΣΘΗΣΙΟΛΟΓΙΚΟ ΚΑΙ ΤΑ ΧΕΙΡΟΥΡΓΕΙΑ</h3>
      <p>Η κατάσταση που διαμορφώνεται στο Αναισθησιολογικό Τμήμα του ΠΓΝΠ λόγω της υποστελέχωσης και της υποχρηματοδότησης καθίσταται πλέον επισφαλής τόσο για το ιατρικό προσωπικό, όσο και την παρεχόμενη ποιότητα περίθαλψης στους ίδιους τους ασθενείς. Εδώ και αρκετό καιρό, τόσο οι αναισθησιολόγοι του ΕΣΥ, όσο και η Ε.Ι.Ν.Α, έχουμε προειδοποιήσει για το επικείμενο αδιέξοδο που θα επέλθει τον Νοέμβριο και εφεξής, τη Διοίκηση του Νοσοκομείου, τα αρμόδια επιστημονικά όργανα και την Διοίκηση της 6ης ΥΠΕ. Οι απαντήσεις που λάβαμε ήταν η σιωπή και η αδιαφορία.</p>
      <p>Ο αριθμός των υπηρετούντων αναισθησιολόγων του νοσοκομείου βαίνει διαρκώς μειούμενος. Οι κενές οργανικές θέσεις είναι πέντε, με μόνο τις δύο εξ αυτών να έχουν προκηρυχθεί, αναμένοντας να ολοκληρωθεί η χρονοβόρα διαδικασία κρίσεων εδώ και μήνες. Εντός των επόμενων μηνών αναμένεται επίσης η συνταξιοδότηση κι άλλων συναδέλφων. Η ειδικευόμενη γιατρός είναι μόλις μία και η λίστα αναμονής άδεια εδώ και πολύ καιρό. Οι επικουρικοί γιατροί από τέσσερις κατέληξαν πλέον τρεις , των οποίων η σύμβαση λήγει στα τέλη Νοεμβρίου, ταυτόχρονα με άλλων 300 συναδέλφων πανελλαδικά.</p>
      <p>Οι ανάγκες που διαρκώς αυξάνονται είναι αδύνατο να καλυφθούν από τους εναπομείναντες γιατρούς του ΕΣΥ οι οποίοι έχουν πάνω από είκοσι χρόνια συνεχούς εργασίας στις πλάτες τους κατά μέσο όρο. Οκτώ χειρουργικά τραπέζια καθημερινά στο τακτικό πρωινό ωράριο, μαιευτήριο,ακτινολογικό,αγγειογράφος,διακομιδές, διασωλήνωση ασθενών σε ΤΕΠ και κλινικές. Το δίλημμα είναι πλέον σαφές. Ή θα ενισχυθεί και θα ανανεωθεί άμεσα με μόνιμο προσωπικό, επιμελητές Β’ το Αναισθησιολογικό Τμήμα ή θα μετακυλίεται η κρίση της υποστελέχωσης στους εναπομείναντες γιατρούς με την ταυτόχρονη παραβίαση της νομοθεσίας για ασφαλή χορήγηση αναισθησίας, με τις ανάλογες συνέπειες και κινδύνους για τους ασθενείς.</p>
      <p>Οι διακηρύξεις της Διοίκησης του Νοσοκομείου καθώς και τοπικών παραγόντων για λειτουργία της Καρδιοχειρουργικής και της Μονάδας υποβοηθούμενης αναπαραγωγής στο ΠΓΝΠ – μονάδες που απαιτούν μεταξύ άλλων και αναισθησιολογική συνδρομή- είναι έωλες, όσο το μόνιμο προσωπικό βαίνει διαρκώς συρρικνούμενο.</p>
      <p>Για όλους τους παραπάνω λόγους προχωράμε σε καθημερινές στάσεις εργασίας της Ε.Ι.Ν.Α στο Αναισθησιολογικό και τα Χειρουργεία, αρχής γενομένης την Δευτέρα 25/11 από την αρχή της βάρδιας έως τις 13μμ. Προσωπικό ασφαλείας για τις ώρες αυτές τίθενται οι εφημερεύοντες γιατροί της ημέρας. Θα χορηγείται αναισθησία μόνο στα επείγοντα χειρουργεία και όχι στα προγραμματισμένα .</p>
      <h3>Απαιτούμε:</h3>
      <p>Επιτάχυνση και ολοκλήρωση της διαδικασίας των κρίσεων για τις μόνιμες θέσεις αναισθησιολόγων που έχουν ήδη προκηρυχθεί (2)<br/>Άμεση προκήρυξη όλων των υπόλοιπων κενών οργανικών θέσεων αναισθησιολόγων (3)<br/>Μετατροπή των θέσεων που καλύπτουν οι επικουρικοί γιατροί σε οργανικές (ένταξή τους στο οργανόγραμμα των νοσοκομείων) και ταυτόχρονη προκήρυξή τους<br/>Τήρηση της νομοθεσίας για ασφαλή χορήγηση αναισθησίας<br/>Επαναπροκήρυξη των θέσεων και άμεση τοποθέτηση των 4 επικουρικών ιατρών, σαν λύση άμεσης ανάγκης</p>
      <p>
        <b>thebest.gr</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/to-pigadi-tis-avoranis-poy-edine-nero-parelthon-chorio-deitefoto/"/>
        <a href="http://sinidisi.gr/25i-noemvrioy-diethni-imera-tin-exaleipsi-tis-vias-ton-gynaikon/"/>
        <a href="http://sinidisi.gr/viosimi-alieia-ston-korinthiako/"/>
        <a href="http://sinidisi.gr/enosi-stratiotikon-aitoloakarnanias-se-kamia-periptosi-kentro-metanaston-stratiotiko-aerodromio-agrinioy/"/>
        <a href="http://sinidisi.gr/agrinio-mathainontas-tin-kardia-soy-sozeis-ti-zoi-soy-deite-foto/"/>
        <a href="http://sinidisi.gr/ethniki-odos-athinon-korinthoy-kleisti-akoma-3-4-ores-sta-dyo-reymata/"/>
      </related>
    </article>
  </body>
</html>