<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/11/25/7232890/"/>
    <meta property="og:site_name" content="Українська правда"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Реформа САП: відтермінувати, але не забути?"/>
    <meta property="og:description" content="Концепція реформування САП має бути більш ґрунтовною. Розглянемо останні зміни до законопроєкту щодо Антикорупційної прокуратури."/>
  </head>
  <body>
    <article>
      <h1>Реформа САП: відтермінувати, але не забути?</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.pravda.com.ua/authors/538c563191c24/" target="_blank">Олександр Лємєнов</a></address>
      <p>
        <i>Два місяці триває реформа органів прокуратури, яка включає в себе атестацію прокурорів всіх рівнів – від Генеральної прокуратури до підрозділів на місцевому рівні.</i>
      </p>
      <p>
        <i>Про перебіг відбору в Офіс генерального прокурора написано достатньо, тому немає сенсу дублювати меседжі.</i>
      </p>
      <p>
        <i>Власне кажучи, команда Statewatch ще на початку 2019 року була зосереджена виключно на одному підрозділі – Спеціалізованій антикорупційній прокуратурі, – який вищезазначені зміни не зачіпають.</i>
      </p>
      <p>Безумовно, незалежність прокурорів є однією з найболючіших проблем української прокуратури.</p>
      <p>Відповідно до <a href="https://rm.coe.int/168074738b">позиції</a> Консультативної ради європейських прокурорів, <b>незалежність і автономність прокурорів є невід'ємною частиною незалежності судової гілки влади</b>.</p>
      <p>Більшість експертів зазначають, що питання незалежності особливо гостро проявлялось у випадку функціонування САП. Також вони погодяться, що це питання має два виміри:</p>
      <ol>
        <li>інституційний (рівень усієї САП) та</li>
        <li>операційний (рівень кожного окремого прокурора).</li>
      </ol>
      <p>Про це <a href="https://dt.ua/internal/antikorupciyna-prokuratura-dva-vimiri-nezalezhnosti-312408_.html">зазначав</a> наш колега Володимир Петраковський. На його думку, утворення САП у вигляді самостійного структурного підрозділу Генпрокуратури було однією з найбільш грубих помилок антикорупційної реформи.</p>
      <p>Самостійність статусу підрозділу означає виключно те, що такий підрозділ не входить до складу інших підрозділів. Наслідком такого підходу є те, що двоє заступників керівника САП не є керівниками прокуратури (у розумінні Закону "Про прокуратуру" та КПК). Відповідно, вони не можуть призначати прокурорів у кримінальних провадженнях та приймати процесуальні рішення, які стосуються спеціальних суб'єктів – адвокатів, суддів, депутатів місцевих рад, міських голів тощо.</p>
      <p>Крім того, через статус структурного підрозділу наразі САП не має автономії у адміністративному, матеріально-технічному та бюрократичному (найширший сенс) аспектах.</p>
      <p>Представниками профільних організацій (Statewatch, ЦПК, Transparency International Ukraine) ще влітку було розроблено законопроєкт, що якраз і визначає місце <b>САП у системі прокуратури України як спеціалізовану антикорупційну прокуратуру, яка буде самостійним органом прокуратури на правах обласної прокуратури.</b></p>
      <p>Проте після цієї розробки відбулися <b>доопрацювання</b>, про які варто було б згадати.</p>
      <p>В останній версії драфту законопроєкту додано положення про те, що керівник САП визначає порядок автоматизованого розподілу кримінальних проваджень між прокурорами САП. Тобто фактично надали можливість розподіляти справи в ручному режимі.</p>
      <p>Для справжнього унезалежнення в статті 17 законопроєкту варто було передбачити, що письмові накази адміністративного характеру, пов'язані з організаційними питаннями діяльності САП та відповідних прокурорів, не можуть бути видані генеральним прокурором без погодженням з керівником Спеціалізованої антикорупційної прокуратури.</p>
      <p>Також керівнику САП, керівникам відповідних прокуратур, першим заступникам та заступникам надали право координувати діяльність правоохоронних органів у вигляді координаційних рад за участю правоохоронців. Прийняті рішення на цих нарадах будуть обов'язковими для правоохоронців.</p>
      <p>У драфті документу прописані вимоги до осіб, котрі хочуть бути прокурорами Офісу генпрокурора. Зокрема, ними може бути громадянин України з вищою юридичною освітою, який володіє українською мовою, а до прокурора САП додатково додали вимогу бути компетентним та доброчесним.</p>
      <p>Цікавими також є <b>зміни до порядку проведення конкурсу</b>. У статі 28-1 урізали деталізацію про проведення конкурсу, натомість для 3 представників громадських організацій збільшили з 2 до 3 років вимогу участі в антикорупційній діяльності, виключивши ті організації, котрі займаються правозахисною діяльністю та інституційними реформами.</p>
      <p>У статті 29-1 прибрали положення про спеціальну перевірку кандидатів, а також прописали більш детальну статтю 39 щодо порядку призначення прокурора на адміністративну посаду.</p>
      <p>У статті 39-1 додали, що керівником САП може бути особа з досвідом роботи саме у галузі кримінального права та процесу не менше п'яти років (адвокату, наприклад, буде важко довести, що саме у галузі кримінального права і процесу він має 5 років стажу). Але прибрали вимогу щодо володіння українською мовою. А також змінили концепцію формування конкурсної комісії.</p>
      <p>В остаточній версії проєкту закону саме генпрокурор призначає членів конкурсної комісії, а не Рада прокурорів України. Причому 3 членів він призначатиме від Ради прокурорів, а 3 – від міжнародних донорів. Хоча, як варіант, можна було прописати, щоб всі члени були від міжнародних донорів призначені Радою прокурорів.</p>
      <p>Також в останній версії законопроєкту прибрали положення про можливість участі члена конкурсної комісії у вигляді відео-конференції. Також прибрали положення про оприлюднення регламенту і щодо встановленої винагороди членам конкурсної комісії.</p>
      <p>Загалом, <b>концепція реформування САП має бути більш ґрунтовною</b>. Це необхідно для того, щоб відповідні прокурори мали повну незалежність в контексті процесуального керівництва розслідуваннями злочинів, що віднесені Кримінальним процесуальним кодексом до підслідності НАБУ (Національного антикорупційного бюро України).</p>
      <p>Зрештою, законопроєкт не внесено, а тому до нього потрібно обов'язково повернутись після проведення реформи Генпрокуратури, яка згодом стане Офісом генерального прокурора.</p>
      <p>
        <i>Олександр Лємєнов, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/11/22/7232748/"/>
        <a href="https://www.pravda.com.ua/news/2019/11/7/7231249/"/>
        <a href="https://www.pravda.com.ua/news/2019/10/28/7230286/"/>
      </related>
    </article>
  </body>
</html>