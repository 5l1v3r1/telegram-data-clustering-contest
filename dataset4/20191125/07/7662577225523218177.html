<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/ve-spanelsku-odhalili-ponorku-ktera-pasovala-dve-tuny-kokainu-plavidlo-pochazelo-nejspise-z-kolumbie.A191125_071826_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-25T07:26:00+00:00"/>
    <meta property="og:title" content="Ve Španělsku odhalili ponorku, která pašovala tři tuny kokainu. Pochází nejspíš z Kolumbie"/>
    <meta property="og:description" content="Španělská policie zadržela v neděli u pobřeží Atlantiku v Galicii na severozápadě země ponorku, která převážela nejspíš více než dvě tuny kokainu. Informoval o tom server BBC. Podle španělských médií pašerácké plavidlo pochází asi z Kolumbie a pravděpodobně najelo na mělčinu. Zatčeni byli dva lidé. Policisté nyní zkoumají, jak ponorku uvázlou v hloubce vytáhnout."/>
  </head>
  <body>
    <article>
      <h1>Ve Španělsku odhalili ponorku, která pašovala tři tuny kokainu. Pochází nejspíš z Kolumbie</h1>
      <address>
        <time datetime="2019-11-25T07:26:00+00:00">25 Nov 2019, 07:26</time>
      </address>
      <p>
        <mark>MADRID</mark>
        <b> Španělská policie zadržela v neděli u pobřeží Atlantiku v Galicii na severozápadě země ponorku, která převážela nejspíš více než dvě tuny kokainu. Informoval o tom server BBC. Podle španělských médií pašerácké plavidlo pochází asi z Kolumbie a pravděpodobně najelo na mělčinu. Zatčeni byli dva lidé. Policisté nyní zkoumají, jak ponorku uvázlou v hloubce vytáhnout.</b>
      </p>
      <related>
        <a href="https://www.lidovky.cz/svet/atlantik-na-francouzske-pobrezi-uz-vyplavil-pres-tunu-kokainu-jeho-puvod-je-zatim-neznamy.A191112_191942_ln_zahranici_ele"/>
      </related>
      <p>„Dnes brzy ráno se díky mezinárodní operaci podařilo poblíž pláže Hio v provincii Pontevedra lokalizovat malou, asi dvacet metrů dlouhou ponorku,“ citovala agentura Reuters nejmenovaného představitele policie. Podle agentury EFE má plavidlo na palubě až tři tuny kokainu, úřady to však dosud oficiálně nepotvrdily.</p>
      <p>Policisté zatkli dvě osoby, podle BBC ekvádorské občany. Třetímu se podařilo uprchnout. .</p>
      <p>Jak uvedla agentura AP s odvoláním na nejmenovaného oficiálního činitele, policejnímu potápěči se podařilo dostat do ponorky a vyzvednout z ní jeden balíček kokainu. Kolik přesně drogy ale v plavidlu je, není zatím jasné. Stejně tak není jasné, zda ponorku poslali ke dnu úmyslně členové posádky, nebo mělo plavidlo nějaké technické problémy. Ponorka se nyní nachází v hloubce asi šest metrů a kvůli špatnému počasí ji zatím policie nedokázala vytáhnout ven.</p>
      <p>Ponorky se k přepravě narkotik z Jižní Ameriky používají poměrně často, protože je lze díky jejich nenápadnosti jen obtížně odhalit. Není ale obvyklé, že by se taková plavidla dostala až k evropským břehům. Většinou slouží k pašování drog do Spojených států.</p>
    </article>
  </body>
</html>