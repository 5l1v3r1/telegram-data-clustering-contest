<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561171/kataggelia-pagni-edioxan-karkinopathi-tis-akurosan-himeiotherapeia-logo-amka/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T07:54:00+00:00"/>
    <meta property="og:title" content="ΠΑΓΝΗ: Έδιωξαν καρκινοπαθή - Της ακύρωσαν χημειοθεραπεία λόγω… ΑΜΚΑ"/>
    <meta property="og:description" content="Σοβαρές καταγγελίες από τον πρόεδρο των εργαζομένων Δημήτρη Βρύσαλη"/>
  </head>
  <body>
    <article>
      <h1>ΠΑΓΝΗ: Έδιωξαν καρκινοπαθή - Της ακύρωσαν χημειοθεραπεία λόγω… ΑΜΚΑ</h1>
      <address><time datetime="2019-11-25T07:54:00+00:00">25 Nov 2019, 07:54</time> by <a rel="author">Παπαδάκης Χριστόφορος</a></address>
      <p>
        <b>Σοβαρές καταγγελίες από τον πρόεδρο των εργαζομένων Δημήτρη Βρύσαλη</b>
      </p>
      <p>Την πόρτα της εξόδου σε... καρκινοπαθή γυναίκα, υπήκοο χώρας των Βαλκανίων, έδειξε την περασμένη Παρασκευή η διοίκηση του Πανεπιστημιακού Νοσοκομείου Ηρακλείου, απαγορεύοντάς της να προχωρήσει σε χημειοθεραπεία επειδή δεν είχε φροντίσει να αποκτήσει ΑΜΚΑ. Το περιστατικό αποκαλύπτει η εφημερίδα “<b>Νέα Κρήτη</b>” σήμερα, μέσα από δηλώσεις του προέδρου του Σωματείου Εργαζομένων ΠΑΓΝΗ Δημήτρη Βρύσαλη, ο οποίος θεωρεί ότι σε καμία περίπτωση και για κανένα λόγο δε θα έπρεπε να αντιμετωπίζεται ως “πελάτης” ένας ασθενής σε δημόσιο νοσοκομείο, και κυρίως βέβαια όταν πρόκειται για μια ανήμπορη γυναίκα από άλλη χώρα, που έχει έρθει στην πατρίδα μας αναζητώντας μια καλύτερη ζωή, με την ίδια της τη ζωή, όμως, ξαφνικά, να απειλείται σοβαρά απ’ την επάρατη νόσο!</p>
      <p>«Η μη παροχή υγειονομικής περίθαλψης σε ανασφάλιστο ογκολογικό ασθενή μετανάστη, στο<a href="https://www.neakriti.gr/article/kriti/1560892/oi-vlaves-ston-exoplismo-ton-pludirion-anapsan-foties-sto-pagni/"> ΠΑΓΝΗ</a>, την περασμένη Παρασκευή, ο οποίος δεν είχε ΑΜΚΑ, αποτελεί περίτρανη απόδειξη ότι το υπουργείο Υγείας, η ΔΥΠΕ και η διοίκηση, δυστυχώς, θεωρούν τα νοσοκομεία επιχειρήσεις και τους ασθενείς πελάτες. Η εξέλιξη αυτή έρχεται ως φυσικό αποτέλεσμα της υποχρηματοδότησης των δημόσιων νοσοκομείων, αλλά και ειδικότερα του σφαγιασμού των επιχορηγήσεων για τη νοσηλεία των οικονομικά αδύνατων», καταγγέλλει στη “Νέα Κρήτη” ο Δημήτρης Βρύσαλης.</p>
      <p>Σύμφωνα με τον ίδιο, η γυναίκα αυτή είχε υποβληθεί σε σειρά χημειοθεραπειών στην Ογκολογική Κλινική του ΠΑΓΝΗ. «Ερχόταν κάθε περίπου 15 με 20 μέρες και έκανε χημειοθεραπεία. Μέχρι που την περασμένη Παρασκευή, αφού της έγινε η καθιερωμένη αιμοληψία για να γίνει η επόμενη χημειοθεραπεία, της απάντησαν ότι δεν μπορεί να υποβληθεί σε αυτή επειδή στερείται ΑΜΚΑ και δεν είχε φροντίσει μέχρι τη στιγμή εκείνη να το βγάλει. Για λόγους που δεν μπορώ να γνωρίζω», συμπληρώνει ο Δημήτρης Βρύσαλης, «η γυναίκα αυτή δεν είχε καταφέρει να βγάλει ΑΜΚΑ, παρότι της είχαν επισημάνει από καιρό ότι έπρεπε να μεριμνήσει»...</p>
      <p>Ο πρόεδρος του Σωματείου Εργαζομένων ΠΑΓΝΗ στο σημείο αυτό υπενθυμίζει ότι η προηγούμενη κυβέρνηση είχε λάβει μέτρα διευκόλυνσης των αλλοδαπών να αποκτήσουν ΑΜΚΑ. «Έστω και με πολλές δυσκολίες, αυτό γινόταν τότε. Η σημερινή, όμως, κυβέρνηση έκανε τις προϋποθέσεις αυτές ακόμα δυσκολότερες. Και ως εκ τούτου, κρούω τον κώδωνα του κινδύνου, ότι τώρα που περιμένουμε και στην Κρήτη μετανάστες και ασυνόδευτα παιδιά μεταναστών θα αντιμετωπίσουμε προβλήματα από πιθανά μεγάλο αριθμό ανθρώπων που δε θα έχει ΑΜΚΑ και μπορεί να υπάρχουν τεράστιες δυσκολίες για την έκδοση αυτού»...</p>
      <p>
        <b>Έχουν κόψει τα κονδύλια</b>
      </p>
      <p>«Τα τελευταία χρόνια το κονδύλι που προϋπολογίζεται γι’ αυτόν τον σκοπό παραμένει πενιχρό και φυσικά ανεπαρκές. Η πολιτική μείωσης της κρατικής χρηματοδότησης που ακολουθούν τόσο η σημερινή όσο και η προηγούμενη κυβέρνηση - σύμφωνα με τις κατευθύνσεις της Ε.Ε. - έχει ένα και μόνο στόχο: η κρατική ευθύνη να περιοριστεί στην παροχή στοιχειωδών μόνο υπηρεσιών υγείας, πέρα από τις οποίες αυτή αποτελεί ατομική υπόθεση και εμπόρευμα, που πωλείται και αγοράζεται ανάλογα με την οικονομική δυνατότητα του καθενός», όπως δήλωσε στη “Νέα Κρήτη” χθες ο Δημήτρης Βρύσαλης. «Είναι ενδεικτικό ότι η εγκύκλιος του υπουργείου που βάζει φραγμούς στη νοσηλεία ανασφάλιστων στόχο έχει, όπως ομολογείται, την αποφυγή απώλειας εσόδων για το νοσοκομείο. Βέβαια πάγια τακτική και αυτής και της προηγούμενης κυβέρνησης είναι να προσπαθεί σε αυτή την αντιλαϊκή πολιτική να κάνει συνενόχους τους εργαζομένους στην υγεία, υποχρεώνοντάς τους να γίνουν οι ίδιοι εισπράκτορες ή αρνητές θεραπειών, εξετάσεων, νοσηλειών κ.ά., υποχρεώνοντάς τους στην ουσία να καταργούν τον φυσικό και ηθικό τους ρόλο, που είναι η υπεράσπιση και η προαγωγή της υγείας των ανθρώπων και η παροχή περίθαλψης και φροντίδας δίχως περιορισμούς και προϋποθέσεις. Αν αυτοί θέλουν να μας κάνουν να το ξεχάσουμε, δεν πρόκειται να τους κάνουμε τη χάρη... Δηλώνουμε λοιπόν ξεκάθαρα ότι οι υγειονομικοί τη μόνη υποχρέωση που αναγνωρίζουν είναι απέναντι στους ασθενείς και στους συγγενείς τους, να τους παρέχουν δηλαδή δωρεάν και δίχως άλλους περιορισμούς ό,τι καλύτερο είναι δυνατό σύμφωνα με τα επιτεύγματα της επιστήμης και της τεχνολογίας, χωρίς αστερίσκους και προϋποθέσεις».</p>
      <p>Όπως συνεχίζει ο Δημήτρης Βρύσαλης, «το κράτος πρέπει να αναλάβει πλήρως και αποκλειστικά τη χρηματοδότηση για παροχή των απαραίτητων υπηρεσιών υγείας σε όλους, ασφαλισμένους και ανασφάλιστους, απολύτως δωρεάν, καταργώντας τις πληρωμές και συμμετοχές για εξετάσεις, νοσηλεία, φάρμακα και άλλες θεραπείες. Πρέπει να υπάρχει καθολικά ισότιμη πρόσβαση σε ιατροφαρμακευτική περίθαλψη στο επίπεδο των εξελίξεων της επιστήμης, με κριτήριο την κάλυψη των σύγχρονων αναγκών. Καμιά αναβολή θεραπειών εισαγωγών, κ.ά., για οικονομικούς ή άλλους μη επιστημονικά-ιατρικά δικαιολογούμενους λόγους».</p>
      <p>
        <b>Οι εργαζόμενοι ξεσηκώνονται  - Δεκαπέντε προσλήψεις για 300 κενά!</b>
      </p>
      <p>Να αναφέρουμε, εξάλλου, ότι την περασμένη Πέμπτη πραγματοποιήθηκε 2ωρη στάση εργασίας και συγκέντρωση στο σαλόνι του νοσοκομείου. Όπως σημειώνεται σε σχετική ανακοίνωση του Συλλόγου Εργαζομένων, «η στάση εργασίας πραγματοποιήθηκε την περίοδο που τα προβλήματα οξύνονται και οι καταγγελίες εργαζομένων φτάνουν καθημερινά στη διοίκηση, στην Υ.ΠΕ. και το υπουργείο Υγείας εξαιτίας της διαχρονικής υποστελέχωσης και υποχρηματοδότησης, που αποτέλεσμα έχει κλινικές, τμήματα και εργαστήρια να λειτουργούν στα όρια ασφαλείας και οι συντηρήσεις του εξοπλισμού να γίνονται με τις φιλότιμες προσπάθειες της τεχνικής υπηρεσίας.</p>
      <p>Στη διαμαρτυρία καταγγέλθηκε για άλλη μια φορά η προσπάθεια εξωραϊσμού των διοικούντων από τη μια, αλλά και συκοφάντησης του Σωματείου μας από την άλλη, επειδή αναδεικνύουμε τις πολιτικές ευθύνες όλων όσων διοίκησαν και κυβέρνησαν και επειδή δεν έχουμε γίνει χειροκροτητές των αντιλαϊκών επιλογών.</p>
      <p>Αποτελεί κοροϊδία να αναφέρουν διοίκηση και υπουργείο ότι πραγματοποιούνται προσλήψεις στα νοσοκομεία του νομού, ενώ στην πραγματικότητα γίνονται επαναπροκηρύξεις των θέσεων όσων εργάζονται σήμερα στην καθαριότητα και τη σίτιση, κάτι που θα οδηγήσει πολλούς στην ανεργία, όπως συνέβη και τα προηγούμενα χρονιά. Αποτελεί υποτίμηση της νοημοσύνης των εργαζομένων και των ασθενών να λέγεται ότι αποτελεί ενίσχυση όταν και αν έρθουν 15 νοσηλευτές με μπλοκάκι, όταν τα κενά μόνο στη νοσηλευτική υπηρεσία είναι πάνω από 300. Ας απαντήσει το υπουργείο και ταυτόχρονα η διοίκηση, αν οι εργαζόμενοι αυτοί έχουν τα όποια δικαιώματα υπάρχουν, όπως άδειες, αναρρωτικές κ.ά.</p>
      <p>Αποτελεί πρόκληση να λέγεται ότι ενισχύεται η διοικητική υπηρεσία με 28 άτομα, όταν οι κενές θέσεις φτάνουν στο 50 % του οργανισμού. Μάλιστα, υπάρχουν τμήματα όπου εργάζονται εθελοντές, σπουδαστές του ΟΑΕΔ κ.ά.</p>
      <p>Κοροϊδεύουν τους ασθενείς όταν μιλάνε για κάλυψη των επικουρικών γιατρών που θα απολυθούν στο τέλος του μήνα, την ώρα που οι εφημερίες πολλών τμημάτων δεν μπορούν να πραγματοποιηθούν, τα ρεπό ανάπαυσης δε δίνονται κ.ά.».</p>
      <p>Μεταξύ άλλων, η διοίκηση του Σωματείου Εργαζομένων του ΠΑΓΝΗ καταλήγει λέγοντας: «Γνωρίζουμε ότι η διαιώνιση των ελλείψεων προσωπικού, η επέκταση των ελαστικών εργασιακών σχέσεων, η μείωση της κρατικής χρηματοδότησης και οι πετσοκομμένοι μισθοί εντάσσονται στον σχεδιασμό για λειτουργία των δημόσιων μονάδων με ιδιωτικοοικονομικά κριτήρια, ως “αυτοτελείς επιχειρηματικές μονάδες”, με λιγότερο και φθηνότερο προσωπικό, που θα καλύπτουν το κόστος λειτουργίας από την “πώληση” υπηρεσιών υγείας σε ασθενείς και ασφαλιστικά ταμεία».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560917/ergazomenoi-pagni-sovari-elleipsi-prosopikou-sto-aimatologiko-ergastirio/"/>
        <a href="https://www.neakriti.gr/article/kriti/irakleio/1560724/pagni-stasi-ergasias-gia-tis-apoluseis/"/>
        <a href="https://www.neakriti.gr/article/kriti/irakleio/1560460/paidopsuhiatriki-pagni-den-vgainoun-oi-efimeries/"/>
        <a href="https://www.neakriti.gr/article/kriti/1560892/oi-vlaves-ston-exoplismo-ton-pludirion-anapsan-foties-sto-pagni/"/>
      </related>
    </article>
  </body>
</html>