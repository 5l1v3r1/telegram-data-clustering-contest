<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/petizione-contro-muro-che-si-vedr%C3%A0-dalle-colline-unesco-24-ore-centinaia-di-firme-219859"/>
    <meta property="og:site_name" content="Oggi Treviso"/>
    <meta property="article:published_time" content="2019-11-25T07:41:50+00:00"/>
    <meta property="og:title" content="Petizione contro il muro che si vedrà dalle colline Unesco: in 24 ore centinaia di firme"/>
    <meta property="og:description" content="CROCETTA DEL MONTELLO – Dilaga la protesta contro l’ipotesi di realizzare delle casse d’espansione nell’alveo del Piave a Ciano del Montello"/>
  </head>
  <body>
    <article>
      <h1>Petizione contro il muro che si vedrà dalle colline Unesco: in 24 ore centinaia di firme</h1>
      <h2>Petizione contro “La distruzione delle Grave di Ciano”</h2>
      <address><time datetime="2019-11-25T07:41:50+00:00">25 Nov 2019, 07:41</time> by <a rel="author" href="http://oggitreviso.it/archivio/news/giornalista/23291" target="_blank">Ingrid Feltrin Jefwa</a></address>
      <p><b>CROCETTA DEL MONTELLO</b> – Dilaga la protesta contro l’ipotesi di realizzare delle casse d’espansione nell’alveo del <b>Piave a Ciano del Montello</b>. Un’opera che contempla un muro alto 8 metri e lungo <b>oltre 13 chilometri, visibile anche dai satelliti</b>. Il neonato <b>Comitato per la Tutela delle Grave di Ciano </b>ha pubblicato una <a href="https://www.change.org/p/al-presidente-della-regione-veneto-luca-zaia-salviamo-le-grave-di-ciano-no-alle-casse-di-espansione?recruiter=874888833&amp;utm_source=share_petition&amp;utm_medium=facebook&amp;utm_campaign=psf_combo_share_abi&amp;utm_term=psf_combo_share_message&amp;recruited_by_id=e828ba40-6bc6-11e8-81a1-cbaa238d8e40&amp;share_bandit_exp=abi-19087929-it-IT&amp;share_bandit_var=v1&amp;utm_content=fht-19087929-it-it%3Av1"><b>petizione online</b></a> e nel giro di sole 24 ore sono centinaia le adesioni, che stanno crescendo di ora in ora. La <a href="https://www.change.org/p/al-presidente-della-regione-veneto-luca-zaia-salviamo-le-grave-di-ciano-no-alle-casse-di-espansione?recruiter=874888833&amp;utm_source=share_petition&amp;utm_medium=facebook&amp;utm_campaign=psf_combo_share_abi&amp;utm_term=psf_combo_share_message&amp;recruited_by_id=e828ba40-6bc6-11e8-81a1-cbaa238d8e40&amp;share_bandit_exp=abi-19087929-it-IT&amp;share_bandit_var=v1&amp;utm_content=fht-19087929-it-it%3Av1">raccolta firme</a> è destinata al <b>presidente della regione Veneto, Luca Zaia</b>.<br/><br/>“Chiediamo di bloccare i lavori di avanzamento per il progetto denominato “<b>Casse di espansione per le piene del fiume Piave in corrispondenza delle Grave di Ciano</b>” situate nel Comune di <b>Crocetta del Montello</b> – si legge nella petizione -, opera il cui costo complessivo è stato stimato in <b>55.3 milioni di euro </b>e la cui fase progettuale è già stata finanziata fino al livello esecutivo per un importo di <b>euro 1.651.700 </b>con procedura di gara fissata per dicembre 2019. Le casse di espansione, come si evince dal progetto preliminare, prevedono lo scavo di un bacino di laminazione stimato in <b>35 milioni di metri cubi distribuiti su 555 ettari,</b> e l<b>a costruzione di 13,5 km di muri </b>in c.a. <b>alti fino ad 8 metri </b>delimitanti quattro vasche contigue”.<br/><br/>Nel documento si citano le linee guida europee sugli interventi nei fiumi ma anche gli esempi positivi dell’applicazione di queste norme in<b> Austria, Germania, Svizzera, Trentino-Alto Adige</b> dove i fiumi risacralizzati hanno portato anche <b>vantaggi in termini di sicurezza</b>. “Il <b>progetto è obsoleto e distruttivo</b>”: si legge nella petizione dove viene spiegato che rispetto alle più moderne direttive sui fiumi questo progetto è l’esatto contrario.<br/><br/>Lungo l’elenco di motivazioni del <b>Comitato </b>per rigettare il progetto, dal fatto che l’area sia sotto vincolo di tutela europea per la sua importante valenza naturalistica ma anche: “La lacerazione dell’assetto socio-urbanistico dell’area prospiciente le <b>Grave di Ciano</b>, caratterizzato dalla presenza degli <b>storici borghi di Rivasecca, San Nicolò, Belvedere, Gildi, Botteselle, Sant’Urbano, Santa Margherita e Santa Mama</b>. Questi primi nuclei abitativi sorti lungo le sponde del fiume, testimoni della intensa relazione tra i loro abitanti e il Piave, luoghi di attracco degli zattieri che approdavano ai piedi del <b>Bosco Montello per trasportare poi il legname verso la Serenissima</b>, vedrebbero drammaticamente reciso il loro millenario legame con il corso del fiume”.<br/><br/>E ancora: “La <b>profanazione della memoria storica</b>. Indiscusso è l’alto valore storico dell’area a livello nazionale ed internazionale: teatro di azioni decisive della <b>Prima Guerra Mondiale</b>, qui, tra Piave e Montello sono state condotte le valorose azioni degli Arditi e si è compiuto il sacrificio di migliaia di giovani vite”. Il Comitato spiega poi che in questo modo si preclude qualsiasi possibilità di proseguire e incentivare il sistema di turismo diffuso che orbita proprio attorno a questo importante tratto del fiume, <b>affossando l’economia locale</b>.<br/><br/>Quindi chiedendo alla Regione di fare riferimento alle direttive europee, per il <b>Piave</b>, concludono: “Tutti noi firmatari ci sentiamo responsabili del nostro territorio, profondamente innervato nella storia e nell’identità collettiva della comunità, così unico dal punto di vista naturalistico, storico, culturale e per questo tanto prezioso. <b>Per preservarlo non possiamo quindi esimerci dal lottare contro progetti così devastanti. E’ nostro dovere, anche verso le future generazioni</b>”.</p>
      <related>
        <h4>Dello stesso argomento</h4>
        <a href="http://oggitreviso.it/montello-piave-sono-sotto-assedio-se-non-interveniamo-subito-andranno-persi-218034"/>
        <a href="http://oggitreviso.it/piave-rischio-con-quattro-nuovi-progetti-216972"/>
        <a href="http://oggitreviso.it/rischia-di-annegare-mentre-nuota-nel-piave-salvato-extremis-213768"/>
        <a href="http://oggitreviso.it/allerta-una-rissa-violenta-ma-%C3%A8-solo-una-banale-baruffa-213577"/>
        <a href="http://oggitreviso.it/fa-20-km-al-giorno-sulla-del-piave-piedi-chiede-ospitalit%C3%A0-cambio-distorie-213388"/>
        <a href="http://oggitreviso.it/si-tuffa-nel-piave-ragazzo-inghiottito-dalle-acque-davanti-agli-amici-211457"/>
        <a href="http://oggitreviso.it/vanno-fare-bagno-nel-piave-ma-rischiano-di-annegare-due-passanti-le-vedono-le-salvano-211268"/>
        <a href="http://oggitreviso.it/amministrative-2019-una-poltrona-tre-crocetta-del-montello-208931"/>
        <a href="http://oggitreviso.it/tutela-della-salute-pubblica-sar%C3%A0-una-priorit%C3%A0-anche-relazione-alla-coltivazione-della-vite%E2%80%9D-207218"/>
        <a href="http://oggitreviso.it/trovata-bomba-sul-greto-del-piave-197230"/>
      </related>
    </article>
  </body>
</html>