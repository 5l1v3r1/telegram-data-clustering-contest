<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/ne-davimo-beograd-lancima-smo-zakljucali-ministarstvo-da-mali-ne-moze-da-udje-video/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T07:41:10+00:00"/>
    <meta property="og:title" content="Ne davimo Beograd: Lancima smo zaključali ministarstvo da Mali ne može da uđe (VIDEO)"/>
    <meta property="og:description" content="Inicijativa Ne davimo Beograda saopštila je da su njeni aktivisti jutros blokirali ulaz u Ministarstvo finansija, navodeći da su lancima zaključali glavni ulaz sa namerom da onemoguće ulaz ministru Siniši Malom &quot;dokazanom plagijatoru i učesniku brojin afera&quot;."/>
  </head>
  <body>
    <article>
      <h1>Ne davimo Beograd: Lancima smo zaključali ministarstvo da Mali ne može da uđe (VIDEO)</h1>
      <address><time datetime="2019-11-25T07:41:10+00:00">25 Nov 2019, 07:41</time> by <a rel="author">Beta</a></address>
      <p>
        <b>Inicijativa Ne davimo Beograda saopštila je da su njeni aktivisti jutros blokirali ulaz u Ministarstvo finansija, navodeći da su lancima zaključali glavni ulaz sa namerom da onemoguće ulaz ministru Siniši Malom „dokazanom plagijatoru i učesniku brojin afera“.</b>
      </p>
      <p>„Siniša Mali ne sme ostati na javnoj funkciji ni dana više“, saopštila je Inicijativa Ne davimo Beograd i pozvala građane da joj se pridruže na protestu Crveni karton za Sinišu Malog, večeras ispred Ministarstva finansija.</p>
      <p>Kako su naveli, „odbranićemo zajedno naše institucije i izborićemo se da kriminalna politička elita odgovara za otimanje države od građana i siromašenje našeg društva“.</p>
      <p>U saopšenju se kaže da je nedavna odluka Odbora za profesionalnu etiku Univerziteta u Beogradu, „kojom je potvrđeno da je Siniša Mali plagirao svoj doktorat, samo jedan od brojnih razloga zašto on ne sme ostati na javnoj funkciji“.</p>
      <p>„Ovo čak nije ni prvi put da je i zvanično potvrđeno da se ogrešio o zakone, jer je prethodno pravosnažno osuđen za otimanje 10 hektara državne zemlje nadomak Vršca. Sinišu Malog prate brojne korupcionaške afere, izbegavanje plaćanja poreza, nameštanje tendera za novogodišnju rasvetu, porodično nasilje, ostavljanje građana Obrenovca na cedilu tokom poplava, ali i organizovanje, sprovođenje i zataškavanje rušenja u Hercegovačkoj ulici“, rečeno je u saopštenju.</p>
      <p>Kako je navedeno, „njegova vodeća uloga u sprovođenju projekta Beograd na vodi, kao i u procesima privatizacije još iz vremena kada je bio kadar Demokratske stranke, govore da je ovaj čovek ozbiljno oštetio i grad Beograd i državu Srbiju“.</p>
      <p>„Zbog svega ovoga on ne sme ostati ministar ni dana više“, poručila je Inicijativa Ne davimo Beograd.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fnedavimobeograd%2Fvideos%2F483250265628781%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <h3>Povezani tekstovi:</h3>
    </article>
  </body>
</html>