<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188896/"/>
    <meta property="og:site_name" content="Janam TV"/>
    <meta property="article:published_time" content="2019-11-25T07:04:02+00:00"/>
    <meta property="og:title" content="ജൂലിയന്‍ അസാഞ്ചെസ് ജയിലില്‍ കിടന്ന് മരിച്ചേക്കാം, വിക്കിലീക്‌സ് തലവന്റെ ആരോഗ്യനില മോശമെന്ന് അറുപതോളം ഡോക്ടര്‍മാര്‍"/>
    <meta property="og:description" content="ലണ്ടന്‍: വിക്കിലീക്ക്‌സ് സ്ഥാപകന്‍ ജൂലിയന്‍ അസാഞ്ചെയുടെ ആരോഗ്യം വളരെ മോശമാണെന്ന് വ്യക്തമാക്കി അറുപതോളം ഡോക്ടര്‍മാരുടെ കത്ത്. ഒരു പക്ഷെ അസാഞ്ചെ ജയിലില്‍"/>
  </head>
  <body>
    <article>
      <h1>ജൂലിയന്‍ അസാഞ്ചെസ് ജയിലില്‍ കിടന്ന് മരിച്ചേക്കാം, വിക്കിലീക്‌സ് തലവന്റെ ആരോഗ്യനില മോശമെന്ന് അറുപതോളം ഡോക്ടര്‍മാര്‍</h1>
      <address><time datetime="2019-11-25T07:04:02+00:00">25 Nov 2019, 07:04</time> by <a rel="author">Janam TV Web Desk</a></address>
      <p>ലണ്ടന്‍: വിക്കിലീക്ക്‌സ് സ്ഥാപകന്‍ ജൂലിയന്‍ അസാഞ്ചെയുടെ ആരോഗ്യം വളരെ മോശമാണെന്ന് വ്യക്തമാക്കി അറുപതോളം ഡോക്ടര്‍മാരുടെ കത്ത്. ഒരു പക്ഷെ അസാഞ്ചെ ജയിലില്‍ കിടന്ന് തന്നെ മരിച്ചേക്കുമെന്ന് തങ്ങള്‍ ഭയക്കുന്നതായും ആഭ്യന്തര സെക്രട്ടറിക്ക് എഴുതിയ കത്തില്‍ വെളിപ്പെടുത്തുന്നു.</p>
      <p>കനത്ത സുരക്ഷയില്‍ ലണ്ടനിലെ ബാല്‍മാര്‍ഷെ ജയിലിലാണ് വിക്കിലീക്‌സിന്റെ സ്ഥാപകന്‍ നിലവില്‍ കഴിയുന്നത്. ചാരപ്രവര്‍ത്തനം നടത്തിയ കുറ്റത്തിനാണ് 48 കാരനായ ഓസ്‌ട്രേലിയക്കാരനായ അസാഞ്ചെ പിടിയിലായത്. നിയമ പ്രകാരം 175 വര്‍ഷം വരെ ശിക്ഷ ലഭിക്കാവുന്ന കുറ്റമാണ് അസാഞ്ചയുടെ പേരിലുള്ളത്.</p>
      <p>ആരോഗ്യ നില മോശമായതിനാല്‍ ലണ്ടനിലെ ജയിലില്‍ നിന്ന് യൂണിവേഴ്‌സിറ്റി ടീച്ചിങ്ങ് ഹോസ്പിറ്റലിലേക്ക് മാറ്റാനാണ് കത്തില്‍ ഡോക്ടര്‍മാര്‍ അപേക്ഷിക്കുന്നത്. സംസാരിക്കാന്‍ പോലും പറ്റാത്ത വിധം ശാരീരികവും മാനസീകവുമായി വളരെയധികം ക്ഷീണിതനാണ് അസാഞ്ചെയെന്നും ഡോക്ടര്‍മാര്‍ പറയുന്നു.</p>
      <p>ഒക്ടോബര്‍ 21-ന് കോടതിയില്‍ ഹാജരാക്കിയ അസാഞ്ചെയുടെ ആരോഗ്യനില പരിശോധിച്ച ഡോക്ടര്‍മാരാണ് ആഭ്യന്തര സെക്രട്ടറിയെ സമീപിച്ചത്. അമേരിക്ക, ഓസ്‌ട്രേലിയ, ബ്രിട്ടന്‍, സ്വീഡന്‍, ഇറ്റലി, ജര്‍മ്മനി, ശ്രീലങ്ക,പോളണ്ട് എന്നിവിടങ്ങളിലുള്ള ഡോക്ടര്‍മാരണ് കത്ത് സമര്‍പ്പിച്ചത്.</p>
      <p>അതേസമയം, ജയിലില്‍ നിന്ന് അസാഞ്ചെ നിരന്തര പീഡനത്തിന് ഇരയാകുന്നുണ്ടെന്ന് യുഎന്‍ സ്‌പെഷ്യല്‍ അംഗമായ നില്‍സ് മെല്‍സര്‍ പറഞ്ഞു. ഏകപക്ഷിയമായ നിലപാടുകളേയും അഴിമതിയേയും തുറന്ന് കാട്ടിയതിനെ തുടര്‍ന്നാണ് അസാഞ്ചെ കുറ്റക്കാരനായതെന്ന് നില്‍സ് പറഞ്ഞു.</p>
      <p>അഫ്ഗാനിസ്ഥാനിലും, ഇറാഖിലും അമേരിക്ക നടത്തിയ ബോംബാക്രമണത്തെ കുറിച്ച് 2010-ല്‍ വിക്കിലീക്ക്‌സിലൂടെ അസാഞ്ചെ പുറത്ത് വിട്ടിരുന്നു. അമേരിക്കന്‍ സേനയുടെ നയതന്ത്രത്തെ കുറിച്ചുള്ള വിവരങ്ങളും അസാഞ്ചെ വെളിപ്പെടുത്തിയിരുന്നു.</p>
    </article>
  </body>
</html>