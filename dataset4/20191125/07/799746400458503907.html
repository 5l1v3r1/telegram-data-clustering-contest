<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/25/7103427/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T07:30:09+00:00"/>
    <meta property="og:title" content="Повернення до &quot;нормальної&quot; країни: які наслідки матимуть президентські вибори у Румунії"/>
    <meta property="og:description" content="Чинний президент виграв нові вибори з гаслом “Повернення до нормальної Румунії”. Крах соціал-демократів дає шанс на прорив у боротьбі з корупцією. Проте в парламенті президент може покластися лише на меншість."/>
  </head>
  <body>
    <article>
      <h1>Повернення до "нормальної" країни: які наслідки матимуть президентські вибори у Румунії</h1>
      <address><time datetime="2019-11-25T07:30:09+00:00">25 Nov 2019, 07:30</time> by <a rel="author" href="https://www.eurointegration.com.ua/authors/gerasymchuks/" target="_blank">Сергій Герасимчук</a></address>
      <p>24 листопада у Румунії відбувся другий тур президентських виборів, перемогу в якому здобув чинний президент Клаус Йоганніс (понад 60% за даними екзит-полів). З відривом майже удвічі (близько 30% за даними екзит-полів) програла експрем’єрка та лідер соціал-демократів (PSD) Віоріка Денчіле.</p>
      <p>Традиційно вагому роль у перемозі президента Йоганніса зіграла 4-мільйонна румунська діаспора, що зазвичай підтримує правоцентристів, до яких він належить.</p>
      <p>Попри передбачуваність (у першому турі відрив між кандидатами перевищував 10%), ці вибори остаточно довели: епоха соціал-демократів, які правили країною останні роки, остаточно завершилася.</p>
      <p>Президент Йоганніс, який тепер спирається на дружній уряд, отримав шанс на оновлення країни. </p>
      <h3>"Матір для усіх дітей Румунії"</h3>
      <p>Кампанія Віоріки Денчіле не вирізнялась інноваційністю. Загалом складається враження, що й до другого туру вона потрапила швидше через інерційність виборця соціал-демократів, який віддав їй свої голоси "за звичкою", а не через переконання.</p>
      <aside>По суті ж, кампанія більше нагадувала агонію соціал-демократів, ніж їхню боротьбу за владу.</aside>
      <p>При цьому, окремі меседжі на адресу опонента з боку соціал-демократів були на межі фолу. Скажімо, Йоганніса, який є етнічним німцем, називали "лідером концтабору", обвинувачували в тому, що на пресконференції він виходить з прихованим навушником, щоб отримувати підказки з боку помічників.</p>
      <p>У соціальних медіа також циркулювало чимало фейкових новин, на кшталт новини про запровадження урядом податків для діаспори, чи про скорочення пенсій - вочевидь, метою таких фейків було послаблення позицій президента Йоганніса.</p>
      <p>Щоправда, дісталося й Віоріці Денчіле. В ході кампанії її обвинувачували у роботі на спецслужбу соціалістичної Румунії - Секурітате, а також поставили під сумнів справжність її інженерського диплому (згідно з офіційною біографією, Денчіле - інженер-нафтовик).</p>
      <p>Напередодні у вівторок 20 листопада Денчіле організувала пресконференцію. Цим заходом вона мала на меті компенсувати відсутність політичних дебатів зі своїм опонентом - Йоганніс відмовився від дебатів з нею.</p>
      <p>У ході пресконференції Денчіле хвалилася економічними здобутками свого уряду, самовпевнено заявила, що вже за тиждень вона стане президентом Румунії, висловила сподівання, що й сам Клаус Йоганніс проголосує за неї і пообіцяла, що її першим кроком на посаді президента стане позбавлення президента недоторканості.</p>
      <p>Разом з тим, окремі тези Віоріки Денчіле висловлені в ході пресконференції, були доволі невдалими. Наприклад, Денчіле обіцяла, що у разі, якщо її оберуть, вона "стане матір’ю для усіх дітей Румунії". Така фраза викликала вкрай неприємні згадки - ті, кому доводилось бачити кадри розстрілу родини Чаушеску, могли пригадати останні слова Єлени Чаушеску - дружини диктатора, яку ненавиділи заледве не більше, ніж самого Ніколае Чаушеску, яка кричала до солдатів: "За що ви розстрілюєте мене? Я ж була вам матір’ю".</p>
      <p>Загалом же відданість Віоріки Денчіле нині ув’язненому лідеру соціал-демократів Лівіу Драгні, брак її власної харизми та компетентності, відтік найвпливовіших соціал-демократів до партії ProRomania Віктора Понти - усе це в сукупності зробило її шанси на перемогу мінімальними.</p>
      <h3>Другий шанс для президента</h3>
      <p>Напередодні виборів, у ході дебатів із журналістами, президент Йоганніс заявив, що основною перешкодою для його діяльності впродовж першої каденції було протистояння з соціал-демократами. Саме вони стояли на заваді втіленню обіцянок президента.</p>
      <p>Під час другої каденції президент пообіцяв зосередитися на реформі юстиції, боротьбі з корупцією, удосконаленні інфраструктури, реформах у освітній системі. Одним із гасел кампанії президента стало "повернення до нормальної Румунії".</p>
      <p>Перемога Клауса Йоганніса відкриває для нього широкі можливості. У ході кампанії, як і під час дебатів напередодні другого туру, президент апелював до гасла боротьби з корупцією та до питань верховенства права у Румунії. Це почув і його виборець, і Брюссель (від 2007 року ЄС здійснює моніторинг реформи у сфері юстиції у Румунії і ще у жовтні 2019 року Європейська комісія зауважила брак прогресу як у питаннях правової реформи, так і у питаннях боротьби з корупції).</p>
      <p>Нині ж завданням для президента, а також для міноритарного уряду його соратника з Націонал-ліберальної партії (PNL) Людовіка Орбана є перейти від слів до діла та домогтися помітних досягнень на ниві боротьби з корупцією.</p>
      <p>Відверто кажучи, ресурсів для цього замало.</p>
      <aside>Наразі президент може покладатися в парламенті лише на меншість.</aside>
      <p>Однак у PNL гадають, що принаймні у гострих питаннях боротьби з корупцією можуть покладатися на ситуативних союзників з числа Союзу порятунку Румунії (USR) Дана Барни та партії PLUS Дачана Чолоша.</p>
      <p>Проте тривожним сигналом для Орбана та Йоганніса стало те, що обидві ці політичні сили не увійшли до коаліції з PNL та не представлені в уряді. Це непрямо свідчить про те, що в очікуванні парламентських виборів наступного року, вони воліють перекласти відповідальність за реформи на PNL.</p>
      <p>Якщо президентсько-прем’єрському тандему поталанить у виконанні їхніх обіцянок, то виграє держава у цілому. Якщо ні - рейтинг PNL просяде, і розчарованого виборця "підхоплять" USR та PLUS.</p>
      <p>Не виключено, що це навіть дасть їм можливість ключового голосу при формуванні нового уряду вже після парламентських виборів. Щоправда, чвари між правоцентристами, які конкурують між собою в одній електоральній ніші зможуть зіграти з ними злий жарт і послабити позиції усіх трьох сил на парламентських виборах.</p>
      <p>* * * * *</p>
      <p>На те, що правоцентристи розсваряться між собою, розраховують у таборі соціал-демократів та у партії ProRomania, ядром якої є вихідці з соціал-демократів. Якщо так станеться, то оновлені соціал-демократи (Віоріка Денчіле навряд чи збереже лідерство у партії) отримають шанси на реванш на парламентських виборах.</p>
      <p>Та уроки останніх років доводять: навіть якщо так станеться, то прихильники соціал-демократичних ідей чи їхні союзники з ProRomania навряд чи повторять спроби Лівіу Драгні послабити боротьбу з корупцією в країні.</p>
      <p>Румуни довели: вони цього більше не потерплять.</p>
      <p>Румунія повертається до нормальності...</p>
      <p>
        <b>
          <i>Автор: Сергій Герасимчук,</i>
        </b>
      </p>
      <p>
        <i>експерт Ради зовнішньої політики "Українська призма"</i>
      </p>
      <related>
        <a href="https://www.eurointegration.com.ua/articles/2019/10/16/7101912/"/>
      </related>
    </article>
  </body>
</html>