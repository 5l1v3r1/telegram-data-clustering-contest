<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/24h-le-mans-trenink-wiki-historie"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Skoro 300 km/h po veřejné komunikaci. I takhle se dříve trénovalo na Le Mans"/>
    <meta property="og:description" content="Píše se rok 1964 a britský závodní jezdec Jack Sears usedá ve čtyři hodiny ráno do vozu AC Cobra Coupé. V ten moment ještě netuší, že se navždy zapíše do historie britského motorismu."/>
  </head>
  <body>
    <article>
      <h1>Skoro 300 km/h po veřejné komunikaci. I takhle se dříve trénovalo na Le Mans</h1>
      <h2>Píše se rok 1964 a britský závodní jezdec Jack Sears usedá ve čtyři hodiny ráno do vozu AC Cobra Coupé. V ten moment ještě netuší, že se navždy zapíše do historie britského motorismu.</h2>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author">Vladimír Kadera</a></address>
      <p>Automobilový závodník Jack Sears usedl brzkého červnového rána do továrního vozu automobilky AC a vyrazil trénovat na slavný závod Le Mans, který se konal jen pár týdnů poté. V celé Anglii ale nebyl dostatečně dlouhý úsek trati, aby dokázal simulovat opěvovanou rovinku Mulsanne.</p>
      <related>
        <a href="https://www.autorevue.cz/skoda-130-lr-wiki-historie-drtila-monstra-skupiny-b-stacilo-k-tomu-130-koni-a-sikovne-ruce"/>
      </related>
      <p>V tu dobu ještě nebyla rozdělena šikanou, která se stala součástí okruhu v roce 1990. Závodníci tak jezdili na okruhu La Sarthe celých šest kilometrů rovně na plný plyn. Pro tým AC bylo důležité pořádně trénovat, aby porazil své konkurenty. Nejdůležitější ale bylo „vypráskat“ Shelbyho Cobry. Jack tedy z místa setkání nejel na okruh, ale na dálnici.</p>
      <p>Konkrétně na dálnici M1, kterou začal někdy po čtvrté hodině ranní týrat rykem motoru Ford 4,8 litru z modelu Cobra Coupé, který byl postaven v jediném exempláři. Ve voze ale nebyl tachometr, takže Jack nevěděl, jakou rychlostí právě jede. Proto jel co to šlo a když už viděl, že motor dál nemůže, sjel hned z dálnice, otočil se a jel nazpátek.</p>
      <related>
        <a href="https://www.autorevue.cz/sileny-pribeh-z-le-mans-1953-piloti-jaguaru-jeli-uplne-na-mol-a-vyhrali"/>
      </related>
      <p>Svému týmu sdělil pouze počet otáček, kterých na nejvyšší rychlostní stupeň dosáhl. Ten se pustil do počítání a s úsměvem závodníkovi sdělil, že jen pár minut předtím jel rychlostí 298 km/h. Druhý den při obědě v restauraci o této události mluvil Tony Martin, synovec spoluzakladatele společnosti AC.</p>
      <p>Příběh slyšelo pár novinářů a hned pár dní poté patřilo Jacku Searsovi několik titulních stránek novin. Nejvtipnější na tom ale je, že nemohl být nijak potrestán. V tu dobu byla totiž britská dálnice M1 bez rychlostních omezení. K ničemu nelegálnímu tedy nedošlo.</p>
      <related>
        <a href="https://www.autorevue.cz/jean-bugatti-wiki-historie-pribeh-muze-ktery-stoji-za-nejkrasnejsimi-auty-na-svete"/>
      </related>
      <p>Jak navíc Jack Sears sám později prohlásil, bylo takové prohánění po dálnici M1 na denním pořádku. Podobné „skopičny“ prý dělaly třeba i týmy Aston Martin a Jaguar. Rychlostní omezení na dálnici M1 se zavedlo až v roce 1967. Podle Barbary Castle, tehdejší ministryně dopravy, neměla tato událost na zavedení omezení žádný vliv.</p>
      <p>A jak dopadl samotný závod, na který všichni tak tvrdě trénovali? Jackův týmový kolega Peter Bolton jej ukončil havárií, při které vyletěl z dráhy a srazil tři diváky, kteří stáli v zakázaných místech. Vůz podstoupil v roce 1972 kompletní renovaci. Jack Sears zemřel před dvěma lety ve věku 86 let.</p>
      <related>
        <h4>Určitě si přečtěte</h4>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
      </related>
    </article>
  </body>
</html>