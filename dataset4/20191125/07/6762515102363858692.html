<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/jerzy-dudek/euro-2020-jerzy-dudek-ocenia-gre-reprezentacji-polski/cctv1d2"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:01:00+00:00"/>
    <meta property="og:title" content="Dudek: Kadra wyszła na prostą [FELIETON]"/>
    <meta property="og:description" content="Awans do EURO 2020 miał przyjść łatwo i tak było, przynajmniej patrząc na tabelę. 25 na 30 punktów i zwycięstwa w ośmiu z dziesięciu meczów to wynik świetny. I jasne – mieliśmy wzloty i upadki, jednak tego mogliśmy się spodziewać."/>
  </head>
  <body>
    <article>
      <h1>Dudek: Kadra wyszła na prostą [FELIETON]</h1>
      <address><time datetime="2019-11-25T07:01:00+00:00">25 Nov 2019, 07:01</time> by <a rel="author" href="https://www.przegladsportowy.pl/autorzy/jerzy-dudek" target="_blank">Jerzy Dudek</a></address>
      <p>
        <b>
          <b>Awans do EURO 2020 miał przyjść łatwo i tak było, przynajmniej patrząc na tabelę. 25 na 30 punktów i zwycięstwa w ośmiu z dziesięciu meczów to wynik świetny. I jasne – mieliśmy wzloty i upadki, jednak tego mogliśmy się spodziewać.</b>
        </b>
      </p>
      <ul>
        <li>W najnowszym felietonie Jerzy Dudek podsumowuje eliminacje do mistrzostw Europy w wykonaniu reprezentacji Polski i pisze o aktualnej sytuacji w Realu Madryt</li>
        <li>Cieszy mnie, że piłkarze swego czasu kwestionowani, jak Arek Reca, Sebastian Szymański czy Krystian Bielik zdołali umocnić pozycję w reprezentacji. Szczególnie imponuje odporność Recy - nie ukrywa Dudek</li>
        <li>Na sporcie skupić się chce też Zinedine Zidane. Trener Realu ma dość debaty związanej z Garethem Bale’em, którego w Hiszpanii krytykuje się za wszystko. Kompletnie tego nie rozumiem - zaznacza były reprezentant Polski</li>
      </ul>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Po nieudanym turnieju zawsze przychodzi czas refleksji. Drużyna zwykle ma niższą pewność siebie. Potrzebuje czasu, żeby pozbierać się po zmianach w kadrze i ponowne zgrać. Do tego przyszedł nowy szkoleniowiec, którym został człowiek bez doświadczenia w pracy selekcjonera. Potrzebny był okres dotarcia się by przyszły pozytywne efekty. Oglądając reprezentację, widziałem regularne postępy i wydaje się, że w ostatnich tygodniach Jerzy Brzęczek znalazł system, który działa. W listopadowych spotkaniach kadra grała na wielkim luzie. Nie wiem, czy wpływ na to miał brak presji związanej z awansem, jednak widać było, że wreszcie cieszyła się grą. To świetny znak. Wcześniejsze triumfy często były wymęczone, za to teraz dominowaliśmy i długo wszystko mieliśmy pod kontrolą. Można martwić się o stan defensywy bez Kamila Glika, czy o to, co zrobić w przypadku gorszego meczu Grześka Krychowiaka, który łączy obronę i atak, jednak to wszystko powinno dać się wypracować w trakcie ostatnich tygodni przed ME.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Wolę skupić się na pozytywach i fakcie, że udało się wykreować nowych podstawowych piłkarzy. Cieszy mnie, że piłkarze swego czasu kwestionowani, jak Arek Reca, Sebastian Szymański czy Krystian Bielik zdołali umocnić pozycję w reprezentacji. Szczególnie imponuje odporność Recy. Nie poddał się mimo krytyki, wrócił, zaczął regularnie grać dla SPAL i jest kluczowym ogniwem. Dziś nikt nie będzie Brzęczkowi wypominać tego, że powoływał go mimo, iż ten w ogóle nie występował w klubie. To rzecz, na którą warto zwrócić uwagę – powołania, które nie budzą kontrowersji. Ostatnio sytuacja wokół kadry mocno się wyciszyła. Pamiętam, jak selekcjoner tłumaczył się z powoływania Błaszczykowskiego. Mówił: „Pokażcie mi lepszych od Kuby”. Gdy obracaliśmy się w tym samym gronie, trudno było się komuś wybić. Teraz Szymański i Przemek Frankowski pokazali, że mogą grać na najwyższym poziomie. Ciekawi mnie, jak rozwinie się ta sytuacja. Kuba nie był powoływany ze względu na kontuzję i między innymi dzięki temu skupialiśmy się na sporcie, co jest zdrowe. W „PS” czytałem, że Brzęczek planuje zabrać siostrzeńca na EURO, jeśli tylko ten będzie zdrowy, co znowu wzbudziło dyskusję. Bezsensowną dyskusję, dodajmy. Dziś dywagowanie, czy powinniśmy zabierać Błaszczykowskiego na ME, jest absurdalne, bo nie jesteśmy w stanie przewidzieć, w jakiej formie będzie wiosną. Dopiero wtedy powinniśmy rozmawiać na temat jego przydatności dla kadry.</p>
      <p>Na sporcie skupić się chce też Zinedine Zidane. Trener Realu ma dość debaty związanej z Garethem Bale’em, którego w Hiszpanii krytykuje się za wszystko. Kompletnie tego nie rozumiem. To normalny gość, który nigdy nie dąży do konfliktu i nie wierzę, że celowo miałby uzewnętrznić swój bunt lub niechęć wobec Realu. Wygląda to na jednostronny konflikt, jakby Królewscy chcieli się za wszelką cenę pozbyć i piłkarza, i jego gigantycznej pensji. Florentino Perez przespał moment na sprzedanie Garetha po finale Ligi Mistrzów w 2018 roku i teraz nie zarobi na nim takich pieniędzy. Cała ta sytuacja odbija się niekorzystnie na wizerunku zawodnika, który ma swoje za uszami, ale na pewno nie jest takim diabłem, za jakiego się go przedstawia. A narzekanie na golfa w kraju, w którym zdecydowana większość piłkarzy gra w padla, tenisa, siatkonogę czy trenuje indywidualnie różne sporty walki jest absurdalne. To normalna rozrywka, odskocznia od codziennych problemów, która – wiadomo – dla niektórych może być nudna, ale dla niego działa. A gadanie o jakichś zdrowotnych konsekwencjach gry w golfa jest bezsensowne. Nie wydaje mi się, by Bale miał jakikolwiek problem wynikający z uprawiania akurat tego sportu. No chyba że dostałby piłką w głowę.</p>
    </article>
  </body>
</html>