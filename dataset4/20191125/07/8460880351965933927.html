<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/digitalia/korhazi-halalesetekhez-vezethet-egy-apro-tamadas-2141559/"/>
    <meta property="og:site_name" content="BAMA"/>
    <meta property="article:published_time" content="2019-11-25T07:20:00+00:00"/>
    <meta property="og:title" content="Kórházi halálesetekhez vezethet egy apró támadás"/>
    <meta property="og:description" content="A kibertámadások elleni óvintézkedések miatt lassul az ellátás, és ebből nagy baj lehet."/>
  </head>
  <body>
    <article>
      <h6 class="kicker">VÉGZETES INCIDENSEK</h6>
      <h1>Kórházi halálesetekhez vezethet egy apró támadás</h1>
      <address>
        <time datetime="2019-11-25T07:20:00+00:00">25 Nov 2019, 07:20</time>
      </address>
      <h4>A különböző IT-biztonsági incidensekre válaszként bevezetett óvintézkedések lassabb ellátást eredményeznek, ami pedig kimutathatóan több halálesethez vezet.</h4>
      <p>Megnövekszik a szívbetegségek miatt elhunytak száma azokban a kórházakban, ahol adatvesztés, adatszivárgás, hackertámadás vagy zsarolóvírus-fertőzés történik. Az egészségügyi oktatásban neves amerikai felsőoktatási intézmény, a Vanderbilt Egyetem kutatói vették a fáradtságot, és <a href="https://onlinelibrary.wiley.com/doi/pdf/10.1111/1475-6773.13203">megvizsgálták</a>, hogy mely egészségügyi intézményeknél történt valamilyen adatbiztonsági incidens (a listán szereplő háromezer intézmény egytizedénél találtak ilyet), majd átböngészték a biztonsági eseménnyel érintett intézmények statisztikáit.</p>
      <p>Az egyszerűség kedvéért két mutatót vettek figyelembe:</p>
      <blockquote>a halálozási arányokat, illetve azt, hogy a szívinfarktus tüneteivel jelentkező páciensek mennyi idő alatt jutottak el az első EKG vizsgálatig.</blockquote>
      <p>Az eredmények szerint az IT-biztonsági esemény (legyen az egy vírusfertőzés, hackertámadás vagy valamilyen adatvesztés) bekövetkezése után az intézményekben átlagosan 2,7 perccel megnőtt az az idő, míg a kórházba beérkező betegek az első elektrokardiogrammhoz jutottak, ezzel egyidejűleg pedig a halálozási arány 0,23-0,36 százalékkal növekedett, írja a <a href="https://krebsonsecurity.com/2019/11/study-ransomware-data-breaches-at-hospitals-tied-to-uptick-in-fatal-heart-attacks/">Krebs on Security</a> alapján a <a href="https://virusirto.hu/">G Data</a>.</p>
      <p>Ez azt jelenti, hogy</p>
      <blockquote>tízezer szívinfarktusra kivetítve 23-36-tal több beteg halt meg, mint korábban.</blockquote>
      <p>Ennek oka, hogy az incidens megismétlődésének elkerülése érdekében a kórházak szigorítottak biztonsági előírásaikon, és bevezették például a kétlépcsős azonosítást, vagy kikényszerítették az erősebb jelszavak használatát – ezekkel pedig percekkel lassították le az életmentő ellátást.</p>
      <p>A tanulmány szerzői hangsúlyozzák, hogy céljuk inkább a kérdések felvetése, semmint azok megválaszolása.</p>
      <p>Korábbi adat, de érdemes felidézni, hogy a WannaCry zsarolóvírus miatt a brit kórházakat <a href="https://www.nao.org.uk/wp-content/uploads/2017/10/Investigation-WannaCry-cyber-attack-and-the-NHS.pdf">100 millió fontnyi kár érte</a>, és 19 ezer előre bejegyzett találkozót – közöttük műtéteket – kellett lemondaniuk.</p>
      <p>
        <i>Borítóképünk illusztráció</i>
      </p>
    </article>
  </body>
</html>