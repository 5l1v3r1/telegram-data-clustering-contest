<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/exofloyntai-tin-evdomada-ayti-2-7-dis-eyro-akriva-chrei-sto-dnt-to-epitokio-daneismoy-apo-to-tameio-peftei-pleon-apo-to-4-91-sto-1-91-minyma-gia-tin-epistrofi-stin-omalotita-poy-enischyei-ti-diethni-a/"/>
    <meta property="og:site_name" content="economico.gr"/>
    <meta property="article:published_time" content="2019-11-25T07:09:22+00:00"/>
    <meta property="og:title" content="Εξοφλούνται την εβδομάδα αυτή 2,7 δισ ευρώ ακριβά χρέη στο ΔΝΤ"/>
    <meta property="og:description" content="Την εβδομάδα αυτή η Ελλάδα δηλώνει προς το ΔΝΤ ότι εξοφλεί άμεσα 2,7 δισ. ευρώ από τα (ακριβά) δάνεια που έλαβε από το Ταμείο, γεγονός που σηματοδοτεί ένα ακόμη βήμα για την επιστροφή στην ομαλότητα και ενισχύει την αξιοπιστία της προς τις διεθνείς αγορές."/>
  </head>
  <body>
    <article>
      <h1>Εξοφλούνται την εβδομάδα αυτή 2,7 δισ ευρώ ακριβά χρέη στο ΔΝΤ</h1>
      <address><time datetime="2019-11-25T07:09:22+00:00">25 Nov 2019, 07:09</time> by <a rel="author">Economico Editor</a></address>
      <p><b>Την εβδομάδα αυτή η Ελλάδα δηλώνει προς το ΔΝΤ </b>ότι εξοφλεί άμεσα 2,7 δισ. ευρώ από τα (ακριβά) δάνεια που έλαβε από το Ταμείο, γεγονός που σηματοδοτεί ένα ακόμη βήμα για την επιστροφή στην ομαλότητα και ενισχύει την αξιοπιστία της προς τις διεθνείς αγορές.</p>
      <p>Με την πράξη αυτή, το υπόλοιπο του χρέους προς το ΔΝΤ <b>μειώνεται στο επίπεδο των 5,65 δισ. ευρώ, </b>που σημαίνει ότι το στο εξής το επιτόκιο στα όρια δανεισμού της χώρας που δικαιούται ως μέλος του Ταμείου <b>μειώνεται αυτομάτως  σε 1,91%, </b>έναντι 4,91% του δανείου που αποπληρώνεται.</p>
      <p>Σύμφωνα με πληροφορίες, δεν είναι μακριά το ενδεχόμενο και νέας μείωσης των δανείων μας από το ΔΝΤ, με άλλη μία πρόωρη αποπληρωμή<b> στις αρχές του έτους</b>. Οι υπουργοί Οικονομικών της Ευρωζώνης έχουν μάλιστα ενημερωθεί για τις προθέσεις της κυβέρνησης.</p>
      <p><b>Ο Ευρωπαϊκος Μηχανισμός Στήριξης</b> (τα ΔΣ του Ευρωπαϊκού Μηχανισμού Σταθερότητας – ESM και του Ευρωπαϊκού Μηχανισμού Χρηματοπιστωτικής Σταθερότητας – EFSF <b>έχει εγκρίνει</b> την πρόωρη αποπληρωμή του ακριβού μέρους των δανείων του ΔΝΤ, παραιτούμενος της προτεραιότητας που είχε στην εξόφληση του Ελληνικού χρέους. Αυτό απλά σημαίνει ότι η Ελλάδα, εξοφλώντας μέρος του χρέους της προς το ΔΝΤ δεν θα υποχρεούται να κάνει ανάλογη πρόωρη αποπληρωμή σε κανένα από τους δύο Ευρωπαϊκούς οργανισμούς.</p>
      <ul>
        <li><b>Οι Θεσμοί θεωρούν</b> ότι «η πρόωρη μερική αποπληρωμή της Ελλάδας στο ΔΝΤ θα είναι επωφελής τόσο για την Ελλάδα όσο και για τον ESM. Θα αποφέρει εξοικονόμηση, καθώς η Ελλάδα μπορεί πλέον να χρηματοδοτηθεί στην αγορά με χαμηλότερο κόστος σε σύγκριση με το κόστος εξυπηρέτησης της δόσης που πρέπει να επιστραφεί στο ΔΝΤ. Αυτό θα βελτιώσει τη βιωσιμότητα του χρέους της Ελλάδας και θα πρέπει να αξιολογηθεί θετικά από τις χρηματοπιστωτικές αγορές»</li>
      </ul>
      <p>Πρακτικά αυτό – και με βάση τα νέα δεδομένα που διαμορφώνουν τα χαμηλά επιτόκια και οι συνθήκες στις διεθνείς χρηματαγορές – οδηγεί μεσοπρόθεσμα σε <b>θετικές εξελίξεις</b> στο θέμα της χαλάρωσης των στόχων για πρωτογενές πλεόνασμα, γαι το οποίο η κυβέρνηση προσδοκά μείωση από το 2021.</p>
      <h4>Περισσότερα νέα, ρεπορτάζ και αναλύσεις: <a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>