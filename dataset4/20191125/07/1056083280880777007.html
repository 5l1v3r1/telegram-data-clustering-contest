<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402107/%D8%A7%D8%B8%D9%87%D8%A7%D8%B1-%D9%86%D8%B8%D8%B1-%D8%AC%D8%A7%D9%84%D8%A8-%D9%87%D8%A7%D8%B2%D8%A7%D8%B1%D8%AF-%D8%AF%D8%B1%D8%A8%D8%A7%D8%B1%D9%87-%DA%A9%D9%85%DA%A9-%D8%A8%D9%87-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:04:50+00:00"/>
    <meta property="og:title" content="اظهار نظر جالب هازارد درباره کمک به رئال مادرید"/>
    <meta property="og:description" content="مهاجم بلژیکی اعلام کرد اگر بتواند به رئال مادرید در امضای قرارداد با مهاجم پاری سن ژرمن کمک کند تمام تلاشش را خواهد کرد."/>
  </head>
  <body>
    <article>
      <h1>اظهار نظر جالب هازارد درباره کمک به رئال مادرید</h1>
      <address><time datetime="2019-11-25T07:04:50+00:00">25 Nov 2019, 07:04</time> by <a rel="author">محمد علی ایزدی</a></address>
      <p>مهاجم بلژیکی اعلام کرد اگر بتواند به رئال مادرید در امضای قرارداد با مهاجم پاری سن ژرمن کمک کند تمام تلاشش را خواهد کرد.</p>
      <p>به گزارش ایسنا و به نقل از آس، ادن هازارد در یک مصاحبه اختصاصی درباره حضور کیلیان ام‌باپه در رئال مادرید، دیدار برابر پاری سن ژرمن در لیگ قهرمانان اروپا، اضافه وزنش، توپ طلا و کریم بنزما صحبت کرد.</p>
      <ul>
        <li>
          <b>پس از شکست ۳ بر صفر مقابل پاری سن ژرمن در بازی رفت اکنون اشتیاق زیادی برای دیدار برگشت دارید؟</b>
        </li>
      </ul>
      <p>در خانه حریف شکست خوردیم و اکنون زمان جبران نتیجه است. می‌خواهیم در سریع‌ترین زمان ممکن صعودمان را به دور بعد قطعی کنیم. این اتفاق با پیروزی برابر پاری سن ژرمن رخ می‌دهد. شکست در سانتیاگو برنابئو همیشه تلخ است چه برابر پاری سن ژرمن باشد چه مایورکا.</p>
      <ul>
        <li>
          <b>درست است که پاری سن ژرمن تابستان گذشته قصد داشت با شما قرارداد امضا کند؟</b>
        </li>
      </ul>
      <p>هرگز دوست نداشتم به فرانسه برگردم. به این خاطر نیست که پاری سن ژرمن را دوست نداشته باشم. ما از یک باشگاه خیلی بزرگ حرف می‌زنیم و هوادارانشان جزو بهترین‌ها در جهان هستند با این حال بازی در این تیم در برنامه‌هایم نبود.</p>
      <ul>
        <li>
          <b>نظرت درباره ام‌باپه چیست؟</b>
        </li>
      </ul>
      <p>او تا چند سال دیگر بهترین بازیکن جهان می‌شود. خیلی باهوش است. اگر به این نحو ادامه دهد می‌تواند یکی از بهترین بازیکنان تاریخ شود. یک بازیکن همیشه رویای بازی کردن در بهترین تیم‌های جهان را دارد. اگر بتوانم به رئال مادرید در جذبش کمک کنم تمام تلاشم را خواهم کرد. با این حال می‌دانم کسی نظر مرا نمی‌خواهد.</p>
      <ul>
        <li>
          <b>پاری سن ژرمن را به عنوان شانس قهرمانی در لیگ قهرمانان می‌دانید؟</b>
        </li>
      </ul>
      <p>پاری سن ژرمن در سال‌های اخیر رقابت نزدیکی با دیگر تیم‌های بزرگ داشته است. با وجود این که هرگز برای این تیم بازی نکرده‌ام به نظرم جزو بخت‌های قهرمانی هستند. با این حال ما می‌خواهیم چهاردهمین قهرمانی‌مان را به دست آوریم پیش از این که PSG نخستین جام خود را کسب کند.</p>
      <ul>
        <li>
          <b>به خاطر اضافه وزن با انتقادهای زیادی روبرو شده‌اید.</b>
        </li>
      </ul>
      <p>مردم حق دارند (با لبخند). در حالی در تمرینات حاضر شدم که سه هفته در تعطیلات به سر برده بودم. همیشه در تابستان این کار را انجام می‌دهم. همچنین می‌دانم این قضیه در مادرید بیشتر با انتقاد روبرو می‌شود تا در چلسی.</p>
      <ul>
        <li>
          <b>قرارداد شما برای رئال مادرید ۱۰۰ میلیون یورو هزینه برداشت. این موضوع به معنای تحت فشار بودن است؟</b>
        </li>
      </ul>
      <p>می‌دانم که پول زیادی خرج شد اما این پول‌ها میان دو باشگاه رد و بدل شد. من به این موضوع فکر نمی‌کنم. اگر این جابجایی ۵ میلیون یورو هزینه برمی‌داشت باز هم برای مادرید بازی می‌کردم.</p>
      <ul>
        <li>
          <b>چه کسی شایسته فتح توپ طلاست؟</b>
        </li>
      </ul>
      <p>یکی از بازیکنان لیورپول.</p>
      <ul>
        <li>
          <b>چه کسی برنده می‌شود؟</b>
        </li>
      </ul>
      <p>سادیو مانه فاتح جام ملت‌های آفریقا شد و در آن بحثی نیست اما محمد صلاح هم دوست من است.</p>
      <ul>
        <li>
          <b>درباره بنزما صحبت کنیم. به نظرتان در فرانسه خیلی با او سختگیرانه برخورد کردند؟ باید دوباره برای تیم ملی بازی کند؟</b>
        </li>
      </ul>
      <p>من تنها می‌توانم درباره عملکردها قضاوت کنم، بقیه مشکل فرانسوی‌هاست. عادی نیست که بنزما را به تیم ملی دعوت نمی‌کنند چون او بهترین مهاجم فعلی است. گلزنی می‌کند و همچنین در بهترین تیم جهان پا به توپ است. فرانسه بدون بنزما قوی است اما با او قوی‌تر می‌شود.</p>
      <p>انتهای پیام</p>
    </article>
  </body>
</html>