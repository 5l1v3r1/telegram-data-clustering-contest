<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/biedronka-uruchamia-kasy-samoobslugowe-klienci-licza-ze-dzieki-nim-zmniejsza-sie-kolejki-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-25T07:40:00+00:00"/>
    <meta property="og:title" content="Biedronka uruchamia kasy samoobsługowe. Klienci liczą, że dzięki nim, zmniejszą się kolejki (zdjęcia)"/>
    <meta property="og:description" content="W innych sieciach sklepów znane są nawet od kilku lat, w Biedronce jest to zupełna nowość. Po ubiegłorocznych testach, sieć postanowiła sukcesywnie wprowadzać kasy samoobsługowe do swoich placówek handlowych."/>
  </head>
  <body>
    <article>
      <h1>Biedronka uruchamia kasy samoobsługowe. Klienci liczą, że dzięki nim, zmniejszą się kolejki (zdjęcia)</h1>
      <address>
        <time datetime="2019-11-25T07:40:00+00:00">25 Nov 2019, 07:40</time>
      </address>
      <p>
        <b>W innych sieciach sklepów znane są nawet od kilku lat, w Biedronce jest to zupełna nowość. Po ubiegłorocznych testach, sieć postanowiła sukcesywnie wprowadzać kasy samoobsługowe do swoich placówek handlowych.</b>
      </p>
      <p>W lubelskich sklepach sieci Biedronka od kilku tygodni sukcesywnie instalowane są kasy samoobsługowe. Jak tłumaczą przedstawiciele właściciela, firmy Jeronimo Martins Polska, mają one poprawić komfort dokonywania zakupów. Urządzenia, w których klienci mogą samodzielnie zeskanować produkty, a następnie dokonać płatności, dostępne są już w kilku sklepach na terenie miasta. Co więcej, jak nas poinformowano, ich montaż zaplanowano w kolejnych obiektach.</p>
      <p>Testy kas samoobsługowych Biedronka rozpoczęła w ubiegłym roku w pojedynczych sklepach w Warszawie oraz w Gdańsku. Miał to być pilotaż, jednak rozwiązanie, znane od kilku lat z innych sieci, sprawdziło się bardzo szybko. Zwłaszcza, że poprawia również efektywność sklepu i pozwala lepiej zarządzać czasem personelu.</p>
      <p>Wprowadzenie kas samoobsługowych powinno przełożyć się również na zmniejszenie kolejek, na które często narzekają klienci Biedronek. W urządzeniach można płacić tylko kartą. Dodatkowo w początkowym okresie ich funkcjonowania pracownicy sklepów pomagają klientom w ich obsłudze. Obecnie sieć testuje tradycyjne lady sklepowe do sprzedaży mięsa i wędlin. Do końca roku mają się one pojawić w wybranych 70 sklepach w całym kraju.</p>
      <figure>
        <img src="https://www.lublin112.pl/wp-content/uploads/2019/11/163-9.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/164-9.jpg"/>
      </figure>
      <p>(fot. lublin112.pl)</p>
    </article>
  </body>
</html>