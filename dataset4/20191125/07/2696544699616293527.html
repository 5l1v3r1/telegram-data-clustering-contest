<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Leallhat_a_magyar_gazdasag_novekedese"/>
    <meta property="og:site_name" content="HVG.hu"/>
    <meta property="article:published_time" content="2019-11-25T07:08:00+00:00"/>
    <meta property="og:title" content="Leállhat a magyar gazdaság növekedése"/>
    <meta property="og:description" content="Az MTA kutatóinak pesszimista forgatókönyve nulla százalékos növekedési rátát jelez 2023-ra."/>
  </head>
  <body>
    <article>
      <h1>Leállhat a magyar gazdaság növekedése</h1>
      <address><time datetime="2019-11-25T07:08:00+00:00">25 Nov 2019, 07:08</time> by <a rel="author">hvg.hu</a></address>
      <p>
        <b>Az MTA kutatóinak pesszimista forgatókönyve nulla százalékos növekedési rátát jelez 2023-ra.</b>
      </p>
      <p>Bár a legutóbbi OECD jelentések szerint az idei 4,8 százalék után jövőre 3,3 százalékkal, 2021-ben pedig 3,3 százalékkal nőhet a gazdaság, az MTA Közgazdaság- és Regionális Tudományi Kutatóközpont kutatói szerint 2023-ra akár nulla százalékra lassulhat a növekedés.</p>
      <p>A közgazdászok szerint a munkaerőhiány miatt a gazdasági növekedés a jelenlegi öt százalék közeléből 2023-ra 1 százalékra lassulhat, írja a <a href="https://nepszava.hu/3058246_meghuztak-a-veszharangot-leallhat-a-magyar-novekedes">Népszava</a> a Költségvetési Tanács (KT) kutatási beszámolója alapján. Az MTA kutatói modellszámításokat is végeztek a közelmúlt tendenciáit kivetítetve a jövőbeni folyamatokra.</p>
      <blockquote>A pesszimista forgatókönyv 2023-ra 0 százalékos, míg az optimista 2 százalékos éves növekedési rátát jelez előre.</blockquote>
      <p>A dinamikus gazdasági növekedés fennmaradásához munkaerőbővülésre, sokkal erőteljesebb beruházási aktivitásra, vagy lényegesen magasabb termelékenységnövekedésre lesz szükség. Az első lehetőség teljesüléséhez a külföldre vándorolt magyarok hazacsábítására vagy pedig külföldi vendégmunkásokra van szükség, idézi a lap a kutatókat.</p>
      <p>Varga Mihály pénzügyminiszter október végén <a href="https://hvg.hu/kkv/20191020_Varga_Mihaly_A_gazdasgi_lassulas_melyebb_lehet_annal_mint_amire_korabban_barki_szamitott">azt mondta</a>, a gazdasági lassulás mélyebb lehet annál, mint amire korábban bárki számított.</p>
      <p>A kutatóintézet strukturális reformokat szorgalmaz a foglalkoztatásban, ezzel szemben a kormány rövid távra koncentrál: a kabinet célja, hogy a jelenlegi növekedési ütemet a következő két évben fenntartsa, hisz egy gyengülő gazdaság rossz fényt vetne rá a 2022-es országgyűlési választásokon.</p>
      <related>
        <a href="https://hvg.hu/kkv/20191020_Varga_Mihaly_A_gazdasgi_lassulas_melyebb_lehet_annal_mint_amire_korabban_barki_szamitott"/>
        <a href="https://hvg.hu/gazdasag/20191121_Az_OECD_lassulo_gazdasagi_novekedest_es_novekvo_inflaciot_var_a_jovo_evre"/>
      </related>
    </article>
  </body>
</html>