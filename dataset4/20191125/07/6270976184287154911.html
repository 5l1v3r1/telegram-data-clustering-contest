<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/v-proon-pidtverdyly-pidtrymku-u-vidnovlenni-reformuvanni-j-ekonomichnomu-zrostanni-ukrayiny/"/>
    <meta property="og:site_name" content="Рубрика"/>
    <meta property="article:published_time" content="2019-11-25T07:49:35+00:00"/>
    <meta property="og:title" content="В ПРООН підтвердили підтримку у відновленні, реформуванні й економічному зростанні України"/>
    <meta property="og:description" content="Завершуючи візит до України 17 листопада, який включав відвідування проєктів ПРООН, що реалізується на сході країни, Регіональна директорка ПРООН у країнах Східної Європи та Центральної Азії Мір’яна Споляріч Еггер підтвердила, що ПРООН активно підтримує амбітну і масштабну програму реформ, які здійснює український уряд. «Україна вже доклала значних зусиль, щоб просунутися вперед у реалізації своєї програми […]"/>
  </head>
  <body>
    <article>
      <h1>В ПРООН підтвердили підтримку у відновленні, реформуванні й економічному зростанні України</h1>
      <address><time datetime="2019-11-25T07:49:35+00:00">25 Nov 2019, 07:49</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/2-59-860x580.jpg"/>
      </figure>
      <p>Фото: ua.undp.org<br/><b>Завершуючи візит до України 17 листопада, який включав відвідування проєктів ПРООН, що реалізується на сході країни, </b><b><b>Регіональна директорка ПРООН у країнах Східної Європи та Центральної Азії Мір’яна Споляріч Еггер</b></b><b> підтвердила, що ПРООН активно підтримує амбітну і масштабну програму реформ, які здійснює український уряд.</b></p>
      <blockquote>Нинішня сприятлива для реформ ситуація відкриває можливість для досягнення прогресу на багатьох фронтах – серед них подолання корупції, правозахисна діяльність, пом’якшення наслідків зміни клімату, добре врядування та відновлення<cite><pic src="https://rubryka.com/wp-content/uploads/2019/11/2-60-90x90.jpg" width="32"/> Мір’яна Споляріч</cite></blockquote>
      <p>«Україна вже доклала значних зусиль, щоб просунутися вперед у реалізації своєї програми розвитку, і ПРООН прагне, щоб ці процеси стали ще активнішими», – додала Регіональна директорка.</p>
      <p>ПРООН – найбільше агентство ООН, що функціонує в Україні. ПРООН також координує Програму Організації Об’єднаних Націй із відновлення та розбудови миру в Україні з бюджетом 80 мільйонів доларів США, які спрямовуються на відновлення критично важливої інфраструктури та соціальних послуг, зміцнення економіки та сприяння стійкості та розбудові миру в постраждалих від конфлікту регіонах. Ініціативу підтримують 11 міжнародних донорів та спільно реалізують чотири агентства ООН.</p>
      <p>На сході України, де тривають збройні сутички, спричиняючи жертви серед цивільних та переміщення населення, підриваючи ключові сектори економіки, ПРООН сприяє зміцненню потенціалу місцевих інституцій, створенню ринків збуту, відновленню інфраструктури та підвищенню рівня державних послуг та соціальної згуртованості.</p>
      <p>«Цей конфлікт має підштовхнути українську владу переосмислити, яким чином можна забезпечити розвиток. Йдеться не лише про відбудову після збройного зіткнення. Йдеться про допомогу в досягненні системних змін, про зміцнення потенціалу місцевих адміністрацій, викорінення корупції, збільшення асигнувань на розвиток, залучення партнерів у сфері розвитку та об’єднання зусиль на підтримку розвитку з урахуванням довготермінової перспективи», – зазначила Мір’яна Споляріч.</p>
      <p>ПРООН забезпечує надання основних соціальних послуг для 170 тисяч жителів Донецької та Луганської областей, більшість з яких жінки.</p>
      <figure>
        <a href="https://rubryka.com/wp-content/uploads/2019/11/1-12.jpeg">
          <img src="data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"/>
        </a>
      </figure>
      <figure>
        <a href="https://rubryka.com/wp-content/uploads/2019/11/1-12.jpeg">
          <img src="https://rubryka.com/wp-content/uploads/2019/11/1-12.jpeg"/>
        </a>
      </figure>
      <p>Фото: ua.undp.org</p>
      <p>ПРООН також співпрацює з Європейським інвестиційним банком (ЄІБ) для відновлення критично важливої інфраструктури та поліпшення доступу до медичних, освітніх та соціальних послуг для ВПО та громад, які щедро приймають їх в уражених конфліктом районах. Понад 4 мільйони людей, включаючи 600 000 ВПО та осіб з інших вразливих груп, вже відчули або незабаром відчують позитивний ефект завдяки відновленню інфраструктурних об’єктів за програмою, що фінансується ЄІБ.</p>
      <p>Ще один знаковий проєкт, реалізований ПРООН в Україні, включав допомогу в розробці електронної системи декларування, яка нині містить інформацію про активи 1 мільйона українських чиновників. Модуль електронної перевірки, також розроблений за підтримки ПРООН, автоматично перевірив 4,1 мільйони декларацій, а в результаті перевірки було розпочато розслідування щодо задекларованих статків у розмірі близько 16 мільйонів доларів США.</p>
      <related>
        <h4>Читайте також</h4>
        <a href="https://rubryka.com/article/oon-v-ukraine/"/>
      </related>
      <p>ПРООН також допомогла розширити регіональну мережу Офісу Уповноваженого з прав людини на всі 24 області України. У 2019 році понад 3 200 чоловіків і жінок мали змогу звернутися до мережі із фактами порушень прав людини. Загалом із 2014 року допомогу через мережу отримали 16 200 людей.</p>
      <p>Мір’яна Споляріч також долучилася до експертної дискусії, де <a href="https://rubryka.com/2019/11/17/zhinky-skladayut-54-naselennya-ukrayiny-prote-lyshe-mensh-nizh-20-z-nyh-obijmayut-kerivni-vysokooplachuvani-posady/">обговорили участь жінок у політиці та прийнятті рішень у контексті майбутніх місцевих виборів.</a></p>
      <p>Відзначивши прогрес у цьому питанні в Україні, адже представництво жінок у парламенті України сягнуло найвищого за весь час рівня – близько 21 %, вона закликала розробити практичний та комплексний план для подолання проявів патріархальної культури і глибоко закорінених гендерних стереотипів. Вона також підкреслила, що створення політичних та економічних можливостей для жінок має відбуватися одночасно, аби досягнути відчутних результатів.</p>
      <p><b><i>Довідка. </i></b>Як Директорка регіонального бюро ПРООН у країнах Європи та СНД, Мір’яна Споляріч Еггер із жовтня 2018 року координує діяльність команд ПРООН у 17 країнах та одній території, включаючи Центральну Азію, країни західної частини СНД, Південного Кавказу та Західних Балкан. Раніше пані Споляріч виконувала обов’язки керівниці департаменту ООН та міжнародних організацій Федерального департаменту закордонних справ Швейцарії.</p>
    </article>
  </body>
</html>