<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402191/%D9%BE%D8%B1%D9%88%DA%98%D9%87-%D9%87%D8%A7%DB%8C-%D8%B9%D9%85%D8%B1%D8%A7%D9%86%DB%8C-%D8%B1%D8%A7-%D8%A8%D8%A7-%D9%85%D8%B5%D8%A7%D9%84%D8%AD-%D8%A8%D9%88%D9%85%DB%8C-%D8%A8%D9%86%D8%A7-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:52:49+00:00"/>
    <meta property="og:title" content="پروژه‌های عمرانی را با مصالح بومی بنا کنیم"/>
    <meta property="og:description" content="ایسنا/خراسان جنوبی مدیر نظام فنی و اجرایی سازمان مدیریت و برنامه‌ریزی خراسان جنوبی با بیان اینکه در شورای فنی استان تمام تلاش خود را بکار بسته‌ایم تا دستگاه‌های اجرایی در پروژه‌های عمرانی از مصالح بومی استاندارد استان بهره ببرند، گفت: دستگاه‌های اجرایی و مشاوران باید به بهره‌گیری از مصالح بومی استاندارد توجه کنند."/>
  </head>
  <body>
    <article>
      <h1>پروژه‌های عمرانی را با مصالح بومی بنا کنیم</h1>
      <address><time datetime="2019-11-25T07:52:49+00:00">25 Nov 2019, 07:52</time> by <a rel="author">زهرا حمیدی</a></address>
      <p>ایسنا/خراسان جنوبی مدیر نظام فنی و اجرایی سازمان مدیریت و برنامه‌ریزی خراسان جنوبی با بیان اینکه در شورای فنی استان تمام تلاش خود را بکار بسته‌ایم تا دستگاه‌های اجرایی در پروژه‌های عمرانی از مصالح بومی استاندارد استان بهره ببرند، گفت: دستگاه‌های اجرایی و مشاوران باید به بهره‌گیری از مصالح بومی استاندارد توجه کنند.</p>
      <p>محسن عباسی در گفت‌وگو با ایسنا با اشاره به فعالیت شورای فنی در استان به عنوان بالاترین مرجع فنی درخراسان جنوبی، اظهار کرد: این شورای فنی چهار کارگروه زیر مجموعه فعال دارد که کارگروه‌های مصالح و تجهیزات و نظارت زیر مجموعه این کارگروه هستند.</p>
      <p>وی بیان کرد: دبیرخانه شورای فنی استان بحث استانداردسازی مصالح ساختمانی را از سال 94 به طور جدی دنبال می‌کند که یکی از موارد آن حمایت از پیمانکاران، مشاوران و مصالح بومی استان است.</p>
      <p>مدیر دبیرخانه شورای فنی خراسان جنوبی با بیان اینکه شورای فنی از سال 95 به طور جدی کار خود را آغازکرده است، افزود: بسیاری از تولیدکننده‌های ساختمانی در سطح استان کمتر در دستگاه‌های اجرایی شناخته شده‌اند و کمتر خود را به دستگاه‌های اجرایی معرفی کرده‌اند.</p>
      <p>عباسی با بیان اینکه گاهی دستگاه‌های اجرایی نیز اطلاعی از مصالحی که در استان تولید می‌شود ندارند، اظهار کرد: در کارگروه‌های زیرمجموعه شورای فنی استان تعداد زیادی از دستگاه‌های اجرایی عضو هستند.</p>
      <p>وی با اشاره به بازدید از واحدهای تولیدی و تلاش برای رفع مشکلات آنان با انعکاس مسائل به دستگاه‌های مرتبط، ادامه داد: در دو تا سه سال اخیر اولویت استفاده از مصالح بومی استان در پروژه‌های عمرانی دیده شده است مگر اینکه مصالحی را در داخل استان تولید نکنیم و تولیدات استانداردی نداشته باشیم و یا قیمت آن با تولیدی که در خارج استان انجام می‌شود، قیمت تفاوت فاحشی داشته باشد.</p>
      <p>مدیر نظام فنی و اجرایی سازمان مدیریت و برنامه‌ریزی خراسان جنوبی بیان کرد: مصالح داخل استان از مصالح خارج از استان ارزان‌تر تمام می‌شود چراکه لازم نیست هزینه‌های حمل و نقل برای آن پرداخت شود بنابراین بهره‌گیری از آن‌ها در پروژه‌ها منطقی‌تر است.</p>
      <p>عباسی با اشاره به پیگیری‌های استاندار خراسان جنوبی و دبیرخانه شورای فنی استان در این خصوص اظهار کرد: کارگروه نظارت یکی از زیرمجموعه‌های شورای فنی استان است که در حوزه نظارت پروژه‌های فنی استان و نظارت برای استفاده از مصالح بومی در پروژه‌ها فعالیت دارد.</p>
      <p>وی افزود: در این شورا تولیدات استان که استاندارد لازم را در عرصه ساختمانی دارند، با نام آن‌ها به دستگاه‌های اجرایی معرفی می‌کنیم تا از این تولیدات استفاده کنند.</p>
      <p>مدیر نظام فنی و اجرایی سازمان مدیریت و برنامه‌ریزی خراسان جنوبی بیان کرد: در این شورا از مدیرکل استاندارد استان خواسته‌ایم تا محصولات ساختمانی استاندارد را به دستگاه‌های اجرایی معرفی کنند و اداره کل صنعت، معدن و تجارت را نیز موظف کرده‌ایم که مشکلات تولیدکنندگان را منعکس کنند.</p>
      <p>عباسی با بیان اینکه بهره‌گیری از مصالح بومی فرآیندی است که زمان می‌برد، اظهار کرد: دستگاه‌های اجرایی و مشاوران باید به بهره‌گیری از مصالح بومی استاندارد توجه کنند.</p>
      <p>
        <b>تلاش برای سرمایه‌گذاری در خراسان جنوبی</b>
      </p>
      <p>وی با بیان اینکه در حوزه برخی مصالح با محدودیت‌هایی مواجه هستیم، افزود: در شورای فنی استان مصوب شد دستگاه‌های اجرایی نیازهای خود را ارائه دهند و تولیداتی که در استان وجود ندارند از طریق دفتر جذب استانداری به سرمایه گذاران معرفی شود تا سرمایه‌گذار در این حوزه سرمایه‌گذاری کند.</p>
      <p>مدیر نظام فنی و اجرایی سازمان مدیریت و برنامه‌ریزی خراسان جنوبی با بیان اینکه به شهرداری‌ها تذکر دادیم که به سمت تولیدات استاندارد بروند، تصریح کرد: با وجود پروژه بزرگ مسکن محرومان در استان مشکل تامین مصالح داریم چراکه ظرفیت کارخانجات استان پاسخگو نیست.</p>
      <p>عباسی اظهار کرد: لازم است بهره‌گیری از مصالح استاندارد بومی به عنوان یک پیش فرض در تمامی مناقصات و پروژه‌ها مورد توجه دستگاه‌های اجرایی باشد.</p>
      <p>وی ادامه داد: سنگ یکی از مزیت‌های خراسان جنوبی است که برای معرفی این سنگ‌ها به کشور از طریق شورای فنی تلاش‌هایی صورت گرفته تا مرمریت خوسف و تراورتن طبس علاوه بر سنگ نهبندان در قالب فهرست بهای مصالح ساختمانی کشور که مرکز آنالیز قیمت است، درج شود که این امر می‌تواند مانع از خروج سنگ از استان به صورت خام شود.</p>
      <p>مدیر نظام فنی و اجرایی سازمان مدیریت و برنامه‌ریزی خراسان جنوبی یادآور شد: درج این مصالح در این فهرست، باعث معرفی این تولیدات در سطح کشور و دستگاه‌های اجرایی و در نتیجه رونق کارخانجات و تولیدات خواهد شد.</p>
      <p>انتهای پیام</p>
    </article>
  </body>
</html>