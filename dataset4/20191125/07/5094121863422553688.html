<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/sberatelka-vystavila-v-zabrehu-betlemy-sbira-je-tricet-let-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T07:06:00+00:00"/>
    <meta property="og:title" content="Milovnice betlémů vystavila v Zábřehu 120 kousků. Podívejte se"/>
    <meta property="og:description" content="Z čeho všeho a v jakých velikostech může být betlém, ukázala zájemcům o uplynulém víkendu sběratelka Lenka Šteidlová z Kosova. V prostorách přiléhajících k rodinné provozovně v Zábřeze na dva dny rozložila to nejlepší ze své letité sbírky."/>
  </head>
  <body>
    <article>
      <h1>Milovnice betlémů vystavila v Zábřehu 120 kousků. Podívejte se</h1>
      <address><time datetime="2019-11-25T07:06:00+00:00">25 Nov 2019, 07:06</time> by <a rel="author">Vladimíra Bartoňová</a></address>
      <p>Od nejmenšího v makovici nebo skořápce oříšku, až po velkoformátové ze dřeva či papíru. Nechybělo ani vizovické těsto, šustí, vosk nebo cín. Betlémy pak dekorovaly také talíř, polštář nebo skládačky ve formě matrjošek.</p>
      <p>„Právě talířem s vyobrazením betléma to před 30 lety začalo. Odstartoval lavinu dárků a sběratelských úlovků z nejrůznějších koutů světa,“ zavzpomínala vystavující a sběratelka v jedné osobě. Pro účely výstavy jich letos do Zábřeha přivezla úctyhodných 120, a zdaleka to prý není všechno.</p>
      <p>„Naposledy mi stačilo jedno auto, letos jsem se musela otočit dvakrát,“ řekla k náročnosti přípravy, která znamená každou figurku jednotlivě vzít do ruky, vybalit ji a do betlému naistalovat.</p>
      <p>„Nejvzdálenější jsou z Nového Zélandu, Indie, Černé Hory nebo Itálie, nejcennější naopak keramické pokusy od vnuka z Kosova,“ svěřila se sběratelka, která podle svých slov netrpělivě vyhlíží příležitost, kdy se bude moci výrobě betlémů také sama věnovat.</p>
      <figure>
        <img src="https://g.denik.cz/58/0c/zabreh-galerie-louceni-vystava-oceneni-22_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/zabrezsti-galeriste-se-rozloucili-spolecnou-vystavou-20191125.html">Zábřežští galeristé se rozloučili společnou výstavou Přečíst článek ›</a>
      </aside>
      <figure>
        <img src="https://g.denik.cz/58/e4/zabreh-pernicky-zdobeni-deti-i-dospeli-02_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/v-zabrehu-se-pernickovalo-s-detmi-cukrovi-zdobily-rodice-i-prarodice-20191124.html">V Zábřehu se perníčkovalo. S dětmi cukroví zdobily rodiče i prarodiče Přečíst článek ›</a>
      </aside>
    </article>
  </body>
</html>