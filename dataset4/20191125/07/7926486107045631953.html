<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013327/%D9%85%D9%87%D8%A7%D8%AC%D9%85-%D8%A7%D8%B3%D8%AA%D9%82%D9%84%D8%A7%D9%84-%D8%AF%D8%B1-%D9%85%D8%AD%D8%AF%D9%88%D8%AF%D9%87-%D8%AE%D8%B7%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:32:33+00:00"/>
    <meta property="og:title" content="مهاجم استقلال در محدوده خطر"/>
    <meta property="og:description" content="مرتضی تبریزی کاملاً وضعیت بدی را سپری می‌کند و در محدوده خروج از استقلال قرار دارد."/>
  </head>
  <body>
    <article>
      <h1>مهاجم استقلال در محدوده خطر</h1>
      <address>
        <time datetime="2019-11-25T07:32:33+00:00">25 Nov 2019, 07:32</time>
      </address>
      <p>
        <i>مرتضی تبریزی کاملاً وضعیت بدی را سپری می‌کند و در محدوده خروج از استقلال قرار دارد.</i>
      </p>
      <p>به گزارش مشرق،<b> مرتضی تبریزی</b> از حدود دو ماه پیش به این سو دیگر فرصت بازی در ترکیب <b>استقلال </b>در لیگ برتر را به دست نیاورده است. مهاجم اصفهانی این تیم که با آمار ۳۶۷ دقیقه حضور در لیگ برتر نوزدهم تنها در ۷ هفته توانسته برای استقلال به میدان برود تا امروز ۵۲ روز است که دیگر نظر مساعد استراماچونی برای بازی در تیم استقلال را جلب نکرده است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012877/%DA%AF%D8%B2%D8%A7%D8%B1%D8%B4-%D8%B9%D8%AC%DB%8C%D8%A8-%D8%B1%D8%B3%D8%A7%D9%86%D9%87-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84">گزارش عجیب رسانه ایتالیایی از وضعیت استقلال</a>
      </blockquote>
      <p>او آخرین بار در تاریخ ۱۲ مهر و در دیدار برابر گل‌گهر سیرجان در دقیقه ۴۶ جای مسعود ریگی به ترکیب رفت و تا پایان در ترکیب حضور داشت ولی باز هم موفق به گلزنی نشد. گفته می‌شود این بازیکن در صدر لیست خروجی‌های استقلال در نیم‌فصل است که البته با توجه به اتفاقاتی که در این هفته‌ها رخ داده و دیاباته، سجاد آقایی و قائدی برای استقلال خوب گلزنی کرده‌اند بعید است استراماچونی او را حفظ کند.</p>
      <p>مرتضی که فصل شانزدهم پیش از پیوستن به استقلال ۱۲ گل برای ذوب‌آهن زده بود در دو فصل اخیر فقط ۵ گل برای استقلال به ثمر رسانده است. آخرین گلی که تبریزی برای استقلال زده به ۶ ماه و ۸ روز پیش در تاریخ پنج‌شنبه ۲۶ اردیبهشت سال جاری برمی‌گردد. دیدار با سپیدرود رشت که گل دوم را در دقیقه ۲۲ به ثمر رساند و استقلال آن مسابقه را ۲ بر یک برد. او کاملاً وضعیت بدی را سپری می‌کند و در محدوده خروج از استقلال قرار دارد.</p>
      <p>منبع: روزنامه خبر ورزشی</p>
    </article>
  </body>
</html>