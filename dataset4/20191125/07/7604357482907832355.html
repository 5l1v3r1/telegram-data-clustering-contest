<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/monsterzege-voor-pro-democratische-partijen-in-hongkong/"/>
    <meta property="og:site_name" content="SCEPTR"/>
    <meta property="article:published_time" content="2019-11-25T07:36:36+00:00"/>
    <meta property="og:title" content="Monsterzege voor pro-democratische partijen in Hongkong"/>
    <meta property="og:description" content="De pro-democratische partijen behalen een meerderheid in 17 van de 18 districtsraden van Hongkong."/>
  </head>
  <body>
    <article>
      <h1>Monsterzege voor pro-democratische partijen in Hongkong</h1>
      <address><time datetime="2019-11-25T07:36:36+00:00">25 Nov 2019, 07:36</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>In Hongkong hebben de pro-democratische partijen <a href="https://www.reuters.com/article/us-hongkong-protests/hong-kong-democrats-romp-to-local-election-landslide-after-months-of-protests-idUSKBN1XY0MZ">een monsterzege behaald in de lokale verkiezingen</a>. Zij behalen een meerderheid in 17 van de 18 districtsraden. De opkomst bedroeg meer dan 70 procent, een recordaantal. Hoewel de districtsraden weinig macht hebben zijn de verkiezingen een belangrijke symbolische graadmeter voor de steun voor de protestbeweging die al zes maanden woedt.</b>
      </p>
      <p>De pro-democratische partijen wonnen ongeveer 390 van de 452 zetels, een winst van meer dan 250 zetels ten opzichte van de vorige lokale verkiezingen. De Beijinggezinde partijen moeten het dan weer stellen met ongeveer 60 zetels, oftewel een verlies van zo’n 240 zetels. De pro-democraten halen zo een meerderheid in 17 van de 18 districtsraden.</p>
      <figure>
        <iframe data-src="https://twitter.com/varsitycuhk/status/1198821204720644096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Motie van wantrouwen tegen regering</h3>
      <p>De verkiezingen zijn grotendeels symbolisch, aangezien de districtsraden weinig werkelijke macht hebben. Het zijn tegelijkertijd de enige verkiezingen in Hongkong die volledig vrij zijn. Wel winnen de pro-democraten nu een klein beetje invloed in het kiescollege dat de ‘Chief Executive’ verkiest.</p>
      <p>Daarnaast zijn de verkiezingen een belangrijke graadmeter voor de steun voor de protestbeweging die Hongkong nu al zes maanden in zijn greep houdt. Het resultaat is een bijna unanieme motie van wantrouwen tegen de Hongkongse regering. De opkomst lag bijzonder hoog. Bijna 3 miljoen mensen hadden hun stem uitgebracht, oftewel 71% van het electoraat. Velen gingen voor het eerst stemmen.</p>
      <h3>Groeiende invloed van communistisch China</h3>
      <p>De Hongkongse ‘Chief Executive’ <a href="https://sceptr.net/tag/carrie-lam/">Carrie Lam</a> – al maandenlang kop van jut – liet weten dat haar regering de uitslag zou respecteren en <i>“nederig zou luisteren”</i> naar de bevolking. De reactie van Beijing klonk dan weer minder verzoenend. <i>“Wat er ook gebeurt, Hongkong maakt altijd deel uit van China en pogingen om chaos in Hongkong te creëren of om de welvaart en stabiliteit in gevaar te brengen zullen geen succes hebben”</i>, zei <a href="https://sceptr.net/tag/wang-yi/">Wang Yi</a>, de Chinese minister van Buitenlandse Zaken.</p>
      <p>Er wordt al zes maanden betoogd in Hongkong voor meer democratie en tegen de groeiende invloed van communistisch China. Aanvankelijk was het protest gericht tegen een wetsvoorstel dat uitleveringen aan het Chinese vasteland zou mogelijk maken. Die wet is intussen ingetrokken, maar het protest ging niet liggen.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/opnieuw-bewijzen-van-chinese-detentiekampen-voor-oeigoeren/"/>
        <a href="https://sceptr.net/2019/11/universiteit-in-hongkong-herleid-tot-oorlogszone/"/>
        <a href="https://sceptr.net/2019/11/dreigt-avondklok-in-hongkong/"/>
      </related>
    </article>
  </body>
</html>