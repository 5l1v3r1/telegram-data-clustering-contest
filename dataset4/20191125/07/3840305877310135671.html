<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/viorica-dancila-cel-mai-slab-scor-luat-prezidentiabil-psd-istorie-ultimii-3-lideri-indepartati-partid-infrangeri-307234.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T07:28:29+00:00"/>
    <meta property="og:title" content="Viorica Dăncilă, cel mai slab scor luat de un prezidențiabil PSD din istorie: Ultimii 3 erau îndepărtați de la vârful partidului după înfrângeri, deși obțineau mult mai multe voturi"/>
    <meta property="og:description" content="Viorica Dăncilă a obținut cea mai usturătoare înfrângere a unui candidat PSD din istoria alegerilor prezidențiale, cu 3,3 milioane de voturi după numărarea buletinelor din peste 99% din secții. Deși..."/>
  </head>
  <body>
    <article>
      <h1>Viorica Dăncilă, cel mai slab scor luat de un prezidențiabil PSD din istorie: Ultimii 3 erau îndepărtați de la vârful partidului după înfrângeri, deși obțineau mult mai multe voturi</h1>
      <address><time datetime="2019-11-25T07:28:29+00:00">25 Nov 2019, 07:28</time> by <a rel="author">Vladimir Ionescu</a></address>
      <p>Viorica Dăncilă a obținut cea mai usturătoare înfrângere a unui candidat PSD din istoria alegerilor prezidențiale, cu 3,3 milioane de voturi după numărarea buletinelor din peste 99% din secții. <br/><br/>Deși tradițional, de la Ion Iliescu și până acum, liderii social-democraților au pierdut cursa către Cotroceni, predecesorii Vioricăi Dăncilă au fost votați de mult mai mulți alegători. Chiar și așa, odată cu eșecul prezidențial, cu toții au sfârșit prin a fi îndepărtați de propriul partid.<br/><br/>Victor Ponta obținea, în anul 2014, când îl înfrunta în finala prezidențialelor din postura de câștigător al turului I pe Klaus Iohannis, 5,26 milioane de voturi - număr chiar mai mare decât prima manșă de scrutin, dar chiar și așa nu reușea să obțină mandatul de cinci ani la Cotroceni. Contracandidatul său, actualul câștigător al exercițiului electoral, se impunea și la acea vreme, cu peste 6 milioane de voturi. Victor Ponta sfârșea prin a fi îndepărtat de la șefia PSD și, în cele din urmă, chiar din partid.<br/><br/>Cinci ani mai devreme, în 2009, Mircea Geoană pierdea razant o luptă cu Traian Băsescu, după ce obținea 4,82 milioane de voturi. Mai mult decât atât, candidatul social-democrat de la acea vreme încheia seara scrutinului cu un discurs de învingător, pentru că voturile din țară îl dădea ca și sigur la Cotroceni. Cu toate acestea, voturile din diaspora aveau să întoarcă soarta scrutinului. Traian Băsescu ieșea câștigător, iar Mircea Geoană era și el îndepărtat de la șefia PSD și, ulterior, chiar din partid.<br/><br/>În fine, cea mai veche înfrângere prezidențială a PSD din România acestui mileniu datează din anul 2004, când, din nou, social-democrații începeau drumul spre Cotroceni din postura de mari favoriți. Adrian Năstase, premier în exercițiu la acea vreme, îl înfrunta pe Traian Băsescu, care venea cu un mesaj anti-sistem. Deși era dat drept viitor președinte de toate previziunile, Adrian Năstase avea să obțină doar 4,8 milioane de voturi. La câteva luni distanță, el era trecut de pe prima pe a doua poziție de putere din partid și, ceva mai târziu, odată cu înmulțirea acuzațiilor de corupție, era chiar îndepărtat.<br/> </p>
    </article>
  </body>
</html>