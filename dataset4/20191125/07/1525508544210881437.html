<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780157/%D9%85%D8%B1%D8%A7%DA%A9%D8%B2-%D8%B1%D8%B4%D8%AF-%D9%88-%D8%B4%DA%A9%D9%88%D9%81%D8%A7%DB%8C%DB%8C-%D8%AA%D8%AD%D9%88%D9%84%DB%8C-%D9%86%D9%88-%D8%AF%D8%B1-%D9%85%DB%8C%D8%A7%D9%86-%D8%AC%D9%88%D8%A7%D9%86%D8%A7%D9%86-%D8%A8%D9%87-%D9%88%D8%AC%D9%88%D8%AF-%D9%85%DB%8C-%D8%A2%D9%88%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:30:20+00:00"/>
    <meta property="og:title" content="رئیس جهاد دانشگاهی کردستان: مراکز رشد و شکوفایی تحولی نو در میان جوانان به وجود می‌آورند"/>
    <meta property="og:description" content="سنندج – رئیس جهاد دانشگاهی کردستان با بیان اینکه مراکز رشد تحولی نو در میان جوانان به وجود می‌آورند، گفت: مرکز نوآوری جهاد دانشگاهی کردستان در این زمینه گام های موثری برداشته است."/>
  </head>
  <body>
    <article>
      <h1>رئیس جهاد دانشگاهی کردستان: مراکز رشد و شکوفایی تحولی نو در میان جوانان به وجود می‌آورند</h1>
      <address>
        <time datetime="2019-11-25T07:30:20+00:00">25 Nov 2019, 07:30</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از روابط عمومی جهاد دانشگاهی کردستان، چیا سهراب نژاد در نشست باشگاه تعاون و کارآفرینی که با حضور مدیران و نخبگان تعاون و با هدف گفت ‌و گوی خلاقانه مدیران بخش تعاون و تاثیر آن در توسعه اقتصادی استان با توجه به اهمیت و جایگاه بخش تعاون در سالن جلسات جهاد دانشگاهی کردستان برگزار شد، با اشاره به اینکه هدف اصلی مرکز رشد و شکوفایی قرار گرفتن نگاه علمی در کنار تجربیات اساتید کارآفرین است، اظهار داشت: مرکز رشد و شکوفایی فضایی را برای آشنا کردن افراد به روش های مختلف تحقیق و پژوهش به وجود آورده است.</p>
      <p>وی با بیان اینکه مراکز رشد و شکوفایی تحولی نو را در میان جوانان به وجود می‌آورد، افزود: مرکز شکوفایی و نوآوری جهاد دانشگاهی استان کردستان با توجه به رسالتی که دارد در این زمینه گام های موثری برداشته است.</p>
      <p>رئیس جهاد دانشگاهی کردستان با اشاره به اینکه مراکز نوآوری، استعدادهای جوانان را شکوفا می کند، ادامه داد: در آینده مسئولیت‌های مهم به دست جوانان سپرده می‌شود و بر همین اساس ما باید با توجه به رسالتی که داریم بتوانیم جوانان نخبه را شناسایی و آنها را برای روزهای مهم آماده سازی کنیم.</p>
      <p>مدیرکل تعاون، کار و رفاه اجتماعی کردستان نیز در این نشست با اشاره به اینکه باید تولیدات استان را طوری مدیریت کنیم که ارزش افزوده ایجاد شود، بیان کرد: استفاده صحیح از پتانسیل های موجود منجر به اشتغال می شود.</p>
      <p>برهان صلواتی با بیان اینکه برنامه ها و استراتژی های حوزه تعاون استان نسبت به سال‌های گذشته با رویکرد های بسیار متفاوتی اجرا می‌شود، یادآور شد: خوشبختانه امروز نگاه در بخش تعاون مبتنی بر تعامل و تفاهم کاری و کمک به افزایش دانش و تجربیات مدیران و فعالان حوزه تعاونی‌ها است.</p>
      <p>وی ترویج و آموزش و شناسایی پتانسیل ها و ظرفیت ها را از جمله دیگر رویکردهای حوزه تعاون عنوان کرد و با تاکید بر اینکه امروزه برندسازی به عنوان مهمترین راهکار موفقیت در عرصه تولید و بازاریابی مطرح است، گفت: تلاش می‌کنیم از این رهگذر، بخش تعاون کردستان را احیا و بیش از گذشته تقویت کنیم.</p>
      <p>مدیرکل تعاون، کار و رفاه اجتماعی کردستان اظهار داشت: برنامه های هفته کارآفرینی در سنوات گذشته با نگاه دولتی برگزار می‌شد و به این دلیل در این هفته بخش تعاون نمود عینی نداشت، اما امسال با همت جهاد دانشگاهی کردستان برای اولین بار اقداماتی در راستای تبیین نقش و اهمیت تعاونی ها صورت گرفته است.</p>
      <p>صلواتی با بیان اینکه نگاه به تعاون و تعاونی‌ها، نگاه مدیریت دولتی و برنامه‌ریزی نیست، افزود: نشست‌های مشترک در قالب رویداد در هفته کارآفرین برگزار می‌شود که خروجی این جلسات را به مسئولان منعکس خواهیم کرد.</p>
      <p>وی با اشاره به اینکه کارآفرینان استان کردستان ناشناخته هستند، ادامه داد: ارتقاء دانش مدیران باید در اولویت برنامه‌های بخش تعاون قرار بگیرد.</p>
      <p>مدیرکل تعاون، کار و رفاه اجتماعی کردستان با بیان اینکه دولت باید تسهیل‌گر باشد، بیان کرد: کارآفرینان باید کمک کنند که بخش تعاون احیا شود و برنامه های موثر در راستای هفته کارآفرین برگزار کند.</p>
    </article>
  </body>
</html>