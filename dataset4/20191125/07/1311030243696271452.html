<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626169/%E0%A6%AB%E0%A6%95%E0%A6%BF%E0%A6%B0%E0%A6%B9%E0%A6%BE%E0%A6%9F%E0%A7%87-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%B6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T07:13:00+00:00"/>
    <meta property="og:title" content="ফকিরহাটে প্রতিবন্ধী কিশোরের লাশ"/>
    <meta property="og:description" content="বাগেরহাটের ফকিরহাটে নিখোঁজ হওয়ার দুদিন পর আজ সোমবার তাসকিন বিল্লাহ (১৭) নামের এক বুদ্ধিপ্রতিবন্ধী কিশোরের লাশ উদ্ধার করেছে পুলিশ। সকালে উপজেলার পাইকপাড়া গ্রামের বড় মসজিদসংলগ্ন একটি গর্তের ভেতর থেকে তার লাশ উদ্ধার করা হয়।"/>
  </head>
  <body>
    <article>
      <h1>ফকিরহাটে প্রতিবন্ধী কিশোরের লাশ</h1>
      <address><time datetime="2019-11-25T07:13:00+00:00">25 Nov 2019, 07:13</time> by <a rel="author">প্রতিনিধি, বাগেরহাট</a></address>
      <p>বাগেরহাটের ফকিরহাটে নিখোঁজ হওয়ার দুদিন পর আজ সোমবার তাসকিন বিল্লাহ (১৭) নামের এক বুদ্ধিপ্রতিবন্ধী কিশোরের লাশ উদ্ধার করেছে পুলিশ। সকালে উপজেলার পাইকপাড়া গ্রামের বড় মসজিদসংলগ্ন একটি গর্তের ভেতর থেকে তার লাশ উদ্ধার করা হয়।<br/><br/>তাসকিন উপজেলার পাইকপাড়া গ্রামের মোহাম্মদ আবু মুসার ছেলে। সে বুদ্ধিপ্রতিবন্ধী ছিল বলে পরিবার জানায়।</p>
      <p>পরিবারের বরাত দিয়ে ফকিরহাট থানার ভারপ্রাপ্ত কর্মকর্তা (ওসি) আ ন ম খায়রুল আলম প্রথম আলোকে বলেন, গত শনিবার দুপুরের আগে বাড়ির উঠানে তাসকিনকে খেলা করতে দেখেছিলেন পরিবারের লোকজন। দুপুরের পর থেকে তাকে আর পাওয়া যাচ্ছিল না। আশপাশের বিভিন্ন স্থানে খোঁজাখুঁজি করেও তার আর সন্ধান পায়নি পরিবার।</p>
      <p>ওসি খায়রুল আলম বলেন, আজ সকালে ওই গর্তের ভেতর লাশ দেখতে পেয়ে এলাকাবাসী পুলিশে খবর দেন। পরে পুলিশ ঘটনাস্থল থেকে তাসকিনের লাশ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠায়। কীভাবে তার মৃত্যু হলো, তা জানতে পুলিশ তদন্ত শুরু করেছে।</p>
    </article>
  </body>
</html>