<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-swinoujscie-wydobyto-900-kilogramowa-mine-lotnicza,nId,3353849"/>
    <meta property="og:site_name" content="RMF24"/>
    <meta property="article:published_time" content="2019-11-25T07:14:41+00:00"/>
    <meta property="og:title" content="Świnoujście: Wydobyto 900-kilogramową minę lotniczą"/>
    <meta property="og:description" content="Ważącą kilkaset kilogramów morską minę lotniczą wydobyto z Kanału Piastowskiego w Świnoujściu (Zachodniopomorskie). Niewybuch jest transportowany na poligon morski."/>
  </head>
  <body>
    <article>
      <h1>Świnoujście: Wydobyto 900-kilogramową minę lotniczą</h1>
      <address><time datetime="2019-11-25T07:14:41+00:00">25 Nov 2019, 07:14</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>Ważącą kilkaset kilogramów morską minę lotniczą wydobyto z Kanału Piastowskiego w Świnoujściu (Zachodniopomorskie). Niewybuch jest transportowany na poligon morski.</b>
      </p>
      <figure>
        <img src="https://i.iplsc.com/w-akcji-wezmie-udzial-zaloga-orp-flaming/0009ESX3LE80CQPD-C123-F4.jpg"/>
        <figcaption>W akcji weźmie udział załoga ORP Flaming<cite>/ Marcin Bielecki /PAP</cite></figcaption>
      </figure>
      <p>Marynarze z 8. Flotylli Obrony Wybrzeża wydobyli z Kanału Piastowskiego brytyjską lotniczą minę morską typu Mk VI. Niewybuch leżał na torze wodnym Szczecin - Świnoujście. Natrafiła na niego firma pracująca na zlecenie urzędu morskiego. Trwają tam prace przygotowawcze do pogłębienia toru wodnego.</p>
      <p><i>Mina została podniesiona z dna i spoczęła na pokładzie niszczyciela min ORP Flaming, który wypływa ze Świnoujścia w stronę poligonu morskiego</i> - powiedział  rzecznik prasowy 8. Flotylli Obrony Wybrzeża kmdr ppor. Grzegorz Lewandowski. Jak dodał, mina zostanie <b>zneutralizowana na poligonie morskim</b> w godzinach popołudniowych.<br/><br/>Lewandowski powiedział także, że akcja wydobycia miny przebiegła <b>sprawnie i bez zakłóceń</b>. Podczas wydobycia i transportu bomby poza główki portu w Świnoujściu wstrzymano ruch dla statków wchodzących z redy portu w kierunku Zalewu Szczecińskiego, a także ruch dla statków wychodzących z Zalewu Szczecińskiego na Zatokę Pomorską. Dla statków nawigujących w granicach portu ruch został wstrzymany w godzinach 9.00 - 10.00.</p>
      <h4>Ponad 400 kilogramów ładunku wybuchowego</h4>
      <p>Osoby, które w czasie podjęcia bomby będą znajdowały się w strefie do 550 metrów od nabrzeża zobowiązane są do pozostania w <b>miejscu zamieszkania</b>, w budynkach. Służby proszą o nie zbliżanie się do okien, nie wychodzenie na balkony oraz na zewnątrz budynków.<br/><br/>W akcji wydobycia miny weźmie udział załoga niszczyciela min <b>ORP Flaming z 13. Dywizjonu Trałowców</b> oraz żołnierze i Grupa Nurków Minerów z 12. Dywizjonu Trałowców.<br/><br/>Brytyjska mina lotnicza, która zostanie wydobyta waży 900 kilogramów, a waga samego ładunku wybuchowego to ponad 400 kilogramów - powiedział rzecznik prasowy 8. Flotylli Obrony Wybrzeża kmdr ppor. <b>Grzegorz Lewandowski.</b> Jak dodał, to już kolejne wydobycie tego typu obiektu. Podobne wydobyto w Świnoujściu w lipcu, sierpniu i wrześniu br.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-znaleziono-30-bomb-lotniczych-przy-stacji-pkp-sadowne-wegrow%2CnId%2C3349076%3Fparametr%3Dembed_linki">Znaleziono 30 bomb lotniczych przy stacji PKP Sadowne Węgrowskie</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-niewybuchy-znalezione-w-kilku-miejscowosciach-w-swietokrzysk%2CnId%2C3279940%3Fparametr%3Dembed_linki">Niewybuchy znalezione w kilku miejscowościach w Świętokrzyskiem</a>
        </li>
      </ul>
    </article>
  </body>
</html>