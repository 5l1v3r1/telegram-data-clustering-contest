<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/media/2019/11/25/uj_reszletek_derultek_ki_a_kovetkezo_walking_dead-sorozatbol/"/>
    <meta property="og:site_name" content="Index.hu"/>
    <meta property="article:published_time" content="2019-11-25T07:51:00+00:00"/>
    <meta property="og:title" content="Új részletek derültek ki a következő Walking Dead-sorozatból"/>
    <meta property="og:description" content="A Walking Dead: World Beyond az első olyan generációról szól majd, akik már beleszülettek a zombiapokalipszisbe."/>
  </head>
  <body>
    <article>
      <h1>Új részletek derültek ki a következő Walking Dead-sorozatból</h1>
      <address><time datetime="2019-11-25T07:51:00+00:00">25 Nov 2019, 07:51</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p>Tizedik éve, hogy elindult az AMC-n a Walking Dead, az évtized kétségtelenül egyik legnagyobb hatású tévésorozata. A zombisorozat <a href="https://index.hu/mindekozben/poszt/2019/01/03/a_the_walking_dead_lett_a_legtobbet_letorrentezett_tevemusor_2018-ban/">még mindig olyan népszerű</a>, hogy hamarosan több film is készül belőle, már jó ideje megy belőle <a href="https://index.hu/kultur/media/2018/04/15/zombis_western_lett_a_fear_the_walking_dead/">egy spinoff</a>, és a stúdió nem akar leállni, már készíti a következőt. A Variety most erről a produkcióról árult el részleteket.</p>
      <p>Mint kiderült, az új sorozat a Walking Dead: World Beyond címet kapta, és Julia Ormond (Benjamin Button különleges élete, Hölgyek feketében, Mad Men) játssza benne majd az egyik kulcsszerepet. Ormond egy kifejlett társadalommal rendelkező, komoly erőt jelentő közösség karizmatikus vezetője lesz.</p>
      <p>A készítők azt is elárulták, hogy ez lesz az első sorozat, ami kifejezetten arra a generációra fókuszál, akik már a zombiapokalipszisben nőttek fel. Ez a koncepció egyáltalán nem hülyeség, hiszen a sorozatban is már közel 10 éve szenvednek a túlélők, és aki 8-10 éves gyerekként élte át az apokalipszis kitörését, az a Walking Dead világában már egy mindent látott, veterán 20 évesnek felel meg. És valóban izgalmas felvetés, hogy milyen lehet úgy felnőni, hogy évek óta mindenhol halál vesz körül.</p>
      <p>A produkcióban természetesen részt vesz <a href="https://index.hu/kultur/media/2019/07/03/varatlanul_befejezodott_a_the_walking_dead_kepregeny/">a képregényekkel már leálló</a> Robert Kirkman, de kisebb-nagyobb szerepekben felbukkant még Natalie Gold (Birdman, Szerelem és más drogok) és Scott Adsit (30 Rock, Terminál) is. Bemutatási dátum egyelőre nincs.</p>
    </article>
  </body>
</html>