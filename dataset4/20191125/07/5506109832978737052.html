<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146353/%D8%A7%D9%81%D8%B4%D8%A7%DB%8C-%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF%DB%8C-%D8%A7%D8%B2-%D8%B9%D8%A7%D8%AF%DB%8C-%D8%B3%D8%A7%D8%B2%DB%8C-%D8%B1%D9%88%D8%A7%D8%A8%D8%B7-%D8%A7%D8%B9%D8%B1%D8%A7%D8%A8-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%A8%D8%A7-%D8%B5%D9%87%DB%8C%D9%88%D9%86%DB%8C%D8%B3%D8%AA-%D9%87%D8%A7"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T07:45:56+00:00"/>
    <meta property="og:title" content="افشای جزئیات جدیدی از عادی‌سازی روابط اعراب خلیج فارس با صهیونیست‌ها"/>
    <meta property="og:description" content="به گزارش گروه بین‌الملل خبرگزاری تسنیم، «ایوب قرا» وزیر سابق رژیم صهیونیستی اظهار داشت که تمامی اسرائیلی‌ها طی سال آینده میلادی خواهند توانست منافع سیاسی و اقتصادی با کشورهای عربی حوزه خلیج فارس ایجاد و به این کشورها سفر کنند."/>
  </head>
  <body>
    <article>
      <h1>افشای جزئیات جدیدی از عادی‌سازی روابط اعراب خلیج فارس با صهیونیست‌ها</h1>
      <h2>وزیر اطلاع‌رسانی سابق رژیم صهیونیستی با اعلام اینکه چندی پیش دیدارهایی با برخی کشورهای عربی خلیج فارس ترتیب داده است، اعلام کرد که همسر یک شاهزاده اماراتی در بیمارستانی در فلسطین اشغالی تحت درمان قرار گرفت.</h2>
      <address>
        <time datetime="2019-11-25T07:45:56+00:00">25 Nov 2019, 07:45</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/06/25/1398062508113972918399154.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a>، «ایوب قرا» وزیر سابق رژیم صهیونیستی اظهار داشت که تمامی اسرائیلی‌ها طی سال آینده میلادی خواهند توانست منافع سیاسی و اقتصادی با کشورهای عربی حوزه خلیج فارس ایجاد و به این کشورها سفر کنند.</p>
      <p>این دیپلمات سابق صهیونیستی در گفت‌وگو با شبکه تلویزیونی «آی24 نیوز»، به سفر اخیرش به امارات متحده عربی اشاره کرد و آن را تاریخی و مهم خواند.</p>
      <p>او گفت که روابط میان تل‌آویو و کشورهای عربی حوزه خلیج فارس بعد از رونمایی از طرح صلح آمریکایی موسوم به «معامله قرن» علنی خواهد شد.</p>
      <p>ایوب قرا با بیان اینکه روابط با رهبران و مسئولان در بحرین آغاز شده است، خاطرنشان کرد که شرایط پیرامون «دونالد ترامپ» رئیس‌جمهوری آمریکا و «بنیامین نتانیاهو» نخست‌وزیر اسرائیل که دوره مأموریتش رو به اتمام است، «روند عادی‌سازی علنی را به تأخیر انداخته است».</p>
      <p>
        <a href="https://tasnimnews.com/2146144">پایتخت بحرین به زیارتگاه مقام‌های اسرائیلی تبدیل شده/ نشست منامه و بازکردن دوباره پای غربی‌ها به خلیج فارس</a>
      </p>
      <p>وی درباره ایده کشیدن خط لوله گاز از فلسطین اشغالی به عربستان سعودی نیز تأکید کرد که این کشور پادشاهی می‌تواند چنین ایده‌هایی را عملی کند و این پیشنهاد از سوی یک کشور عربی حوزه خلیج فارس مطرح شده است.</p>
      <p>وی افزود که در حال همکاری با یک شرکت عربی خلیج فارس برای ترتیب دیدارهایی در آینده از عربستان سعودی و امارات به «اسرائیل» است و بعد از مدتی مسلمانانی که گذرنامه‌های اسرائیلی دارند، می‌توانند برای ادای مناسک حج وارد مکه مکرمه شوند.</p>
      <p>ولی قرا به سؤال مجری درباره دیدار احتمالی نتانیاهو با «محمد بن‌سلمان» ولیعهد سعودی پاسخ نداد و گفت که چنین سؤالی به‌دلیل حساسیت موضوع قابل پاسخ نیست.</p>
      <p>وزیر پیشین حزب «لیکود» با ابراز اینکه یک شاهزاده اماراتی اخیراً وارد اراضی اشغالی شده و همسرش نیز در یکی از بیمارستان‌های آن تحت درمان قرار گرفته است، تأکید کرد که پیشتر به قطر سفر کرده و با رهبران ارشد و مسئولان آن دیدار کرده است.</p>
      <p>انتهای پیام/+</p>
    </article>
  </body>
</html>