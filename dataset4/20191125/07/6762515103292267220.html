<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/lechia-gdansk/pko-ekstraklasa-lechia-gdansk-karolowi-fili-brakuje-zmiennika/wfnsds3"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Fili brakuje zmiennika"/>
    <meta property="og:description" content="Prawy obrońca Lechii zagrał tylko 45 minut, bo doznał kontuzji biodra. Dzisiejsze badania wykażą, na ile poważną."/>
  </head>
  <body>
    <article>
      <h1>Fili brakuje zmiennika</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.przegladsportowy.pl/autorzy/iza-koprowiak" target="_blank">Iza Koprowiak</a></address>
      <p>
        <b>
          <b>Prawy obrońca Lechii zagrał tylko 45 minut, bo doznał kontuzji biodra. Dzisiejsze badania wykażą, na ile poważną.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Karol Fila jest jednym z najbardziej eksploatowanych zawodników Lechii. W klubie rozegrał aż 18 spotkań, do tego doszło pięć meczów w reprezentacji młodzieżowej. Trener gdańskiego zespołu nie ma zmiennika na prawą obronę, dlatego 21-latek wychodzi w podstawowym składzie w każdej kolejce. Nie inaczej było w sobotę. Po powrocie ze zgrupowania kadry do lat 21 Fila wybiegł w pierwszym zestawieniu, jednak jego udział w tym spotkaniu skończył się już po 45 minutach. – Zderzyłem się z rywalem, dostałem kolanem w biodro. Bolało, dwa razy schodziłem do masażystów, ale wracałem na boisko, chciałem dokończyć mecz. Okazało się, że jednak nie ma na to szans. Ból był tak mocny, że nie dałem rady – opowiada obrońca Lechii. – Noc z soboty na niedzielę była trudna, mam jednak nadzieję, że to nic groźnego. Liczę, że jest to po prostu mocne zbicie. W poniedziałek mam badania, po nich będę wiedział zdecydowanie więcej – informuje Fila.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>Ostatnie tygodnie są dla niego dość trudne. Lechia od 28 września nie potrafiła wygrać w ekstraklasie, ostatnie mecze w kadrze też okazały się rozczarowaniem: piłkarze Czesława Michniewicza przegrali 0:3 eliminacyjny mecz z Bułgarią, potem ulegli towarzysko Czarnogórze 0:1.</p>
      <p>– To był trudny powrót do klubu, nie tylko przegraliśmy, ale na dodatek w meczu z Bułgarią dostałem czerwoną kartkę – przypomina piłkarz.</p>
      <p>W spotkaniu z ŁKS Filę zastąpił Tomasz Makowski, taki sam manewr Piotr Stokowiec zastosował w spotkaniu z Pogonią (0:1), w którym pauzował za kartki. To najlepiej pokazuje, jak bardzo w Lechii brakuje zmienników – prawa obrona jest dla Makowskiego nowością.</p>
    </article>
  </body>
</html>