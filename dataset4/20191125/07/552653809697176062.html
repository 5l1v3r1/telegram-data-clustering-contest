<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058252_ellehetetlenitik-a-munkaugyi-pereket"/>
    <meta property="og:site_name" content="Népszava"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Ellehetetlenítik a munkaügyi pereket"/>
    <meta property="og:description" content="Semmi garancia nincs arra, hogy a jövőben továbbra is a munka világa területén nagy gyakorlatot szerzett bírók ítélkezhetnek majd a dolgozók peres ügyeiben, a munkaügyi perek száma várhatóan tovább csökken majd – reagált a munkaügyi ítélkezés átalakításának hírére a Magyar Szakszervezeti Szövetség (MASZSZ)."/>
  </head>
  <body>
    <article>
      <h1>Ellehetetlenítik a munkaügyi pereket</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://nepszava.hu/szerzo/v-a-d/" target="_blank">V. A. D.</a></address>
      <p>
        <b>Semmi garancia nincs arra, hogy a jövőben továbbra is a munka világa területén nagy gyakorlatot szerzett bírók ítélkezhetnek majd a dolgozók peres ügyeiben, a munkaügyi perek száma várhatóan tovább csökken majd – reagált a munkaügyi ítélkezés átalakításának hírére a Magyar Szakszervezeti Szövetség (MASZSZ).</b>
      </p>
      <p>Mint arról a Népszava is beszámolt: a kormány törvénytervezete az eddigi - szervezetileg nem elkülönült, de önálló - közigazgatási és munkaügyi bíróságokat megszüntetné. A jövőben a munkaügyi pereket a törvényszékek bírálnák el, ahol büntető, polgári, valamint munkaügyi kollégiumok működnek.</p>
      <p>Hogy melyik bíró milyen ügyeket tárgyalhat, azt a törvényszék elnöke osztaná be. Előfordulhat, hogy a munkaügyi pereket olyan bírók tárgyalják majd, akik eddig egyáltalán nem foglalkoztak ilyen ügyekkel – fogalmazott Kordás László, a MASZSZ elnöke, aki szerint a kormány a javaslattal újabb határozott lépést tesz az érdekvédelmi rendszer totális lebontása felé. Rámutatott: a munkavállalók félelme miatt már egyébként is drámaian csökkent a munkaügyi perek száma. A változás pedig még inkább elrettentheti a munkavállalókat attól, hogy bírósági segítséggel rendezzék vitás ügyeiket.</p>
      <p>A szakszervezeti vezető szerint már az új polgári perrendtartás is jelentősen nehezíti az igényérvényesítést. Első körben ugyanis ki kell tölteni a keresetlevél nyomtatványt, ami „földi halandó számára képtelen feladat”. A nyerhető kis perérték miatt viszont nem érdemes ügyvédet fogadni, de sokan ki sem tudnák fizetni. Az ingyenes pártfogó ügyvéd igénylésének folyamata viszont végtelenül bonyolult, és a kereseti határ is irreálisan alacsony – sorolta a problémákat Kordás László. A MASZSZ elnöke úgy látja: a kormány 2010 óta módszeresen törekszik a munkavállalók érdekérvényesítési lehetőségeinek korlátozására. A munkaügyi bíróság megszüntetésével egyértelmű a szándék: az embereknek ne legyen kedvük és bátorságuk bíróság elé vinni a munkahelyi vitákat.   </p>
    </article>
  </body>
</html>