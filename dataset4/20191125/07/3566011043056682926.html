<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549786.html/%D8%AE%D8%B7%D8%B1-%D9%88%D8%A7%D8%A8%D8%B3%D8%AA%DA%AF%DB%8C-%D8%AF%D8%B1-%D8%B3%D9%84%D9%88%D9%84-%D8%AF%D8%B1%D9%85%D8%A7%D9%86%DB%8C-%D8%A8%D9%87-%D8%AE%D8%A7%D8%B7%D8%B1-%D8%BA%D9%81%D9%84%D8%AA-%D9%85%D8%B3%D8%A6%D9%88%D9%84%D8%A7%D9%86--%DA%A9%D9%85-%DA%A9%D8%A7%D8%B1%DB%8C-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%AF%D8%B1-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%B1%D9%88%DB%8C%D8%A7%D9%86--%D8%A8%D8%B1%D8%A7%DB%8C-%D9%88%D8%A7%D8%B1%D8%AF-%DA%A9%D8%B1%D8%AF%D9%86-%DB%8C%DA%A9-%D8%B1%DB%8C%D8%A7%D9%84-%D9%81%D8%A7%DA%A9%D8%AA%D9%88%D8%B1-%D8%B1%D8%B4%D8%AF-%DA%86%D9%86%D8%AF%DB%8C%D9%86-%D8%A8%D8%B4%DA%A9%D9%87-%D9%86%D9%81%D8%AA-%D9%81%D8%B1%D9%88%D8%AE%D8%AA%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T07:58:00+00:00"/>
    <meta property="og:title" content="خطر وابستگی در سلول درمانی به خاطر غفلت مسئولان/ کم‌کاری وزارت بهداشت در راه‌اندازی بیمارستان رویان/ برای وارد کردن یک ریال فاکتور رشد چندین بشکه نفت فروخته می‌شود"/>
    <meta property="og:description" content="اگر هم اکنون برای سلول درمانی تلاش نکنیم در آینده در حوزه سلول درمانی وابستگی به وجود می‌آید و مجبور خواهیم بود بیماران را برای روش‌های نوین پزشکی مثل پزشکی مبتنی بر فرد، سلول درمانی، ژن درمانی و نظایر آن به کشورهای دیگر اعزام کنیم."/>
  </head>
  <body>
    <article>
      <h1>خطر وابستگی در سلول درمانی به خاطر غفلت مسئولان/ کم‌کاری وزارت بهداشت در راه‌اندازی بیمارستان رویان/ برای وارد کردن یک ریال فاکتور رشد چندین بشکه نفت فروخته می‌شود</h1>
      <h2>گزارشی از بی‌مهری مسئولان؛</h2>
      <address>
        <time datetime="2019-11-25T07:58:00+00:00">25 Nov 2019, 07:58</time>
      </address>
      <p>اگر هم اکنون برای سلول درمانی تلاش نکنیم در آینده در حوزه سلول درمانی وابستگی به وجود می‌آید و مجبور خواهیم بود بیماران را برای روش‌های نوین پزشکی مثل پزشکی مبتنی بر فرد، سلول درمانی، ژن درمانی و نظایر آن به کشورهای دیگر اعزام کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ "باتوجه به اقدامات و فعالیت‌های صورت گرفته در حوزه پزشکی قرار است مطالعه در زمینه سلول‌های بنیادین با هدف ساخت قطعات یدکی بدن انسان با تلاش محققان دنبال شود. دنیا در آینده به سمت سلول درمانی به جای دارودرمانی حرکت می‌کند و ما هم این حرکت را آغاز کرده‌ایم؛ با تحقیقات و پیشرفت‌های علمی صورت گرفته در سلول های بنیادی، به توسعه علم سلول درمانی رسیده‌ایم و اکنون نیاز به بیمارستان در این بخش داریم". اینها بخشی از سخنان حمیدرضا طیبی رئیس جهاد دانشگاهی است که چندی پیش در گفتگویی، در خصوص اهمیت حوزه سلول‌های بنیادین بیان کرده بود. علم نوظهوری که در ایران با مجاهدت‌های زیاد نخبگان این عرصه خیلی زود ایران را در این حوزه نا‌مدار کرده است.</p>
      <p>
        <b>در حال حاضر شهرداری و وزارت بهداشت به دنبال گرفتن زمین از پژوهشگاه رویان هستند</b>
      </p>
      <p>گورابی رئیس سابق پژوهشگاه رویان در تأیید صحبت‌های طیبی به راه آرمان گفت: قراردادهایی که با شهرداری و اوقاف بسته شد یک پروسه خیلی طولانی بود که سال های سال روی آن زحمت کشیده شد تا اینکه اوقاف زمین را در اختیار پژوهشکده قرار داد.</p>
      <p>وی افزود: شهرداری تقبل کرد که ساخت و ساز در زمین صورت گیرد و در انتها پژوهشگاه رویان املاکی را که هم اکنون در آن مستقر است به شهرداری واگذار کند.</p>
      <p>رئیس سابق پژوهشگاه رویان عنوان کرد: بالاخره گودبرداری صورت گرفت اما با تغییر شهردار کار متوقف شد و هم اکنون وزارت بهداشت و شهرداری به دنبال این هستند که به نوعی این زمین را از رویان بگیرند.</p>
      <p>گورابی ادامه داد: شهرداری هیچ تعهدی در قبال ساخت وساز ندارد و وزارت بهداشت نیز علاقمند است این زمین را پس از دریافت یا خود ساخت و ساز کند و یا اینکه به بخش خصوصی واگذار کرده تا بیمارستان خصوصی احداث شود.</p>
      <p> وی بیان داشت:  ما می دانیم که وزارت بهداشت مراکز درمانی نیم ساخت دارد و بعید است بخواهد سرمایه گذاری کند.</p>
      <p>
        <b>پژوهشگاه رویان برای دستیابی به فناوری جدید نیاز به بیمارستان مجهز دارد</b>
      </p>
      <p>عضو هیئت علمی گروه ژنتیک پژوهشگاه رویان تصریح کرد: در این میان آنچه که من می دانم همچنان پژوهشگاه رویان برای فناوری جدید نیاز به بیمارستان دارد.</p>
      <p>رئیس سابق پژوهشگاه رویان عنوان کرد: دنیا در لبه علم قرار دارد موضوعاتی همچون طب درمانی، سلول درمانی و ژن درمانی و نظایر آن و تا پژوهشگاه مجهز به بیمارستان نباشد نمی تواند فناوری ها را گسترش دهد.</p>
      <p>گورابی اذعان داشت: برای اینکه بتوانیم به تحقیقات خود ادامه دهیم و آن را به بیرون ارائه کنیم نیاز به بیمارستان مجهز داریم.</p>
      <p>
        <b>نمایندگان مجلس بارها قول هایی دادند ولی عملیاتی نشد</b>
      </p>
      <p>وی خاطرنشان کرد: نمایندگان مجلس خیلی کم لطفی می کنند در زمان ریاست خود من و بعد از آن چندین بار به پژوهشگاه برای بازدید آمدند و قول هایی دادند ولی هیچگاه عملیاتی نشد.</p>
      <p>رئیس سابق پژوهشگاه رویان گفت : دولت در جریان کار است و می داند که این بیمارستان برای مجهز شدن نیاز به تامین بودجه دارد ولی به آن ترتیب اثری داده نمی شود در حالی که می دانیم کشورهای حاشیه خلیج فارس این فناوری را ندارند و می خواهند آن را از کشورهای غربی وارد کنند و  در این رابطه سرمایه گذاری های خوبی می کنند.</p>
      <p>گورابی افزود: به زودی شاهد افتتاح بیمارستان مجهزی در کشور قطر خواهیم بود.</p>
      <p>وی خاطرنشان کرد: حیف است که امکانات لازم در اختیار جوانان با استعداد پژوهشگاه رویان و شبیه آن که در حال فعالیت و تحقیق هستند قرار نمی گیرد تا آنها بتوانند کارهای خود را به  انتها برسانند.</p>
      <p>عضو هیئت علمی گروه ژنتیک پژوهشگاه رویان عنوان کرد: درست نیست در زمینه های حیوانی تحقیقات پیش رود اما همینکه می خواهد تحقیقات انسانی صورت گیرد میدانی برای عمل نباشد.</p>
      <p>گورابی ادامه داد: برخی می گویند در بیمارستان های دیگر این کار را پی گیری کنید، پژوهشگاه رویان این کار را کرده ولی همیشه این پیشرفت ها با نقص روبرو بوده است، زیرا دانشگاه ها خود اعضای هیئت علمی دارند و می خواهند در زمینه هایی که دوست دارند تحقیقات انجام دهند لزوما نمی خواهند با محققین دیگر  همکاری کنند به خصوص اینکه حتی قوانین و مقرراتی که در وزارت بهداشت برای ارتقا اساتید است نوعا  به گونه ای  است که جلوی کارهای گروهی را گرفته  و این امتیازات را از اساتید می گیرد.</p>
      <p>وی اذعان داشت: به نظر من باید تمام این جوانب دیده و به خواسته پژوهشگاه رویان ترتیب اثر داده شود.</p>
      <p>رئیس سابق پژوهشگاه رویان بیان داشت: چرا باید دانشمندان کشور ما به سبب کوتاهی مسئولان نتوانند کارهایی که در توانایی آنهاست و کشورهای غربی به دنبال آن هستند در کشور خودمان اجرایی کنند و این جای حسرت و دریغ است که چنین وضعیتی وجود دارد.</p>
      <p>
        <b>در آینده ای نه چندان دور ایران از لحاظ سلول درمانی به کشورهای دیگر وابسته خواهدشد</b>
      </p>
      <p>گورابی خاطرنشان کرد: در آینده نه چندان دور ایران از لحاظ سلول درمانی به کشورهای دیگر وابسته خواهد شد.</p>
      <p>وی افزود: مدتها از انقلاب می گذرد و ما توانستیم در پزشکی های سنتی، دارو درمانی و جراحی پیشرفت های خوبی داشته باشیم.</p>
      <p>عضو هیئت علمی گروه ژنتیک بیمارستان رویان تاکید کرد: یادمان باشد که در قبل از انقلاب بیماران برای درمان به کشورهای دیگر مراجعه و در آنجا هزینه می کردند.</p>
      <p>
        <b>کشور ایران در زمینه درمان ناباروری خودکفا شده است</b>
      </p>
      <p>گورابی در رابطه با درمان ناباروری و خودکفایی کشور در این زمینه، گفت: در سال 1370 پژوهشگاه رویان و قبل از آن مرکز یزد راه اندازی شد و در حال حاضر نیز مراکز زیادی در این زمینه در کشور وجود دارد و برای هر استانی این امکان فراهم آمده است.</p>
      <p>وی اذعان داشت: اگر هم اکنون برای سلول درمانی تلاش نکنیم در آینده این وابستگی به وجود می آید و ما مجبوریم بیماران را برای روش های نوین پزشکی مثل پزشکی مبتنی بر فرد ، سلول درمانی ، ژن درمانی و نظایر آن را  به کشورهای دیگر اعزام کنیم.</p>
      <p>
        <b>با سرمایه گذاری می توان فناوری را صادر و یا توریسم درمانی داشته باشیم</b>
      </p>
      <p>رئیس سابق پژوهشگاه رویان عنوان  کرد: اگر سرمایه گذاری کنیم قاعدتا این فناوری ها را در اختیار خواهیم گرفت نه تنها مردم خودمان بهره مند می شوند بلکه می توانیم این فناوری ها را صادر کنیم و یا توریسم درمانی داشته باشیم.</p>
      <p>گورابی گفت : کما اینکه در زمینه درمان ناباروری و پزشکی تولید مثل، بیماران از کشورهای دیگر برای درمان به ایران مراجعه می کنند و در حال حاضر نباید این فرصت را از دست داد.</p>
      <p>وی بیان داشت: می دانیم که کشور دچار مضیقه های مالی فراوانی است ولی به هر حال باید بودجه در مسیر درست هزینه شود نه در قسمت هایی که ضرورتی ندارد.</p>
      <p>
        <b>باید بودجه را به سمت فناوری برد</b>
      </p>
      <p>عضو هیئت علمی گروه ژنتیک پژوهشگاه رویان عنوان کرد: باید این بودجه ها را به سمتی ببریم که منجر به فناوری شود که در آینده بتوانیم از آن کسب درآمد کنیم و این باعث پیشرفت برای کشور خواهد شد.</p>
      <p>گورابی با تاکید بر اینکه در حال حاضر برای وارد کردن یک ریال فاکتور رشد باید چندین بشکه نفت فروخته شود، افزود: اگر در این زمینه خودکفا شویم کما اینکه در پژوهشگاه رویان مواردی از آنها تولید شده قاعدتا می توانیم این مبالغ را که برابر چندین بشکه نفت است از کشورهای دیگر اخذ کنیم و این به نظر می رسد که سرمایه گذاری خوبی است.</p>
      <p>
        <b>باید در زمینه علم وفناوری طوری پیشرفت کنیم که دیگران وابسته به ما شوند</b>
      </p>
      <p>رئیس سابق پژوهشگاه رویان عنوان کرد:  باید در زمینه علم وفناوری طوری پیشرفت کنیم که دیگران وابسته به ما شوند و ما نیز بتوانیم  این خدمات را به مردم خودمان با قیمت های ارزان تری ارائه کنیم.</p>
      <p>
        <b>برای تامین بودجه باید مسئول جهاد دانشگاهی به دولت اعلام کند</b>
      </p>
      <p>بشیر خالقی عضو کمیسیون بهداشت مجلس نیز در رابطه با تامین بودجه برای ساخت بیمارستان رویان به خبرنگار ما چنین گفت: پژوهشگاه رویان تا به حال کارهای بسیاری در زمینه فناوری انجام داده و دانشمندانی نیز در حال تحقیقات و پژوهش هستند و من تا حدودی از روند کار آنها اطلاع دارم.</p>
      <p>وی افزود: برای تامین بودجه و اعتبار، مسئول جهاد دانشگاهی باید خود این را به دولت اعلام کند.</p>
      <p>عضو کمیسیون بهداشت مجلس ادامه داد: هم اکنون فصل بودجه است و دولت می تواند در قالب لایحه این را به مجلس ارائه کند که مورد بررسی قرار گرفته  تا بودجه ای در اختیار آنان قرار گیرد.</p>
      <p>
        <b>نمایندگان نمی توانند هیچگونه طرحی به دولت پیشنهاد کنند که ایجاد بار مالی کند</b>
      </p>
      <p>خالقی در پاسخ به سوال خبرنگار ما در رابطه با اینکه شما به عنوان نماینده مردم نمی توانید این طرح را در مجلس ارائه کنید، اذعان داشت: ما نمایندگان نمی توانیم هیچگونه طرحی به مجلس پیشنهاد کنیم که ایجاد بار مالی برای دولت کند و این را قانون اساسی می گوید و تمهیداتی که توسط نمایندگان ارائه می شود فقط در حد جزئی است و این طور نیست که بتوانند کل بودجه را تغییر دهند.</p>
      <p>وی بیان داشت: تنها دستگاه های مربوطه از جمله همین پژوهشگاه رویان که زیر مجموعه جهاد دانشگاهی است و یا هر ارگانی که از بودجه دولت استفاده می کند باید در چارچوب قانون مجوز از مجلس دریافت کند.</p>
      <p>عضو کمیسیون بهداشت مجلس عنوان کرد: مسئول جهاد دانشگاهی باید در زمینه تامین اعتبار و بودجه به دولت اعلام و دولت نیز بعد از بررسی های لازم بودجه ای برای آن در نظر گیرد و سپس آن را تحت لایحه ای به مجلس ارائه کند و نمایندگان مجلس نیز براساس قانون بررسی کرده و در صورت لزوم این بودجه را تایید می نمایند و نمایندگان پس از آن نیز بر صرف این بودجه نظارت خواهند داشت.</p>
      <p>انتهای پیام/</p>
    </article>
  </body>
</html>