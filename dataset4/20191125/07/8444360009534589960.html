<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/asfalistikes-eisfores-pos-tha-katavallontai-kai-ti-syntakseis-tha-prokyptoun/2922627/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T07:42:58+00:00"/>
    <meta property="og:title" content="Ασφαλιστικές εισφορές: Πως θα καταβάλλονται και τι συντάξεις θα προκύπτουν"/>
    <meta property="og:description" content="Αρχίζει να ξετυλίγεται το κουβάρι των νέων ασφαλιστικών εισφορών, οι οποίες θα και θα ισχύσουν από τον επόμενο χρόνο, με το αρμόδιο υπουργείο να εμφανίζεται έτοιμο να κάνει πράξη, όλα εκείνα που προεκλογικά είχε υποσχεθεί η ΝΔ. Βέβαια ο χρόνος πιέζει δεδομένου ότι ο ισχύον νόμος (Κατρούγκαλου) είναι ουσιαστικά ένα κενό γράμμα, αφού οι διατάξεις του, έχουν ακυρωθεί από το Συμβούλιο της Επικρατείας."/>
  </head>
  <body>
    <article>
      <h1>Ασφαλιστικές εισφορές: Πως θα καταβάλλονται και τι συντάξεις θα προκύπτουν</h1>
      <h2>Αρχίζει να ξετυλίγεται το κουβάρι των νέων ασφαλιστικών εισφορών, οι οποίες θα και θα ισχύσουν από τον επόμενο χρόνο, με το αρμόδιο υπουργείο να εμφανίζεται έτοιμο να κάνει πράξη, όλα εκείνα που προεκλογικά είχε υποσχεθεί η ΝΔ. Βέβαια ο χρόνος πιέζει δεδομένου ότι ο ισχύον νόμος (Κατρούγκαλου) είναι ουσιαστικά ένα κενό γράμμα, αφού οι διατάξεις του, έχουν ακυρωθεί από το Συμβούλιο της Επικρατείας.</h2>
      <address><time datetime="2019-11-25T07:42:58+00:00">25 Nov 2019, 07:42</time> by <a rel="author">Newsit Newsroom</a></address>
      <p>Ποια όμως είναι η φιλοσοφία του νέου συστήματος; Ο κάθε επαγγελματίας θα <b>είναι υποχρεωμένος να πληρώνει ένα ελάχιστο ποσό που θα του καλύπτει την ιατροφαρμακευτική περίθαλψη</b> και μία μίνιμουμ σύνταξη η οποία και θα φτάνει στα 554 ευρώ ύστερα από 30 χρόνια ασφάλισης ή στα 675 ευρώ ύστερα από 40 χρόνια ασφάλισης.</p>
      <p>Εν συνεχεία ο καθένας από τους επαγγελματίες θα μπορεί αν χτίζει ανάλογα με τις ανάγκες του και τις δυνατότητές του την σύνταξη που επιθυμεί να λάβει στο μέλλον. <b>Το ανώτατο όριο θεσπίζεται στα 566 ευρώ τον μήνα που αντιστοιχεί σε μελλοντική σύνταξη στα 870 ευρώ με 30 χρόνια ασφάλισης ή στα 1200 ευρώ τον μήνα με 40 χρόνια ασφάλιση).</b></p>
      <p>Ο υπουργός Εργασίας, ανακοίνωσε το Σάββατο τις έξι ασφαλιστικές κλάσεις που θα μπορούν να επιλέγουν το ένα εκατομμύριο των αυτοαπασχολουμένων. Κάθε κλάση, θα βγάζει και διαφορετικές συντάξιμες αποδοχές οι οποίες θα προστίθενται στον «κουμπαρά» του ασφαλισμένου για να βγαίνει ο τελικός μέσος όρος την ώρα της συνταξιοδότησης. Κάθε Δεκέμβριο, ο επαγγελματίας θα επιλέγει –ανάλογα με την οικονομική του δυνατότητα- το ποσό που θα πληρώνει ως ασφαλιστική εισφορά για ολόκληρο τον χρόνο.</p>
      <h3>Συντάξιμος μισθός</h3>
      <p>Πώς θα προκύπτει ο «συντάξιμος μισθός»;  Από το ποσό που θα πληρώνει κάθε μήνα ο επαγγελματίας, ποσοστό της τάξεως του 74% θα αφορά στην κύρια σύνταξή του ενώ ποσοστό της τάξεως του 26% θα αφορά στην υγειονομική περίθαλψη.</p>
      <p>Το ποσό που θα προορίζεται για την κύρια σύνταξη, θα πολλαπλασιάζεται επί πέντε και έτσι θα προκύπτουν οι μηνιαίες συντάξιμες αποδοχές. Αυτές, θα παραμένουν σταθερές για ένα έτος. Αν κάθε χρόνο ο επαγγελματίας αλλάζει το ύψος των εισφορών, τότε θα υπολογίζονται αντίστοιχα και οι συντάξιμες αποδοχές και στο τέλος του εργασιακού βίου θα βγαίνει ο μέσος όρος δηλαδή ο μέσος συντάξιμος μισθός.</p>
      <p>Επί αυτού θα υπολογίζονται οι νέοι συντελεστές αναπλήρωσης (θα ενσωματωθούν στο νέο ασφαλιστικό) για να προκύψει και το ύψος της σύνταξης.</p>
      <h3>Το ποσό και η κατανομή των εισφορών</h3>
      <p>Ο νέος επαγγελματίας, για τα πέντε πρώτα χρόνια της επαγγελματικής του δραστηριότητας, θα μπορεί να πληρώνει 126 ευρώ τον μήνα ασφαλιστικές εισφορές. Από αυτά, περίπου τα 93 θα αφορούν στην κύρια σύνταξη και τα 33 στην υγεία. Οι συντάξιμες αποδοχές ανά μήνα θα είναι 466 ευρώ περίπου.</p>
      <p>Μετά τα πέντε χρόνια, υποχρεωτικά θα καταβάλλονται τα 210 ευρώ ανά μήνα εκ των οποίων τα 155 ευρώ θα αφορούν στην κύρια σύνταξη με τις συντάξιμες αποδοχές να διαμορφώνονται στα 777 ευρώ.</p>
      <p>Η πρώτη προαιρετική επιλογή θα είναι οι εισφορές των 252 ευρώ. Τα 186 ευρώ θα προορίζονται για την κύρια σύνταξη και θα βγάζουν συντάξιμες αποδοχές των 932 ευρώ.</p>
      <p>Στην δεύτερη προαιρετική επιλογή των 302 ευρώ ανά μήνα, οι εισφορές κύριας σύνταξης θα είναι 236 ευρώ και οι συντάξιμες αποδοχές θα ανεβαίνουν ακόμη περισσότερο στα 1180 ευρώ.</p>
      <p>Πληρώνοντας 363 ευρώ τον μήνα, ο ασφαλισμένος θα προσθέτει στον κουμπαρά του συντάξιμες αποδοχές των 1484 ευρώ ενώ</p>
      <p>Με εισφορά 435 ευρώ τον μήνα, το σύστημα θα εισπράττει 369 ευρώ για την κύρια σύνταξη και τελικώς οι συντάξιμες αποδοχές θα ανέρχονται στα 1845 ευρώ.</p>
      <p>Τελευταία επιλογή θα είναι αυτή των 566 ευρώ τον μήνα. Το υψηλότερο επίπεδο αφήνει 500 ευρώ ως εισφορά σύνταξης και οι συντάξιμες αποδοχές ανέρχονται στα 2.500 ευρώ.</p>
      <h3>Οι συντάξεις που θα προκύψουν</h3>
      <p>Ας δούμε ενδεικτικά ποιες θα είναι οι συντάξεις που θα μπορούσε να λάβει ο κάθε ασφαλισμένος επαγγελματίας, αν το σύστημα παραμείνει σταθερό και οι υπάρξουν αλλαγές στα ποσοστά αναπλήρωσης:</p>
      <p>Με 210 ευρώ τον μήνα εισφορές για όλο τον συντάξιμο βίο, η σύνταξη θα ήταν ή 554 ευρώ με 30 χρόνια ασφάλισης ή 675 ευρώ με 40 χρόνια ασφάλισης</p>
      <p>Με 302 ευρώ τον μήνα εισφορές, οι συντάξιμες αποδοχές θα ήταν 1117 ευρώ και η σύνταξη θα ανερχόταν στα 636 ευρώ με 30 χρόνια ασφάλισης ή στα 808 ευρώ με 40 χρόνια ασφάλισης</p>
      <p>Με 566 ευρώ τον μήνα ασφαλιστικές εισφορές, οι συντάξιμες αποδοχές θα ήταν 2094 ευρώ και η σύνταξη θα μπορούσε να προσεγγίσει ακόμη και τα 1150-1200 ευρώ τον μήνα στα 40 χρόνια προϋπηρεσίας.</p>
    </article>
  </body>
</html>