<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/zivot/kako-smanjiti-stres-i-nervozu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T07:58:07+00:00"/>
    <meta property="og:title" content="Kako smanjiti stres i nervozu?"/>
    <meta property="og:description" content="Prema najnovijim podacima, Gugl svakog minuta dobije oko 70 hiljada pitanja u vezi sa bolestima, simptomima, zdravljem, pregledima, lekovima... odnosno više od milijardu dnevno. I pored pametnih algoritama i vojske ljudi koja vredno radi, veliki je posao odgovoriti na sva ova pitanja, zato je Stetoskop odlučio da pomogne."/>
  </head>
  <body>
    <article>
      <h1>Kako smanjiti stres i nervozu?</h1>
      <address><time datetime="2019-11-25T07:58:07+00:00">25 Nov 2019, 07:58</time> by <a rel="author">Stetoskop</a></address>
      <p>
        <b>Prema najnovijim podacima, Gugl svakog minuta dobije oko 70 hiljada pitanja u vezi sa bolestima, simptomima, zdravljem, pregledima, lekovima… odnosno više od milijardu dnevno. I pored pametnih algoritama i vojske ljudi koja vredno radi, veliki je posao odgovoriti na sva ova pitanja, zato je Stetoskop odlučio da pomogne.</b>
      </p>
      <p><a href="https://www.stetoskop.info/pitali-ste-google/stres-odgovara-psih-milica-mikic-grckarac?fbclid=IwAR3aeN9iJW8jZ9okxhxn-jeBseJjj2U2Y8xuRaWqrRkxba3RKfDcpyawSts">Na Stetoskopu</a> lekari i stručni saradnici odgovaraju na najtraženija pitanja na Guglu.</p>
      <p>
        <b>Da li je stres opasan?</b>
      </p>
      <p>Razlikuju se dve vrste stresa:</p>
      <ul>
        <li>Eustres, koji je izazvan prijatnim dražima. To su kratkotrajni, manje izraženi poremećaji homeostaze koji se uspešno kontrolišu i koji se doživljavaju kao prijatni. Doprinose zdravlju tako što podižu <a href="https://www.stetoskop.info/psihologija-danas/samopouzdanje-i-asertivnost">samopouzdanje</a> čoveka i osposobljavaju ga za uspešno reagovanje na stresne situacije.</li>
        <li>Distres, koji je neprijatan, intenzivan ili hroničan stres koji <b>ugrožava zdravlje</b>.</li>
      </ul>
      <p>
        <b>Šta uzrokuje stres?</b>
      </p>
      <p>Čovek dobija podatke o spoljašnjoj i unutrašnjoj sredini putem receptora, stvaraju se nervni signali koji se odvode do određenih oblasti u mozgu, gde se ti podaci obrađuju. Ako se stimulusi procene kao remeteći i opasni po organizam, započinje čitav niz reakcija kao odgovor na datu procenu. Tačnije javlja se <a href="https://www.stetoskop.info/doktor-feel-good-savetuje/stres--zivite-duze-i-bolje">stresna</a> reakcija kao odgovor, pri čemu je ključni faktor u nastanku stresa naša procena. Stres je normalan fizički i fiziološki odgovor na draži i događaje koje mi <b>doživljavamo kao pretnju</b> i u nama dovode do stanja uznemirenosti i narušavaju našu ravnoteže. </p>
      <p>Kada se razvije stres izaziva niz fizioloških reakcija: mišićnu napetost u leđima, vratu i ramenima, <a href="https://www.stetoskop.info/bolesti-srca-i-krvnih-sudova-kardiologija/arterijska-hipertenzija-povisen-krvni-pritisak">poremećaj krvnog pritiska</a>, učestale <a href="https://www.stetoskop.info/hitna-stanja/glavobolja">glavobolje</a>, bolove u leđima i grudima, <a href="https://www.stetoskop.info/psihologija-danas/nesanica">nesanicu</a> ili stalni osećaj pospanosti, nemogućnost isključenja i relaksacije, teškoće sa koncentracijom, osećanje <a href="https://www.stetoskop.info/psihologija-danas/kako-izleciti-hronican-umor">hroničnog umora</a>, <a href="https://www.stetoskop.info/bolesti-srca-i-krvnih-sudova-kardiologija/poremecaji-srcanog-ritma-srcane-aritmije-lupanje-preskakanje-srca">aritmije</a> i mnoge druge. Kada postoji hronično dejstvo stresa nastaju <b>psihosomatske bolesti</b>.</p>
      <p>
        <b>Kako kontrolisati stres?</b>
      </p>
      <p>Precizno definišite uzroke stresa, šta vi možete realno da promenite:</p>
      <ul>
        <li>Možete li da promenite izazivače stresa? </li>
        <li>Šta tačno možete i na koji način?</li>
        <li>Možete li da smanjite intenzitet stresa? </li>
        <li>Da li imate ideju kako to možete da uradite? </li>
        <li>Imate li vremena i energije za promenu? (zapostavljanje ciljeva, menadžment vremena, promene u okolini i navikama, učenje tehnika samoregulacije…)</li>
      </ul>
      <ul>
        <li>Balans u važnim životnim oblastima (porodica, posao, zdravlje, prijatelji)</li>
        <li><a href="https://www.stetoskop.info/fizicka-aktivnost/prednosti-redovne-fizicke-aktivnosti">Fizička aktivnost</a> i zdravlje (relaksacija, meditacija, joga)</li>
        <li><a href="https://www.stetoskop.info/pravilna-ishrana/nacin-planiranja-pravilne-ishrane">Ishrana</a> i način života</li>
      </ul>
      <p><a href="https://www.stetoskop.info/psihologija-danas/kako-izgleda-psihoterapija">Psihoterapijske tehnike</a> (psihoedukacija, stres inokulacioni trening, tehnike relaksacije, vežbe disanja, autogeni trening, mindfulness, vođena fantazija, bioffidbek itd.)</p>
      <p>
        <b>Kako smanjiti stres i nervozu?</b>
      </p>
      <ol>
        <li>Da smanjite izloženost stresnim situacijama. <b>Postanite svesni</b> izazivača stresa kod vas i svojih emocionalnih i fizičkih reakcija na stres –prva mera zaštite od stresa je promena spoljašnjih faktora.</li>
        <li>Da <b>promenite percepciju</b>, način tumačenja stvarnosti, način na koji pridajete značaj određenim događajima.</li>
        <li>Da naučite <b>veštine samoregulacije</b> kako biste bolje tolerisali stres.</li>
      </ol>
      <ol>
        <li data-num="4"><b>Rad na sebi</b> i jačanje sopstvenih resursa.</li>
      </ol>
      <p>
        <b>Kako se meri stres?</b>
      </p>
      <p>Postoje uređaji kojima se mere <b>fiziološke reakcije organizma</b>, za tehnike biofidbek i neurofidbek, ali na taj način se indirektno može izmeriti nivo stresa putem merenja moždane aktivnosti, krvnog pritiska, otkucaja srca, <a href="https://www.stetoskop.info/zdravlje-dece/povisena-telesna-temperatura">telesne temperature</a> i drugih telesnih funkcija.</p>
      <p>Kao što je rečeno, stres je posledica <b>naše procene</b> realnosti, tako da se stres ne može objektivno izmeriti, stres se subjektivno procenjuje na zamišljenoj skali od 0 do 10.</p>
      <p>
        <b>Kako stres utiče na mozak?</b>
      </p>
      <p>Stres-okidač pokreće reakciju našeg ‘emotivnog mozga’ i dovodi do oslobađanja <a href="https://www.stetoskop.info/zdravi-saveti/hormon-stresa">stres hormona</a> koji se naziva kortizol. Pri stresnoj situaciji menjaju i ostale telesne funkcije kako bi se organizam bolje pripremio za “borbu ili beg”.</p>
      <p>Dolazi do ubrzanog metabolizma, povišenog krvnog pritiska, povećava učestalost i snagu srčanog rada, smanjuje aktivnost gastrointestinalnog sistema i bubrega, umerava krv prema mozgu, mišićima i jetri. Mozak zahteva veliku količinu hranljivig materija i kiseonika kako bi optimalno funkcionisao. U stresnim situacijama organizam datu energiju “troši” na stres, pa dolazi do <b>poremećaja u kognitivnim funkcijma</b> (mišljenje, pamćenje, uviđanje). Takođe, istraživanja su pokazala i promene u strukturi moždane mase kod ispitanika koji su duže vremena pod stresom.</p>
      <p>
        <b>Da li je stres opasan u trudnoći?</b>
      </p>
      <p>Istraživanja iz prenatalne psihologije govore u prilog tome da duševno i telesno stanje majke, dok je u trudnoći, ima veliki značaj na razvoj deteta. Dete u utrobi reaguje na majčine srčane udare, bilo da ga umiruju ili uznemiravaju. Nesigurnost, nezadovoljstvo, strah i stresne reakcije majke <b>nepovoljno utiču</b> na tok trudnoće i razvoj ploda, zbog poremećaja u funkciji hipotalamusa, hipofize i drugih žlezda sa unutrašnjim lučenjem.</p>
      <p>
        <b>Šta je emocionalni stres?</b>
      </p>
      <p>Emocionalni ili psihički stres je vezan za kognitivnu procenu ili percepciju pretnje. Suština stresa je određena ne samo stresorima (izazivačima stresa) već i karakteristikama ličnosti. Postoje A, B, C i D ličnosti. </p>
      <p>
        <b>A tip ličnosti</b>
      </p>
      <p>Ambiciozni, borci, agresivni, impulsivni<b>, </b>neprekidno pod tenzijom<b>, </b>u nadmetanju sa svojim okruženjem i samim sobom<b>, </b>perfekcionisti<b>, </b>uvek u pokretu<b>, </b>često radu podređuju sve ostalo.</p>
      <p>
        <b>C tip ličnosti</b>
      </p>
      <p>Naizgled ravnodušni i mirni<b>, </b>zadržavaju svoje emocije, reakcije, agresiju u sebi<b>, </b>bez samopouzdanja<b>, </b>posao je u drugom planu, zadovoljstva nalaze u drugim aktivnostima. </p>
      <p>
        <b>B ličnosti</b>
      </p>
      <p>Najređi tip, zato što je u nekom smislu ideal, većina antistres programa je usmerena na dostizanje B tipa ličnosti. Reaguju mirno i odmereno, analiziraju situaciju, procenjuju mogućnosti, svesno biraju vrstu odgovora na stress, optimistični, nalaze smisao u onome što rade, ali nemaju za cilj da pobeđuju po svaku cenu. </p>
      <p>
        <b>D ličnosti</b>
      </p>
      <p>Karakteriše tendencija ka doživljavanju negativnih emocija, inhibicija izražavanja sopstvenog mišljenja i stavova, nepoverenje prema socijalnoj okolini i izbegavanje socijalne okoline i socijalne podrške.</p>
      <h3>Povezani tekstovi:</h3>
    </article>
  </body>
</html>