<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/tortenelem/2019/11/25/a_latogatok_szeme_lattara_restauraljak_a_firenzei_pietat/"/>
    <meta property="og:site_name" content="Index.hu"/>
    <meta property="article:published_time" content="2019-11-25T07:34:00+00:00"/>
    <meta property="og:title" content="A látogatók szeme láttára restaurálják a firenzei Pietát"/>
    <meta property="og:description" content="Michelangelo öregkori alkotását először restaurálják, eddig állagmegóvást sem végeztek rajta."/>
  </head>
  <body>
    <article>
      <h1>A látogatók szeme láttára restaurálják a firenzei Pietát</h1>
      <address><time datetime="2019-11-25T07:34:00+00:00">25 Nov 2019, 07:34</time> by <a rel="author">nak</a></address>
      <p>A látogatók szeme láttára restaurálják Michelangelo Buonarroti (1475-1564) <a href="https://art-id-florence.cias.rit.edu/wordpress/2018/06/11/the-florentine-pieta-michelangelo-c-1547-1553/">Pieta-szobrát</a> a firenzei Dóm múzeumában. A márványszobor helyreállítási munkái a hétvégén kezdődtek a Museo dell'Opera del Duomóban, a firenzei Dóm téren. A restaurálás előreláthatóan 2020 nyaráig tart, múzeumlátogatók a munka minden fázisának tanúi lehetnek.</p>
      <p>A szobrot a firenzei műemlékvédelem felügyelete alatt, a Friends of Florence alapítvány finanszírozásával állítják helyre. A munkát szakértő csapatával Paola Rosa firenzei restaurátor végzi, aki más Michelangelo-műveken is dolgozott már.</p>
      <figure>
        <iframe src="https://www.youtube.com/embed/mW3_RxyTk1Q" width="560" height="315" data-service="Youtube" scrolling="no"/>
      </figure>
      <p>A firenzei Pietát először restaurálják, eddig állagmegóvást sem végeztek rajta. A szobrot többek között alaposan meg kell tisztítani, hogy a márvány eredeti színe újra láthatóvá váljon.</p>
      <p>A Pietát, vagyis a keresztről levett Krisztust ölében tartó, fiát sirató Mária többalakos szoborcsoportját a reneszánsz géniusz már öregkorában, 1547-1555 között készítette. Az agg szobrász elégedetlen volt művével: márvány silánysága miatt nem tetszett neki, ezért kalapáccsal törte darabokra. A darabokat később összeillesztették.</p>
      <p>A firenzei Pieta a bibliai Máriát, Mária Magdalénát és a halott Krisztust ábrázolja, mögöttük áll Nikodémus, akinek a művész a saját arcát adta, ez az egyetlen önarcképe. Michelangelo római Pietája 1498 és 1499 között keletkezett. Készítésekor a művész húszas évei közepén járt, és ez a remekmű hozta meg számára a hírnevet. A szobor a római Szent Péter-bazilikában áll. (MTI/ANSA)</p>
      <p>
        <i>(Borítókép: Laura Lezza/Getty Images Hungary)</i>
      </p>
    </article>
  </body>
</html>