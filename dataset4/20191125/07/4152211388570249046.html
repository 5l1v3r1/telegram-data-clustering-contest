<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594641/%E0%A6%96%E0%A7%81%E0%A6%B2%E0%A6%A8%E0%A6%BE-%E0%A6%AF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%BE%E0%A7%9F%E0%A6%A4%E0%A7%8D%E0%A6%A4-%E0%A7%AF-%E0%A6%AA%E0%A6%BE%E0%A6%9F%E0%A6%95%E0%A6%B2-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%A6%E0%A7%87%E0%A6%B0-%E0%A6%AD%E0%A7%81%E0%A6%96%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="খুলনা-যশোরের রাষ্ট্রায়ত্ত ৯ পাটকল শ্রমিকদের ভুখা মিছিল"/>
    <meta property="og:description" content="খুলনা ও যশোরের রাষ্ট্রায়ত্ত ৯টি পাটকলের শ্রমিকরা সোমবার (২৫ নভেম্বর) সকাল ১১টার দিকে পৃথকভাবে ভুখা মিছিল করেছেন। বকেয়া মজুরি পরিশোধ, মজুরি কমিশন বাস্তবায়নসহ ১১ দফা দাবিতে এ কর্মসূচি পালিত হয়। খুলনায় রাষ্ট্রায়ত্ত পাটকল শ্রমিকরা খালিশপুর শিল্পাঞ্চলে ভুখা মিছিল করেন। মিছিলটি প্লাটিনাম জুট..."/>
  </head>
  <body>
    <article>
      <h1>খুলনা-যশোরের রাষ্ট্রায়ত্ত ৯ পাটকল শ্রমিকদের ভুখা মিছিল</h1>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author">খুলনা প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/80e34602b1ee3445baee74cf0f34b05c-5ddb8351849cf.jpg"/>
        <figcaption>খুলনায় পাটকল শ্রমিকদের ভুখা মিছিল</figcaption>
      </figure>
      <p>খুলনা ও যশোরের রাষ্ট্রায়ত্ত ৯টি পাটকলের শ্রমিকরা সোমবার (২৫ নভেম্বর) সকাল ১১টার দিকে পৃথকভাবে ভুখা মিছিল করেছেন। বকেয়া মজুরি পরিশোধ, মজুরি কমিশন বাস্তবায়নসহ ১১ দফা দাবিতে এ কর্মসূচি পালিত হয়।</p>
      <p>খুলনায় রাষ্ট্রায়ত্ত পাটকল শ্রমিকরা খালিশপুর শিল্পাঞ্চলে ভুখা মিছিল করেন। মিছিলটি প্লাটিনাম জুট মিল গেট থেকে নতুন রাস্তার মোড়, দৌলতপুর বাস স্ট্যান্ড ঘুরে আবারও নিজ নিজ মিল গেটে এসে শেষ হয়।</p>
      <p>গত ২৩ নভেম্বর পাটকল শ্রমিকরা গেট সভা করে ধর্মঘট, বিক্ষোভ ও আমরণ অনশনের কর্মসূচি ঘোষণা করেছিলেন। কর্মসূচির মধ্যে রয়েছে— ২৭ নভেম্বর প্রতীকী অনশন, ২ ডিসেম্বর বিক্ষোভ মিছিল, ৩ ডিসেম্বর ধর্মঘট, ৮ ডিসেম্বর গেটসভা ও ১০ ডিসেম্বর নিজ নিজ মিল গেটে আমরণ অনশন।  </p>
      <p>পাটকল শ্রমিক লীগের খুলনা-যশোর অঞ্চলের আহ্বায়ক মো. মুরাদ হোসেন বলেন, ‘খুলনার রাষ্ট্রায়ত্ত ৯টি পাটকলে কর্মরত স্থায়ী শ্রমিক রয়েছেন ১৩ হাজার ১৭০ জন এবং বদলি শ্রমিক সংখ্যা ১৭ হাজার ৪১৩ জন। এসব শ্রমিকের ৯ থেকে ১১ সপ্তাহের মজুরি এবং কর্মকর্তা-কর্মচারীদের চার মাসের বেতন বকেয়া রয়েছে।’</p>
      <p> </p>
      <footer>/এপিএইচ/</footer>
    </article>
  </body>
</html>