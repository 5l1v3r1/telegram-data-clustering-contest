<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204796-vidpustiti-grihi-naskilki-dievoyu-mozhe-buti-podatkova-amnistiya"/>
    <meta property="og:site_name" content="Mind UA"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Відпустити гріхи: наскільки дієвою може бути податкова амністія"/>
    <meta property="og:description" content="Як повернути значні інвестиційні активи до офіційної економіки і який їх обсяг приховується"/>
  </head>
  <body>
    <article>
      <h1>Відпустити гріхи: наскільки дієвою може бути податкова амністія</h1>
      <h2>Як повернути значні інвестиційні активи до офіційної економіки і який їх обсяг приховується</h2>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author" href="https://mind.ua/author/663-erik-najman" target="_blank">Ерік Найман</a></address>
      <p>
        <i>Кабінет Міністрів запланував масштабні кроки в зміні податкового законодавства, а враховуючи останні законодавчі ініціативи, ці плани можуть здійснитися.</i>
      </p>
      <p>
        <i>Основну частину реформи уряд хоче здійснити наступного року. Детальніше про це можна прочитати в матеріалі <b>Mind</b> <a href="https://mind.ua/publications/20203688-udar-po-kisheni-yaku-podatkovu-reformu-zaplanuvala-vlada">«Удар по кишені: яку податкову реформу запланувала влада»</a>.</i>
      </p>
      <p>
        <i>Один із кроків, які передбачила нова влада, – введення податкової амністії. Детальніше про цей інструмент і наслідки його використання розповів <b>Mind</b> керуючий партнер інвесткомпанії Capital Times <b>Ерік Найман</b>.</i>
      </p>
      <hr/>
      <p>Нагадаємо, у вівторок, 26 листопада, відбудеться чергова зустріч <b>Mind Invest Club</b>, де можна буде поспілкуватися з експертом і поставити питання з приводу застосування різних інструментів для збільшення власного капіталу. Читачі <b>Mind</b> отримують 50%-ву знижку на відвідування <b>Mind Invest Club</b>. Підпишіться, аби отримати промокод. Детальніше про захід <a href="https://mind.ua/education/1155-mind-invest-club-klub-rante-z-erikom-najmanom">тут</a>.</p>
      <hr/>
      <p>Правильно проведена податкова амністія може повернути у офіційну економіку $50 млрд капіталів, принести бюджету 60 млрд грн податків і прискорити економічне зростання до заявлених урядом України 8–10% на рік.</p>
      <h3>
        <b>Навіщо країні податкова амністія</b>
      </h3>
      <p>Зараз економіка України швидко відновлюється після глибокого провалу 2014–2015 років. У ІІ–ІІІ кварталах 2019 року реальне економічне зростання склало понад 4% річних. Однак середньостроковий прогноз МВФ та інших міжнародних організацій, а також найбільших інвестбанків за темпами зростання реального ВВП України на період до 2024 року включно в середньому становить 3–3,5%. На перший погляд, це хороше зростання. Однак воно знаходиться на рівні середньосвітових показників і нижче за прогнозоване зростання країн, що розвиваються.</p>
      <p>Без монетарних або фіскальних стимулів чи економічних реформ економічне зростання України поступово зійде нанівець, до рівня, який зараз демонструє Росія – зростання від 0,5% до 2% на рік.</p>
      <p>На <b>монетарні стимули</b> від НБУ сподіватися не варто. Нацбанк продовжує політику інфляційного таргетування, яка базується на низьких темпах збільшення гривневої монетарної бази. Прогнози самого НБУ щодо грошової емісії гривні обмежені 5–6% на рік.</p>
      <p>Для довідки: темпи зростання готівкової доларової маси з 1960-х років складають у середньому 7% на рік. Прискорення оборотності грошей дозволить лише підтримати гривневу ліквідність на достатньому рівні, що забезпечує економічне зростання вище нуля. Один із наслідків жорсткої монетарної політики – міцна гривня і падаюча інфляція. Відлучення української влади від друкарського верстата – це добре для бізнесу і простих громадян. Нагадаю, що левова частка провини за девальвацію гривні у 2014 році лежить на плечах української влади (вже після того, як втік екс-президент України Віктор Янукович), які включили друкарський верстат і розгубили більшу частину валютних резервів.</p>
      <hr/>
      <p>Наприкінці травня 2014 року резерви НБУ становили $17,9 млрд, а до березня 2015-го вони зменшилися до $5,6 млрд. Одночасно сума ОВДП на балансі НБУ, а це основний канал незабезпеченої емісії гривні, зросла з 177 млрд грн до 339 млрд грн. У результаті курс гривні «полетів» з 12 грн/$1 до 21 грн/$1.</p>
      <hr/>
      <p><b>Фіскальні стимули</b> бувають двох видів:</p>
      <ol>
        <li>Зниження податків за прикладом американської рейганоміки 1980–1990-х років.</li>
        <li>Розширення бюджетного дефіциту шляхом нарощування державних витрат.</li>
      </ol>
      <p>В Україні поки що не заявляють про зниження податків (швидше навіть навпаки, шукають шляхи збільшити надходження до держбюджету) і не планують розширення бюджетного дефіциту вище 2% ВВП. На рубежах обмеження фіскальних стимулів в Україні твердо стоїть МВФ. І це добре при нереформованій українській владі.</p>
      <p>Відповідно, за відсутності монетарних і фіскальних стимулів Україні потрібно знайти інші джерела прискорення економічного зростання. Відкриття ринку сільгоспземель може дати приріст максимум 2% ВВП, і то лише в перші 2–3 роки з дати відкриття ринку. Набагато цінніше і корисніше буде провести системні реформи щодо захисту прав інвесторів – від судової системи і виконавчої служби до правоохоронних органів. Але в поточних умовах це більше підіграє захисту прав іноземних інвесторів, а внутрішні інвестори виявляться на узбіччі «свята» через непрозорі джерел походження капіталів. Так, на жаль, діюча досі несправедлива система взаємин влади, бізнесу і громадян змушує останніх захищатися шляхом утримання значної частки неформальної економіки.</p>
      <p>Україні потрібна податкова амністія саме для того, аби повернути українських інвесторів у формальну економіку і прискорити економічне зростання до раніше заявлених урядом України 8% на рік і більше впродовж багатьох років поспіль.</p>
      <h3>
        <b>Що потрібно для успіху податкової амністії</b>
      </h3>
      <p>Спочатку, щоб визначити інтерес людей до теми, ми поставили запитання «Чи готові ви брати участь у податковій амністії?» у телеграм-каналі hugs.fund, а також окремо заможним клієнтам Capital Times і українських банків. Відповіли 856 читачів телеграм-каналу, з яких 25% відзначили, що готові брати участь у податковій амністії.</p>
      <p>А з 99 заможних клієнтів, що взяли участь в опитуванні про готовність брати участь в податковій амністії, ствердно відповіли 78% осіб.</p>
      <p>Таке значне розходження (25% проти 78%) підтвердило, що наша вибірка заможних клієнтів адекватна, і в цілях подальшого дослідження ми використовували відповіді лише цих 78% заможних клієнтів, що відповіли позитивно.</p>
      <figure>
        <img src="https://s.mind.ua/img/forall/i/2019/1574435260.jpg"/>
        <figcaption>
          <cite>Capital Times</cite>
        </figcaption>
      </figure>
      <p>Людей лякає дозвільний, а не повідомний порядок амністії, запропонований зараз у законопроєктах. Їм також важливо повне безумовне звільнення від кримінальної відповідальності.</p>
      <figure>
        <img src="https://s.mind.ua/img/forall/i/2019/1574435346.jpg"/>
        <figcaption>
          <cite>Capital Times</cite>
        </figcaption>
      </figure>
      <p>Додатково наведу відповідь одного з респондентів опитування: «Нерозповсюдження амністії на чиновників, депутатів». У цій відповіді сконцентровано поняття соціальної справедливості, якої важливо буде дотриматися.</p>
      <p>Мабуть, це найскладніший момент – як не пропустити активи і капітали, дійсно отримані злочинним шляхом.</p>
      <figure>
        <img src="https://s.mind.ua/img/forall/i/2019/1574435402.jpg"/>
      </figure>
      <p>Податкова ставка не повинна перевищувати 5%. Ця ставка податку еквівалентна податку з ФОП 3-ї групи.</p>
      <p>Важливо розуміти, що головне за результатами податкової амністії – не збільшити доходи бюджету, а повернути значний інвестиційний ресурс у офіційну економіку. А це вже стане фундаментом для реального прискорення української економіки.</p>
      <figure>
        <img src="https://s.mind.ua/img/forall/i/2019/1574435567.jpg"/>
      </figure>
      <p>Податкова амністія може стати важливим джерелом ресурсів для Мінфіну і банків. І якщо зараз у багатьох є побоювання щодо виникнення піраміди ОВДП, то успішна податкова амністія зніме цей ризик на багато років вперед.</p>
      <figure>
        <img src="https://s.mind.ua/img/forall/i/2019/1574435606.jpg"/>
      </figure>
      <p>Для заможних людей використання фінансових інструментів типу ОВДП не таке важливе, як для середнього класу.</p>
      <figure>
        <img src="https://s.mind.ua/img/forall/i/2019/1574435653.jpg"/>
      </figure>
      <p>Звичайно ж, основна маса потенційних амністованих має незначний капітал до $200 000. Нічого дивного в цьому немає – чим багатші люди, тим їх менше.</p>
      <p>Але це питання допомогло нам оцінити суму амністії, на яку може претендувати Україна.</p>
      <h3>
        <b>Скільки грошей можна «підняти»</b>
      </h3>
      <p>Мої розрахунки дають цифру $50 млрд, або близько 30% ВВП України у 2019 році. Для порівняння: податкова амністія Індонезії 2016 року, що вважається успішною, повернула до офіційної економіки інвестиційний ресурс у розмірі 44% ВВП.</p>
      <p>Тобто українські 30% ВВП цілком реалістичні.</p>
      <p>Якщо податкова ставка складе 5% і вдасться «амністувати» $50 млрд, то держбюджет України отримає додатково понад 60 млрд грн, що можна порівняти з 9-місячними витратами держбюджету на освіту.</p>
      <p>Щоб оцінити загальну кількість заможних людей в Україні, скористаємося <a href="http://www.fg.gov.ua/statystyka">даними ФГВФО</a>:</p>
      <ul>
        <li>банківських рахунків із залишками понад 500 000 грн в українських банках 96 000 (0,2% населення країни);</li>
        <li>банківських рахунків із залишками 200 000–500 000 грн – ще 306 000 (0,7% населення).</li>
      </ul>
      <p>Тобто всього до заможних можна віднести 0,9% населення України. Такий відсоток верхнього шару традиційний для соціальних пірамід і розвинених країн, і країн, що розвиваються.</p>
      <p>Звичайно ж, до податкової амністії можуть виявити інтерес і взяти в ній участь й інші українці. Однак для цілей подальших розрахунків ми їх не враховуватимемо і порахуємо їх як додаткову можливість – адже завжди краще отримати більше, ніж очікували.</p>
      <p>Отже, для подальших розрахунків ми взяли лише саму верхівку, за даними ФГВФО, – 78% від 96 000 осіб. 78% – саме такий відсоток від опитаних нами заможних клієнтів Capital Times і українських банків виявили готовність брати участь в податковій амністії.</p>
      <figure>
        <img src="https://s.mind.ua/img/forall/i/2019/1574435700.jpg"/>
      </figure>
      <h3>
        <b>Що необхідно для успішного результату</b>
      </h3>
      <p>Отже, правильно проведена податкова амністія може повернути у офіційну економіку $50 млрд капіталів 75 000 осіб, принести бюджету 60 млрд грн податків і прискорити економічне зростання до заявлених урядом України 8–10% на рік.</p>
      <p>Ключове завдання – провести податкову амністію саме правильно, аби перший млинець не вийшов грудкою.</p>
      <p>І при цьому дотримати принцип соціальної справедливості й не пропустити капітали, отримані злочинним шляхом.</p>
      <p>Чи можна підняти українську економіку без податкової амністії? Теоретично так, за умови проведення успішних реформ, спрямованих на захист прав інвесторів. Однак від такої реформи в першу чергу виграють іноземні інвестори, що також порушить принцип соціальної справедливості. Плюс введення більш жорстких правил щодо автоматичного обміну інформацією, КІКів та інших новостворених термінів і слів зазвичай супроводжує податкову амністію. В іншому випадку неминучий бізнес-вибух – з країни просто виїдуть тисячі успішних підприємців, які створюють тут новий бізнес і нову економіку України.</p>
      <related>
        <h4>Також читайте</h4>
        <a href="https://mind.ua/news/20204727-blogeriv-mozhut-pririvnyati-do-media-ta-zmusyat-platiti-podatki"/>
        <a href="https://mind.ua/news/20204684-zmini-klimatu-mozhut-zmenshiti-svitovu-ekonomiku-na-3-za-30-rokiv-doslidzhennya"/>
        <a href="https://mind.ua/news/20204517-uryad-peredav-zemlyu-za-mezhami-naselenih-punktiv-u-vlasnist-silskih-i-miskih-rad"/>
      </related>
    </article>
  </body>
</html>