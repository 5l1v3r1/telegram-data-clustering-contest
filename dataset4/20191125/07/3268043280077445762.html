<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/prp/impese-picocli-comuni-pil-251119/"/>
    <meta property="og:site_name" content="Trend Online"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Le imprese presenti nei piccoli comuni generano più Pil"/>
    <meta property="og:description" content="Le imprese collocate nei piccoli Comuni con meno di 20 mila abitanti producono il 38 per cento del Pil generato in Italia."/>
  </head>
  <body>
    <article>
      <h1>Le imprese presenti nei piccoli comuni generano più Pil</h1>
      <h2>Le imprese collocate nei piccoli Comuni con meno di 20 mila abitanti producono il 38 per cento del Pil generato in Italia.</h2>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.trend-online.com/pierpaolo-molinengo/" target="_blank">Pierpaolo Molinengo</a></address>
      <p>Le <b>fabbriche, gli uffici, i negozi e le botteghe presenti nei piccoli Comuni con meno di 20 mila abitanti producono il 38 per cento del Pil</b> generato da tutto il comparto economico privato presente nel Paese (industria e servizi); un’incidenza superiore a quella ascrivibile alle attività situate nelle grandi città (35 per cento del Pil), ovvero quelle con più di 100 mila abitanti.</p>
      <p>E’ questo il principale risultato emerso da una elaborazione realizzata dall’<a href="http://www.cgiamestre.com/">Ufficio studi della CGIA</a> per conto di ASMEL, l’Associazione per la Sussidiarietà e la Modernizzazione degli Enti Locali, che rappresenta oltre 2.800 Comuni in tutt’Italia.</p>
      <blockquote>A differenza delle grandi città – afferma il coordinatore dell’Ufficio studi Paolo Zabeo - i piccoli Comuni hanno pochi mezzi a disposizione e tanti problemi di dimensione sovracomunale da affrontare. La forte concentrazione delle attività produttive nelle realtà territoriali minori impone a questi Sindaci risposte importanti su temi come la tutela dell’ambiente, la sicurezza stradale, la mobilità, l’adeguatezza delle infrastrutture viarie e la necessità di avere un trasporto pubblico locale efficiente. Sono criticità che richiedono un approccio pianificatorio su larga scala che, spesso, non si può attivare a causa delle poche risorse umane e finanziarie a disposizione.</blockquote>
      <p>Dei <b>750 miliardi di euro di valore aggiunto prodotto da tutte le aziende private presenti nel Paese</b> (pari a poco meno della metà del Pil nazionale), 286,6 miliardi sono generati nelle piccole Amministrazioni comunali e 261,2 miliardi nelle grandi. Nei medi Comuni (quelli tra i 20 e i 100 mila abitanti), il valore aggiunto ammonta a 202,2 miliardi (il 27 per cento del totale del Pil in capo al settore industriale).</p>
      <footer>
        <a href="https://www.trend-online.com/prp/impese-picocli-comuni-pil-251119/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>