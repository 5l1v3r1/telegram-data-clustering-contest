<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/milion-chvilek-bilancoval-na-letne-250-tisic-lidi-v-regionech-petadvacet-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T07:03:00+00:00"/>
    <meta property="og:title" content="Milion chvilek bilancoval: Na Letné 250 tisíc lidí, v regionech pětadvacet"/>
    <meta property="og:description" content="/FOTOGALERIE/ Spolek Milion chvilek pro demokracii od počátku své existence dbá na celostátní rozměr svých akcí. Pražské demonstrace střídá s regionálními."/>
  </head>
  <body>
    <article>
      <h1>Milion chvilek bilancoval: Na Letné 250 tisíc lidí, v regionech pětadvacet</h1>
      <address><time datetime="2019-11-25T07:03:00+00:00">25 Nov 2019, 07:03</time> by <a rel="author">Kateřina Perknerová</a></address>
      <p>U příležitosti 30. výročí listopadové revoluce se lidé na jeho podnět sešli ve všech krajských městech, celkově pak na 182 místech v celé zemi. Série shromáždění, jež probíhala mezi 8. a 20. listopadem, skončila ve středu v Brně. Dohromady se jich zúčastnilo na 25 000 lidí.</p>
      <h3>Menší akce jsou důležité</h3>
      <p>„Regionální akce jsou pro budoucnost klíčové. To, že si i v den, kdy se konala celá řada akcí organizovaných jinými spolky či přímo obcemi, našlo tolik lidí chvilku na demonstrace Milionu chvilek, ukazuje na zásadní zájem velké části občanů o současné dění a současné problémy. Není to jen Letná, ale právě menší místní akce, co nakonec může přilákat pozornost většího počtu místních obyvatel a rozšířit naše požadavky, varování i vize po celé republice,“ uvedl Benjamin Roll, mluvčí spolku.</p>
      <p>Na demonstracích a místních setkáních diskutovali lidé o celostátních politických problémech i místních kauzách, které ohrožují jejich prostředí a kvalitu života.</p>
      <figure>
        <img src="https://g.denik.cz/1/16/za-piskotu-protestujicich-babis-rano-polozil-kvetinu-na-narodni_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/buresi-ani-to-nezkousej-babis-dorazil-na-narodni-tridu-lide-ho-vypiskali-20191117.html">Bureši, ani to nezkoušej. Babiš dorazil na Národní třídu, lidé ho vypískali Přečíst článek ›</a>
      </aside>
      <p>Organizátoři připomínají, že premiér Andrej Babiš či prezident Miloš Zeman nemusí být za pár měsíců u moci, ale program výzvy na budování zdravé demokracie zůstane platný dál. Letos se celkem sedmi akcí ve 350 městech a obcích České republiky zúčastnilo kolem 150 000 lidí.</p>
      <p>„Od jarní vlny demonstrací spolu lidé na manifestacích a dalších akcích Milionu chvilek pro demokracii mnohem více diskutují. Pořadatelé jsou kreativní, uspořádali kromě shromáždění na náměstích také promítání filmů, besedy, divadelní představení, výstavy, sousedská setkání a průvody,“ hodnotí mimopražské akce Veronika Vendlová, která má ve spolku Milion chvilek na starosti komunikaci s regiony.</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
      <p>Například v neděli 17. listopadu se pod sjezdovkou v Novém Městě na Moravě sešlo na 150 občanů města a přilehlých obcí. Vysadili lípu a odhalili první pamětní desku Milionu chvilek pro demokracii v České republice.</p>
      <p>Nese citát Václava Havla: „Naděje není to přesvědčení, že něco dobře dopadne, ale jistota, že má něco smysl bez ohledu na to, jak to dopadne.“ </p>
      <p><b>Požadavky Milionu chvilek</b><br/>1. Chceme mít politiky, kteří respektují demokratická pravidla a instituce, nelžou, nekradou, a nejsou ve střetu zájmů.<br/>2. Chceme být občany, kterým záleží na druhých lidech, zajímají se o stav společnosti a převzali za ni svůj díl zodpovědnosti.<br/>3. Chceme žít v zemi, v níž se daří svobodě a spravedlnosti, má zdravou krajinu, a kde každý může žít beze strachu, důstojně a rád.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
    </article>
  </body>
</html>