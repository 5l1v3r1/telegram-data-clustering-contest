<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30294"/>
    <meta property="og:site_name" content="ערים"/>
    <meta property="article:published_time" content="2019-11-25T07:25:07+00:00"/>
    <meta property="og:title" content="רוצים להשפיע על תוכנית שבילי האופניים ברחובות? בואו למפגש שיתוף הציבור"/>
    <meta property="og:description" content="עיריית רחובות מזמינה את התושבים לאירוע שיתוף ציבור בנוגע להכנת תכנית אב לשבילי אופניים בעיר. ראש העיר רחמים מלול: &quot;אנו מבקשים לקדם ברחובות פתרונות תחבורה מגוונים&quot;"/>
  </head>
  <body>
    <article>
      <h1>רוצים להשפיע על תוכנית שבילי האופניים ברחובות? בואו למפגש שיתוף הציבור</h1>
      <h2>עיריית רחובות מזמינה את התושבים לאירוע שיתוף ציבור בנוגע להכנת תכנית אב לשבילי אופניים בעיר. ראש העיר רחמים מלול: "אנו מבקשים לקדם ברחובות פתרונות תחבורה מגוונים"</h2>
      <address><time datetime="2019-11-25T07:25:07+00:00">25 Nov 2019, 07:25</time> by <a rel="author">אלעד חיימוביץ'</a></address>
      <p>לפני מספר חודשים נבחר לראשונה ברחובות משרד תכנון להכנת לתכנון תכנית אב לשבילי אופניים בעיר. זאת במסגרת תכנית "ברית ערים לאיכות הסביבה" של פורום ה- 15, שמקדמת הוועדה העירונית לאיכות הסביבה ולקיימות בראשותו של סגן ראש העיר ומחזיק תיק חזות העיר, עו"ד יניב מרקוביץ'.</p>
      <p>הכנת תכנית אב היא שלב קריטי בדרך להקמת רשת שבילי אופניים בעיר, שתספק שירות מיטבי לתושבים ולמבקרים. בשנים האחרונות נסללו מספר שבילים בעיר כשלב מקדים לרשת עירונית מלאה שצפויה לשדרג את רמת השירות ולגרום ליותר אנשים לעבור לשימוש באופניים. כל זאת בשיתוף פעולה מלא עם אגף התנועה ואגף התשתיות בעיריית רחובות.</p>
      <p>החברה שנבחרה לבצע את התכנון היא חברת אמאב תחבורה ותנועה, והיא מהמובילות בארץ בתחום תכנון תנועה ובתכנון שבילי אופניים בפרט. לחברה ניסיון של עשרות פרויקטים והיא הכינה בין היתר תכניות אב לאופניים עבור הערים אשדוד, כפר סבא ומודיעין, וביצעה תכנון מפורט לשבילי אופניים בערים שונות ברחבי הארץ. העבודה על תכנית האב תיעשה בחלוקה לשלבים: למידת המצב הקיים, הכנת חלופות לתכנית אב, דו"ח סופי עם רשימת שבילים מוצעת ומסמך המלצות ליישום.</p>
      <p>כפי שהובטח עם הדיווח על בחירת המשרד, בעוד כשבועיים ייערך אירוע לשיתוף הציבור בנושא שבילי אופניים, בנוכחות מתכנני תכנית האב. זאת על מנת להכיר מקרוב את הצרכים ולשלב להם מענה מתאים במסגרת הכנת התוכנית. <b>האירוע ייערך ביום ראשון ה-8.12.19 במתנ"ס חוויות שווייץ רחובות החדשה בשעה 19:30</b> במעמד ראש העיר רחמים מלול, סגנו עו"ד יניב מרקוביץ' ומנכ"ל העירייה דורון מילברג. במסגרת האירוע יציגו המתכננים את המצב הקיים ואת הצרכים, ויתקיימו שולחנות עגולים שיונחו על ידי הצוות המקצועי, ובהם יועלו הצרכים על ידי התושבים. במקום תינתן אפשרות לשאול שאלות.</p>
      <p>
        <u>
          <a href="https://docs.google.com/forms/d/e/1FAIpQLSc8hP_lmf-Q-5ggfSKgSTE7Hfp0F8WRF39SARWN28LbIJ1IPQ/viewform">להרשמה לחצו כאן.</a>
        </u>
      </p>
      <p>ראש העיר רחמים מלול: "אני קורא לתושבים להגיע ולהשמיע. אנו מבקשים לקדם ברחובות פתרונות תחבורה מגוונים, ולהטמיע את חשיבות השמירה על הסביבה. שבילי האופניים הם תוספת משמעותית לעיר ויהוו תשתית לתחבורה חלופית לרכב פרטי. תוכנית אב לשבילי אופניים היא חלק אינטגרלי מפיתוח העיר ושיפור מצב התנועה הקיים".</p>
      <figure>
        <img src="https://www.arimnews.co.il/wp-content/uploads/2019/11/782b85b25d2817be1ddc41254df96413.jpg"/>
        <figcaption>רחמים מלול בכנס לשיתוף ציבור</figcaption>
      </figure>
      <p>סגן ראש העיר המכהן גם כיו"ר הוועדה העירונית לאיכות הסביבה ולקיימות, עו"ד יניב מרקוביץ': "כפי שהבטחנו, נקיים אירוע שיתוף ציבור ייעודי בנושא שבילי אופניים. אני קורא לתושבים ולתושבות להיות שותפים לתהליך, להגיע, לשמוע ולהשמיע מהם הקשיים והצרכים רלוונטיים, על מנת שנוכל לשלב ככל שניתן מענה מתאים בתכנון העתידי. תוכנית האב לשבילי אופניים היא רק חלק מתהליך משמעותי ליישום תוכנית העבודה הכוללת של הוועדה העירונית לאיכות הסביבה ולקיימות במגוון תחומים".</p>
      <figure>
        <img src="https://www.arimnews.co.il/wp-content/uploads/2019/09/62118c4a3c40b4ba7360523cdfe76773.jpeg"/>
        <figcaption>יניב מרקוביץ' בכנס לשיתוף ציבור</figcaption>
      </figure>
    </article>
  </body>
</html>