<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780318/%D8%B5%D8%AF%D8%A7%DB%8C-%D9%BE%D8%A7%DB%8C-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D8%AF%D8%B1-%DA%A9%D8%B1%D9%85%D8%A7%D9%86-%D9%85%D8%B1%D8%AF%D9%85-%D9%86%DA%A9%D8%A7%D8%AA-%D8%A7%DB%8C%D9%85%D9%86%DB%8C-%D8%B1%D8%A7-%D8%B1%D8%B9%D8%A7%DB%8C%D8%AA-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:47:52+00:00"/>
    <meta property="og:title" content="آنفلوانزا زود آمد دیر می رود صدای پای آنفلوانزا در کرمان/ مردم نکات ایمنی را رعایت کنند"/>
    <meta property="og:description" content="کرمان – آنفلوانزا بار دیگر در فصل پاییز و زمستان مهمان مردم کرمان شده؛ هر چند هیچ آماری در خصوص این بیماری منتشر نشده اما مردم موارد ابتلاء را در جامعه مشاهده می کنند."/>
  </head>
  <body>
    <article>
      <h1>آنفلوانزا زود آمد دیر می رود صدای پای آنفلوانزا در کرمان/ مردم نکات ایمنی را رعایت کنند</h1>
      <address>
        <time datetime="2019-11-25T07:47:52+00:00">25 Nov 2019, 07:47</time>
      </address>
      <p><a href="https://www.mehrnews.com/">خبرگزاری مهر</a> – گروه استان ها: با آغاز فصل سرما مردم کرمان بار دیگر صدای پای مهمان ناخوانده زمستان های پهناورترین استان کشور را می شوند. چند سال قبل بود که پس از انتشار آمار موارد ابتلاء به بیماری و بستری در بیمارستان ها، شهر چهره ای جدید به خود گرفت؛ شهر مملو از پیام های بهداشتی شد و مردم نیز ماسک برچهره زدند اما از آن پس دیگر آماری دقیق از میزان مبتلایان به این بیماری در استان کرمان منتشر نشد.</p>
      <p>اما باز هم این روزها چهره مردم شهر در حال فرو رفتن زیر ماسک های سفیدی است که از بیم مبتلا شدن به آنفلوانزا بر چهره می زنند.</p>
      <p>
        <b>آماری از شیوع در کرمان منتشر نشده است</b>
      </p>
      <p>تا امروز آمار دقیقی از مبتلایان به این بیماری در کرمان منتشر نشده است، به نظر می رسد اقدامات پیشگیرانه به خوبی انجام شده، در حالیکه سال گذشته در این فصل از سال واکسن آنفلوانزا در شهر نایاب شده بود اما این روزها هنوز هم می توان این واکسن را با کمی جستجو پیدا کرد.</p>
      <aside>واکسن بیماری در کرمان به صورت گسترده توزیع شده و در دسترس قرار دارد به مردم توصیه می شود این واکسن توسط افرادی تزریق شود که جزو گروه های خطر محسوب می شوند</aside>
      <p>موارد آنفلوانزا را هم می توان با کمی کنکاش در جامعه مشاهده کرد، بیماری که موجب می شود بیمار دچار بدن درد شدید، علائم سرماخوردگی، اسهال، و ضعف شدید بدنی شود. بطوریکه افرادیکه مبتلا می شوند برای چند روز توان خارج شدن از منزل ندارند.</p>
      <p>بنا به مشاهدات <a href="https://www.mehrnews.com/">خبرنگار مهر</a> و گفته های شهروندان مواردی از بستری بر اثر این بیماری نیز دیده شده است، اما هیچ اطلاع رسانی رسمی از تعداد مبتلایان و بستری شده ها در این خصوص منتشر نشده اما با کمی جستجو در خبرها می توان به این نتیجه رسید که دانشگاه علوم پزشکی کرمان از نیمه آبان ماه با تشکیل کمیته های پیشگیری از این بیماری، آمادگی خود را افزایش داده است.</p>
      <p>هر چند که واکسن این بیماری در استان کرمان به صورت گسترده توزیع شده و در حال حاضر در دسترس قرار دارد اما به مردم توصیه می شود این واکسن تنها توسط افرادی تزریق شود که جزو گروه های خطر محسوب می شوند.</p>
      <p>
        <b>گروه های در معرض خطر</b>
      </p>
      <p>افراد دچار بیماری قلبی، بیماری های نقص ایمنی مانند ام اس، بیماران سرطانی، زنان باردار، بیماران کلیوی و کبدی، بیماران تنفسی، کودکان و سالمندان جزو گروهی هستند که توصیه شده از این واکسن استفاده کنند. البته بهترین فصل استفاده از این دارو نیز قبل از آغاز فصل شیوع و مهر ماه می باشد و عملا تاثیر این واکسن حدود یک ماه پس از تزریق ایجاد می شود.</p>
      <p>این در حالی ست که رییس مرکز مدیریت بیماری‌های واگیر وزارت بهداشت نیز اعلام کرده که در سال جاری شیوع ویروس آنفلوانزا زودتر از سال های گذشته آغاز شده و گفته می شود در سال جاری مدت شیوع بیماری نیز طولانی تر از سال های گذشته خواهد بود.</p>
      <p>طبق گفته رییس مرکز مدیریت بیماری‌های واگیر وزارت بهداشت ؛ شیوع این بیماری در برخی از استان های شمالی تایید شده و گفته می شود نوع این ویروس H۱N۱ گزارش شده اما موارد دیگری از نوع H۳N۲ مشاهده شده است.</p>
      <p>همچنین هشدارهایی در خصوص احتمال شیوع آنفلوانزای پرندگان نیز در استان کرمان داده و به مردم توصیه شده از نزدیک شدن به پرندگان وحشی و یا پرندگانی که در محیط باز تلف شده اند خودداری کنند.</p>
      <p>
        <b>مردم از لاشه پرندگان تلف شده فاصله بگیرند</b>
      </p>
      <p>مدیرکل دامپزشکی استان  کرمان در آستانه فصل سرما گفت: هنوز نشانه ای از این بیماری در استان کرمان مشاهده نشده اما در برخی از استانهای شرقی و شمال غرب کشور کانون هایی از این بیماری دیده شده است.</p>
      <p>حسین رشیدی با  اشاره به مهاجرت پرندگان مهاجر به شهرهای گرم جنوبی در فصل پائیز و زمستان  از محیط زیست خواست در صورت مشاهده لاشه پرندگان مهاجر در اطراف تالابها حتما نمونه را به اداره کل دامپزشکی ارسال کنند تا از شیوع بیماری جلوگیری شود.</p>
      <aside>در صورت مشاهده لاشه پرندگان مهاجر در اطراف تالابها حتما نمونه را به اداره کل دامپزشکی ارسال کنند</aside>
      <p>وی همچنین از مرغداریهای صنعتی خواست تامین جوجه یکروزه را با مجوز دامپزشکی انجام دهند و با رعایت مسائل قرنطینه ای از رفت و آمد افراد غیر ، به مرغداریها جلوگیری کنند.</p>
      <p>رشیدی همچنین از شهرداری ها خواست بازارهای غیررسمی مرغ و پرنده زنده در شهرها را جمع آوری کنند.</p>
      <p>فعالان بخش بهداشت و درمان تاکید دارند پیشگیری از این بیماری بسیار با اهمیت است و توصیه هایی در این زمینه به مردم دارند.</p>
      <p>با توجه به قرار داشتن در فصل سرد سال و همانگونه که پیش بینی می شد موارد ابتلا به آنفلوانزا طی هفته های اخیر افزایش داشته این موضوع نکته نگران کننده ای نیست و مردم نباید بی مورد دچار نگرانی شوند. بلکه به منظور پیشگیری از ابتلا لازم است چند نکته ساده بهداشتی را رعایت نمایند:</p>
      <p>
        <b>نکاتی که باید برای پیشگیری رعایت شود</b>
      </p>
      <p>۱-شایعترین راه انتقال بیماری، انتقال از طریق دست ها است لذا لازم است دست ها را در محیط بیرون از منزل و بمحض مراجعه به منزل و قبل از مصرف هرگونه خوراکی و آشامیدنی با آب و صابون بشویید.</p>
      <p>۲-از دست دادن و روبوسی با افراد بیمار و کسانی که دارای علائم بیماری هستند بپرهیزید.</p>
      <p>۳-در صورت بروز علائم بیماری در منزل مانده و استراحت نمایید و در اولین فرصت به پزشک مراجعه کنید</p>
      <p>۴-اگر دارای علائم بیماری هستید موقع عطسه و سرفه دهان و بینی خود را با دستمال کاغذی بپوشانید و بلافاصله دستمال را در سطل زباله انداخته و دست ها را با آب و صابون بشویید.اگر دستمال در دسترس نبود بهترین شیوه جلوگیری از انتشار آلودگی عطسه یا سرفه در چین آرنج یا یقه لباس خواهد بود.</p>
      <p>۵- در صورت داشتن علائم بیماری موقع خروج از منزل و حضور در مکان های شلوغ حتما از ماسک جراحی معمولی استفاده نمایید</p>
      <p>۶-افراد سالم نیازی به استفاده از ماسک در خارج از منزل ندارند و لازم نیست از ماسک استفاده کنند. حتی استفاده از ماسک ممکن است احتمال آلوده شدن را افزایش دهد.</p>
      <p>۷-در صورت بروز علائم بیماری از خود درمانی پرهیز نموده و حتما توسط پزشک معاینه شوید.</p>
      <p>۸-مصرف مایعات کافی و میوه و سبزیجات تازه می تواند در کاهش بروز بیماری نقش داشته باشد.</p>
      <p>۹-در صورت تشدید علائم بیماری یا احساس تنگی نفس یا بروز تنفس صدادار، خلط خونی، درد در قفسه سینه، احساس گیجی، درد شدید عضلانی، احساس تپش قلب سریعا به نزدیکترین مرکز درمانی مراجعه نمایید.</p>
      <aside>فرد مبتلاء از طریق تماس بدنی، سرفه و عطسه می تواند بیماری را منتقل کند و رعایت فاصله یک و نیم متر تا فرد بیمار ضروری است</aside>
      <p>محمد ابراهیمی متخصص بیماریهای تنفسی <a href="https://www.mehrnews.com/news/4780318/%D8%B5%D8%AF%D8%A7%DB%8C-%D9%BE%D8%A7%DB%8C-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D8%AF%D8%B1-%DA%A9%D8%B1%D9%85%D8%A7%D9%86-%D9%85%D8%B1%D8%AF%D9%85-%D9%86%DA%A9%D8%A7%D8%AA-%D8%A7%DB%8C%D9%85%D9%86%DB%8C-%D8%B1%D8%A7-%D8%B1%D8%B9%D8%A7%DB%8C%D8%AA-%DA%A9%D9%86%D9%86%D8%AF">در گفتگو با مهر</a> می گوید: بیشتر شدن ابتلاء به آنفلوانزا در فصل زمستان و پاییز عادی است و در اکثر جوامع و کشورهای مختلف این پدیده را شاهد هستیم.</p>
      <p>وی از مردم خواست با رعایت نکات اولیه بهداشتی خود را از ابتلا به این بیماری مصون کنند.</p>
      <p>ابراهیمی تاکید کرد از مردم می خواهم که در صورت ابتلا به این بیماری فورا به پزشک مراجعه و از خود درمانی پرهیز کنند و توصیه های پزشکان را جدی بگیرند.</p>
      <p>وی تاکید کرد: در صورت ابتلا فرد بیمار از حضور در جمع خودداری کنند و اطرافیان تماس کمتری با بیمار داشته باشند، این بیماری عفونی و ویروسی است و سادگی می تواند از فرد بیمار به فرد سالم منتقل و شیوع پیدا کند.</p>
      <p>
        <b>علائم بیماری و راهکارهای درمان</b>
      </p>
      <p>وی گفت: گونه های این ویروس شامل آ، بی، و سی می توانند موجب ابتلا شوند و فرد مبتلاء از طریق تماس بدنی، سرفه و عطسه می تواند بیماری را منتقل کند و رعایت فاصله یک و نیم متر تا فرد بیمار ضروری است.</p>
      <p>ابراهیمی علائم بیماری را تب، سردرد، گلودرد، درد اندام ها، عطسه و سرفه، اسهال و دل درد دانست و گفت: تعداد اندکی دچار مشکلات ریوی می شوند که در این مرحله فرد دچار درد در ناحیه قفسه سینه، تنگی نفس، کبودی لب ها و انگشتان، افزایش یا کاهش فشارخون، تپش قلب، تشنج یا کاهش سطح هوشیاری می شوند.</p>
      <p>وی از مردم خواست در صورت مشاهده چنین علائمی بلافاصله به پزشک مراجعه کنند.</p>
      <p>وی گفت: اکثر بیماران در صورتیکه به موقع به پزشک مراجعه کنند پس از طی دوران بیماری بهبود می یابند و نیاز به بستری شدن ندارند.</p>
      <p>کودکان زیر۵سال، افراد بالای ۶۰ سال، مادران باردار، بیماران مزمن قلبی یا ریوی، بیماران مزمن کلیوی، افراد دارای بیماری دیابت(قند خون)، افرادی که دیالیز می شوند، بیماران مبتلا به سرطان که تحت درمان هستند، بیمارانی که داروهای سرکوب کننده ایمنی مصرف می کنند، کسانی که داروی آسپرین مصرف می کنند، افراد چاق و بیماران مبتلا به فشارخون بالا جزو گروه های خطر در زمان ابتلا به آنفلوانزا هستند.</p>
    </article>
  </body>
</html>