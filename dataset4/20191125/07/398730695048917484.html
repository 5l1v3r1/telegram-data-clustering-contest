<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/fortalsrattegangen-mot-cissi-wallin-avslutas-i-dag/"/>
    <meta property="og:site_name" content="DN.SE"/>
    <meta property="article:published_time" content="2019-11-25T07:45:52+00:00"/>
    <meta property="og:title" content="Åklagaren yrkar på villkorlig dom för Cissi Wallin"/>
    <meta property="og:description" content="Flera vittnen ska höras i domstolen, innan åklagaren och försvaret håller slutpläderingar."/>
  </head>
  <body>
    <article>
      <h1>Åklagaren yrkar på villkorlig dom för Cissi Wallin</h1>
      <address><time datetime="2019-11-25T07:45:52+00:00">25 Nov 2019, 07:45</time> by <a rel="author" href="https://www.dn.se/av/hugo-lindkvist/" target="_blank">Hugo Lindkvist</a></address>
      <p>
        <b>På måndagen avslutades rättegången mot Cissi Wallin, som åtalats för grovt förtal av Fredrik Virtanen. <br/>Åklagaren Daniel Suneson yrkar på villkorlig dom och dagsböter för Wallin, som nekar till brott. <br/>– Det var väldigt jobbigt att vara här, säger Fredrik Virtanen till DN.</b>
      </p>
      <p>Rättegången har gällt åtalet mot Cissi Wallin, som anklagas för att ha grovt förtalat av Fredrik Virtanen i inlägg i sociala medier, år 2017 och 2018. Inför rättegångens avslutande dag på måndagen hade fyra vittnen kallats att medverka och under eftermiddagen höll parterna sina slutpläderingar.</p>
      <p><b>Åklagaren Daniel Suneson</b> yrkade på att påföljden för Cissi Wallin ska bli villkorlig dom och dagsböter. Han menar att det är tydligt att de anklagelser hon spridit är förtalsgrundande och att det inte har varit försvarligt för henne att lämna dem.</p>
      <p>Enligt åklagaren har anklagelserna varit ”oerhört allvarliga”, fått stor spridning och orsakat Virtanen stor skada. Vidare betonade Suneson att varken den position som Virtanen hade i offentligheten, eller att anklagelsen skedde i samband med metoorörelsen, motiverar att Cissi Wallin namngav honom. </p>
      <p>Han menar att det är klargjort att Wallin hade en stor följarskara och att hon var medveten om att hennes inlägg kunde få mycket omfattande spridning.</p>
      <p><b>Domen ska meddelas</b> den 9 december, klockan 14. Att åklagaren yrkar på villkorlig dom, och inte fängelsestraff, som ingår i straffskalan för grovt förtal, förklarade han på en efterföljande presskonferens med att inte alla kriterier har uppfyllts.</p>
      <p>– För att komma till fängelse är det en hel del förutsättningar som ska vara uppfyllda som inte är det i det här fallet. Om hon fälls är villkorlig dom och dagsböter den enda rimliga påföljden, säger Daniel Suneson. </p>
      <p><a href="https://www.dn.se/kultur-noje/aklagaren-om-cissi-wallins-inlagg-spridningen-har-varit-enorm/">Läs mer: Cissi Wallin: ”Jag var väldigt nervös och skakig”</a> </p>
      <p><b>Fredrik Virtanens målsägandebiträde</b> Monique Wadsted beskrev det Cissi Wallin gjort som att ”surra fast honom vid en skampåle” och menar att hon fortsätter att sprida anklagelsen, bland annat eftersom inläggen hon åtalats för fortfarande finns kvar. Sammanlagt yrkar Fredrik Virtanen på 266.000 kronor i skadestånd, utgjort av kränkningsersättning och ersättning för sveda och värk.</p>
      <p>I en intervju med DN efter rättegången anser Monique Wadsted att utgången är given:</p>
      <p>– För mig är det självklart att hon kommer att dömas. Man får inte bygga egna skampålar att surra fast människor vid.</p>
      <p>Wadsted anser inte att försvarets motivering att Virtanen skulle vara en offentlig person håller.</p>
      <p>– Han har inte haft den ställningen i offentligheten, han har varit en rolig och duktig skribent men inte en opinionsbildare eller haft en ansvarsfull ställning. </p>
      <p>Fredrik Virtanen lämnade en kort kommentar efter att rättegången avslutats:</p>
      <p>– Det var väldigt jobbigt att vara här. Jag ser fram emot domslutet om två veckor, säger Fredrik Virtanen till DN.</p>
      <p><b>Cissi Wallins försvarsadvokat Percy Bratt</b> argumenterade i sin slutplädering för att inläggen hon spridit ryms inom yttrandefriheten. Han menar att det varit försvarligt att lämna uppgifterna bland annat på grund av ett uppenbart allmänintresse. Bratt sade i rätten att Fredrik Virtanen ”tveklöst haft en ställning på den offentliga scenen”.</p>
      <p>Bratt återkom också till betydelsen av metoorörelsen, och menar att Cissi Wallins inlägg ska ses som en del av den.</p>
      <p>– Exponeringen av män som nyttjat sin maktposition är ytterligare en faktor som kan antas reducera framtida kränkningar. Metoo är en av de viktigaste och mest omvälvande samhällshändelserna under senare år, sade han i rätten.</p>
      <p>Försvarsadvokaten ifrågasatte vidare möjligheten att göra direkta orsakssamband mellan Cissi Wallins inlägg och den skada som uppstått för Fredrik Virtanen. Att andra spridit uppgifterna, och att flera medier senare namngivit honom, är enligt Percy Bratt inget som Cissi Wallin kan ta rättsligt ansvar för.</p>
      <p>Innan rättegången avslutades begärde också Cissi Wallin ordet i salen. Hon beskrev åtalet som en ”surrealistisk” upplevelse, och liknade det som hon gjort vid att vara en visselblåsare.</p>
      <p>– Jag har brutit en tystnadskultur. Och det är otroligt viktigt att se det och vad metoo betyder i den kontexten, sa Cissi Wallin.</p>
      <figure>
        <img src="https://cached-images.bonnier.news/cms30/UploadedImages/2019/11/25/6167c818-9a10-4629-94c1-cc88d0e25c2d/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Cissi Wallin<cite>Foto: Jonas Lindkvist</cite></figcaption>
      </figure>
      <p>Percy Bratt säger att åtalet mot Wallin kan innebära en ”avkylningseffekt”.</p>
      <p>– Många kvinnor blir rädda för att träda fram och berätta att de blivit utsatta för övergrepp om de ser att en person sitter åtalad för att ha berättat om det, säger han till DN.</p>
      <p>
        <b>Vilka blir konsekvenserna om hon fälls?</b>
      </p>
      <p>– Om hon fälls på grunden att det är straffbart att framföra sanna uppgifter om offentliga personer som begår övergrepp sker en underminering av hela metoorörelsen och en inskränkning av yttrandefriheten, säger Bratt. </p>
      <p>Cissi Wallin säger efter rättegången att hon, i händelse av en fällande dom i tingsrätten, kommer att överklaga.</p>
      <p>– Jag har fått berätta mer ostört var jag står. Det har varit en lång process och nu har vi mötts här. Det är befriande att rättegången för den här gången är klar, säger Cissi Wallin.</p>
      <p><b>På måndagens förmiddag</b> hördes<b> </b>flera vittnen i domstolen. Tre av dem var kallade av försvaret, i syfte att ge stöd till Cissi Wallins uppgifter. Dessutom vittnade en professor i genusvetenskap, som tidigare inte hörts i utredningen, utan endast lämnat ett skriftligt utlåtande inför rättegången. Hon svarade på frågor om metoorörelsens betydelse i stort samt vilken betydelse namngivningar hade för rörelsens framväxt.</p>
      <p>Den andra person som inte tidigare hörts i utredningen var en kvinna. Hon lämnade uppgifter som försvaret menar ska stärka Cissi Wallins sak. Men Fredrik Virtanens målsägandebiträde, Monique Wadsted, beskriver vittnesmålet som oväsentligt för själva förtalsmålet. Hon säger till DN att det är ”väldigt ovanligt” att ett nytt vittne kallas in på ett sådant sent stadium.</p>
      <p>Under förmiddagen hördes dessutom en person från det säkerhetsbolag som ansvarade för den internutredning som Aftonbladet tillsatte hösten 2017, med anledning av de framförda anklagelserna mot Fredrik Virtanen.</p>
      <p>Wallins försvarsadvokat Percy Bratt har tidigare sagt att uppgifter som inkom under utredningen – trots att dokumenten från den har förstörts – kan ha betydelse för domstolens bedömning. Personen från säkerhetsbolaget hade dock vid flera tillfällen svårt att minnas detaljer om vilka uppgifter som inkom i samband med internutredningen.</p>
      <p><b>Huvudförhandlingarna i domstolen</b> inleddes på torsdagen i förra veckan. Åklagaren Daniel Suneson redogjorde då för varför han anser att Cissi Wallin bör dömas för grovt förtal. Misstankarna grundas på sex inlägg hon publicerat i sociala medier, på Instagram och Facebook, där hon anklagat Fredrik Virtanen för våldtäkt och för att vara en sexualbrottsling. Inläggen publicerades över en tiomånadersperiod, med start i oktober 2017.</p>
      <p>Åklagaren har beskrivit den spridning som inläggen fick som ”enorm” och menar att de förorsakat stor skada för Fredrik Virtanens privata liv och för hans arbetsliv.</p>
      <p><a href="https://www.dn.se/kultur-noje/nytt-vittne-kallat-nar-fortalsrattegangen-mot-cissi-wallin-inleds/">Läs mer: Nytt vittne kallat i förtalsrättegången mot Cissi Wallin</a> </p>
      <p><b>Anklagelsen som Wallin</b> riktat mot Fredrik Virtanen har tidigare utretts av polis, som lade ned förundersökningen i brist på bevis. Han har hela tiden tillbakavisat uppgifterna. </p>
      <p>– Jag bara ser hatet välla mot mig. Det var en förnedring. En total förnedring. Det var att bli utslängd på torget och bli spottad och pissad på, sa Fredrik Virtanen i domstolen på torsdagen, när han ombads beskriva den första tiden efter att Cissi Wallin spridit anklagelserna mot honom i sociala medier, hösten 2017.</p>
      <p>Cissi Wallin nekar till brott. Hon anser att det varit försvarligt att lämna uppgifterna och står fast att hennes anklagelser är sanna.</p>
      <p>– I svensk lag står det att det är förtal att utmåla någon som brottslig och klandervärd. Men min inställning är att om man berättar sin egen historia och det som är sant, att det är här är en person som har gjort så här mot mig och jag polisanmälde det, då har jag väldigt svårt att se hur det kan vara förtal, sa Cissi Wallin till DN efter torsdagens förhandlingar.</p>
    </article>
  </body>
</html>