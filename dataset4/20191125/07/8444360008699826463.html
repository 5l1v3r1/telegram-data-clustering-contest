<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-etoimazei-xtypima-kata-nd-gia-tin-kathimerinotita-ton-politon/2922643/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T07:33:43+00:00"/>
    <meta property="og:title" content="ΣΥΡΙΖΑ: Ετοιμάζει… «χτύπημα» κατά ΝΔ για την καθημερινότητα των πολιτών"/>
    <meta property="og:description" content="Εκεί που θέλει να επενδύσει πολιτικά η κυβέρνηση, στην καθημερινότητα των πολιτών, θα «χτυπήσει» ο ΣΥΡΙΖΑ το επόμενο διάστημα, καθώς, όπως λένε τα στελέχη της αξιωματικής αντιπολίτευσης, ο Κυριάκος Μητσοτάκης έχει πετάξει στο καλάθι των αχρήστων όλες τις προεκλογικές εξαγγελίες."/>
  </head>
  <body>
    <article>
      <h1>ΣΥΡΙΖΑ: Ετοιμάζει… «χτύπημα» κατά ΝΔ για την καθημερινότητα των πολιτών</h1>
      <h2>Εκεί που θέλει να επενδύσει πολιτικά η κυβέρνηση, στην καθημερινότητα των πολιτών, θα «χτυπήσει» ο ΣΥΡΙΖΑ το επόμενο διάστημα, καθώς, όπως λένε τα στελέχη της αξιωματικής αντιπολίτευσης, ο Κυριάκος Μητσοτάκης έχει πετάξει στο καλάθι των αχρήστων όλες τις προεκλογικές εξαγγελίες.</h2>
      <address><time datetime="2019-11-25T07:33:43+00:00">25 Nov 2019, 07:33</time> by <a rel="author">Ελένη Καλογεροπούλου</a></address>
      <p>Παράγοντες της Κουμουνδούρου, με αφορμή το ασφαλιστικό, σχολίαζαν ότι με την ανοχή μιας μεγάλης μερίδας των ΜΜΕ η κυβέρνηση προσπαθεί να παρουσιάσει τις καταστροφικές ρυθμίσεις ως θετικές μεταρρυθμίσεις που οδηγούν σε ένα ειδυλλιακό ασφαλιστικό τοπίο. «Δεν μπορείς να κοροϊδεύεις τους πάντες για πολύ καιρό. Σύντομα, αν δεν ανατραπούν οι σχεδιασμοί της Νέας Δημοκρατίας, τον φουσκωμένο λογαριασμό θα τον πληρώσει η κοινωνία» λένε οι συνεργάτες του Αλέξη Τσίπρα.</p>
      <related>
        <a href="https://www.newsit.gr/politikh/vroutsis-ayto-einai-to-neo-asfalistiko-oi-allages-se-anadromika-oria-ilikias-kai-eisfores-6/2921603/"/>
      </related>
      <p>Και προσθέτουν: «Η Νέα Δημοκρατία, εγκαταλείποντας οριστικά τις προεκλογικές της υποσχέσεις, προχωρά σε αλλαγές στο ασφαλιστικό σύστημα που επιβαρύνουν άμεσα τη συντριπτική πλειονότητα των ασφαλισμένων και των συνταξιούχων».</p>
      <p>Οι ίδιοι άνθρωποι αναφέρονται μάλιστα με συγκεκριμένα στοιχεία στο νέο ασφαλιστικό λέγοντας: «Πλέον μιλάμε για αυξήσεις των ασφαλιστικών εισφορών κατά 20% για το 85% των μη μισθωτών. Πρόκειται για μια μεγάλη και αναίτια επιβάρυνση. Συνιστά όμως ταυτόχρονα μια κατάφωρη αδικία. Σύμφωνα με το σύστημα των κλάσεων κάποιος που έχει ετήσιο εισόδημα 7.800 ευρώ θα καταβάλει τις ίδιες εισφορές με κάποιον που έχει ετήσιο εισόδημα 50.000 ευρώ. Και δεν είναι μόνο αυτό. Ο πρώτος θα έχει επιβάρυνση 420 ευρώ ο δε δεύτερος ελάφρυνση 7.400 ευρώ το χρόνο.</p>
      <p>Η κυβέρνηση ισχυρίζεται ψευδώς ότι δίνει τη δυνατότητα στους μη μισθωτούς να επιλέγουν να πληρώνουν αυξημένες εισφορές για να πάρουν αυξημένη σύνταξη. Αυτή τη δυνατότητα την έχει νομοθετήσει ο ΣΥΡΙΖΑ το 2017».</p>
      <p>Σε ό,τι αφορά στη 13η σύνταξη, τα στελέχη της Κουμουνδούρου επισημαίνουν ότι: «Η κυβέρνηση καταργεί τη μόνιμη 13η σύνταξη που νομοθέτησε ο ΣΥΡΙΖΑ, μέσω της οποίας οι συνταξιούχοι έλαβαν συνολικά 830 εκ. ευρώ το 2019. Αντί της 13η σύνταξης -ολόκληρης για τους χαμηλοσυνταξιούχους και αναλογικής για τις υψηλότερες συντάξεις- η Νέα Δημοκρατία επιχειρεί να εξαπατήσει τους συνταξιούχους με ένα «μέρισμα» το οποίο θα είναι ουσιωδώς μειωμένο και θα καταβάλλεται μόνο αν και εφόσον υπάρχει επαρκές υπερπλεόνασμα από τα τέλη του 2020».</p>
    </article>
  </body>
</html>