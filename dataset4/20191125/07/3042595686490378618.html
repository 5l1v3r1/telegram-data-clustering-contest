<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slar-alarm-halvparten-av-eslene-kan-forsvinne/71844354"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T07:16:21+00:00"/>
    <meta property="og:title" content="Slår alarm: Halvparten av eslene kan forsvinne"/>
    <meta property="og:description" content="Enorm forespørsel etter gelatinaktig «medisin» i Kina truer eselbestanden over hele verden."/>
  </head>
  <body>
    <article>
      <h1>Slår alarm: Halvparten av eslene kan forsvinne</h1>
      <h2>Enorm forespørsel etter gelatinaktig «medisin» i Kina truer eselbestanden over hele verden.</h2>
      <address><time datetime="2019-11-25T07:16:21+00:00">25 Nov 2019, 07:16</time> by <a rel="author">Marte Klausen</a></address>
      <p>Millioner av esler slaktes for å møte den stadig økende forespørselen etter «kinesisk medisin», melder <a href="https://www.theguardian.com/world/2019/nov/21/worlds-donkeys-being-decimated-by-demand-for-chinese-medicine">The Guardian</a>.</p>
      <p>Nå advarer en ny rapport om at eselbestanden raser nedover i rekordfart - og at opptil halvparten av dem er i ferd med å forsvinne.</p>
      <h3>Slaktes for medisin</h3>
      <p>Det er estimert at de som produserer medisinen, som også kalles «ejiao», trenger omtrent 4,8 millioner eselskinn i året for å lage nok av det gelatinaktige medikamentet, som kan drikkes eller smøres på huden.</p>
      <p>
        <b>Dermed vil eselbestanden, som for øyeblikket ligger på rundt 44 millioner, bli halvert innen 2025.</b>
      </p>
      <p>I Kina har eselbestanden falt med 76 prosent siden 1992, og landet har nå begynt å importere esler fra utlandet for å møte etterspørselen.</p>
      <p>I Brasil har bestanden allerede sunket med 28 prosent siden 2007, med 37 prosent i Botswana og hele 53 prosent i Kirgisistan. Det fryktes også et eslene slaktes i like stort omfang i både Kenya og Ghana.</p>
      <h3>- Skrekkelig</h3>
      <p>Den nye rapporten avslører at mange av eslene, som vanligvis stjeles fra lokalsamfunn som er avhengige av dem for å tjene penger, blir transportert derfra uten tilgang til vann eller mat.</p>
      <p>Rundt 20 prosent av dem dør på grunn av de dårlige forholdene.</p>
      <p>
        <b>Eslene som overlever reisen, har ofte brukne bein eller ødelagte hover, og blir dratt etter ørene og halen </b>
        <b>av bakmennene</b>
        <b>.</b>
      </p>
      <p>- Leveforholdene for mange av eslene som slaktes for skinnet, er skrekkelige. Omfanget er mye større enn vi var klar over tidligere, sier Faith Burden, lederen for eselreservatet The Donkey Sanctuary i England, til The Guardian.</p>
      <p>At industrien bak kinesisk medisin slakter voldsomme mengder dyr, er ingen hemmelighet. Kiloprisen for neshorn er blant annet <a href="https://www.dagbladet.no/nyheter/na-er-verdens-siste-stumpneshorn-hann-dod/69630722">verdt mer enn gull</a> - og tre av fem neshornarter er nå utrydningstruet.</p>
    </article>
  </body>
</html>