<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/gopro-vizija-koja-vodi-do-cilja/"/>
    <meta property="og:site_name" content="PC Press"/>
    <meta property="article:published_time" content="2019-11-25T07:57:54+00:00"/>
    <meta property="og:title" content="GoPro: Vizija koja vodi do cilja"/>
    <meta property="og:description" content="Za menadžere ERP‑a postoji samo jedna stanica na putu do njihovog konačnog cilja. Pravu vrednost za njih daje sistem poslovnog izveštavanja, a to pokazuje implementacija GoPro BI rešenja u Mogyi tr…"/>
  </head>
  <body>
    <article>
      <h1>GoPro: Vizija koja vodi do cilja</h1>
      <address><time datetime="2019-11-25T07:57:54+00:00">25 Nov 2019, 07:57</time> by <a rel="author" href="https://pcpress.rs/author/basicm/" target="_blank">Milan Bašić</a></address>
      <p>Za menadžere <a href="https://pcpress.rs/PCout/?url=https://sr.wikipedia.org/sr-ec/ERP">ERP</a>‑a postoji samo jedna stanica na putu do njihovog konačnog cilja. Pravu vrednost za njih daje sistem poslovnog izveštavanja, a to pokazuje <a href="https://pcpress.rs/PCout/?url=https://www.gopro.rs/sr/proizvodi/business-intelligence">implementacija GoPro BI rešenja u Mogyi trgovini</a>.</p>
      <figure>
        <img src="https://i2.wp.com/pcpress.rs/wp-content/uploads/2019/10/Mogy.jpg"/>
      </figure>
      <p>Jedan od čestih razloga nezainteresovanosti rukovodilaca za razvoj poslovno‑informacionog sistema jeste frustracija što oni sami ne dobijaju direktne benefite u svom radu. Uvek i za svaki menadžerski izveštaj treba da izdvoje puno vremena, koje oni nemaju, pa posao prepuštaju drugima i to se ponavlja ma koliko skupo platili softver zvani ERP. Problem je na drugoj strani – menadžerima ne treba ERP, već je njihov alat BI, a opet dobri izveštaji iz BI alata ne mogu da se dobiju ako nisu skupljeni dobri podaci, a za to vam je potreban dobar ERP.</p>
      <p>U Mogyi trgovini mladi i dinamični tim rukovodilaca, to je i te kako dobro znao i u projektu reorganizacije rada na visoko mesto stavio implementaciju informacionog sistema s jednim konačnim ciljem – uvesti funkcionalan i za rukovodstvo koristan sistem poslovnog izveštavanja. I tako je, kao prvi korak, s početkom 2016. godine umesto eksternog knjigovodstva počeo da radi interno angažovan tim i to na novouvedenom Microsoft Dynamcs NAV ERP‑u. Isti softver je počeo da koristi i sektor prodaje, koji najveći deo posla obavlja na terenu, a za komunikaciju sa centralnim sistemom koristi mobilne uređaje i GoPro on the Go aplikaciju za terensku prodaju. Sve robne i finansijske transakcije bile su na jednom mestu i prikupljene u realnom vremenu. Napredak u odnosu na ranije stanje bio je očigledan i dragocen.</p>
      <related>
        <a href="https://pcpress.rs/bizit-2019-marketing-i-ljudski-resursi-radionice/"/>
      </related>
      <p>Sredinom iste 2016. godine, GoPro koji je implementirao celokupno rešenje, završio je poslove neophodne da se stigne do konačnog cilja Mogyi trgovine – GoPro BI je instaliran, podešen prema zahtevima korisnika, testiran i pušten u rad, a rukovodioci su sada dobili mogućnost da do izveštaja dolaze sami i na brz i lak način.</p>
      <h3>U dva smera</h3>
      <p>Sistem za poslovno izveštavanje Mogyi trgovina koristi u dva smera. S jedne strane, tu su izveštaji za analizu prodaje, a s druge, izveštaji za prezentaciju računovodstvenih podataka. Ova druga linija rada nije važna samo sa stanovišta lokalnih potreba, već je blagotvorna u cilju adekvatnog izveštavanja na nivou grupacije. Mogyi je, recimo i to, mađarski proizvođač širokog spektra proizvoda koji mi obično zovemo „grickalice“, a prisutan je u 27 država, s tim što je u šest osnovana sopstvena kompanija koja se bavi promocijom i distribucijom proizvoda.</p>
      <p>Dakle, na nivou grupe postoji potreba da se konsoliduju podaci iz sedam izvora, a da bi se to postiglo, svi izveštaji treba da budu unificirani. Različiti ERP‑ovi, različiti propisi, različite navike organizacija jednim premošćuje skupljanje podataka iz raznorodnih transakcionih baza i prezentacijom na jedinstven unapred definisan način. Lokalna računovodstva pripremaju izveštaje i šalju ih u centralu, a taj posao mogu da urade ručno ili, kao u slučaju Mogyi Trgovine, pokretanjem unapred definisanih izveštaja u BI sistemu. Koji od metoda je lakši i pouzdaniji ne treba posebno da napominjemo.</p>
      <related>
        <a href="https://pcpress.rs/gopro-10-godina-poslovanja/"/>
      </related>
      <figure>
        <img src="https://i1.wp.com/pcpress.rs/wp-content/uploads/2019/10/BRK_4201.jpg"/>
      </figure>
      <p>Na nivou prodaje, konsolidacijom podataka i definisanjem adekvatnih izveštaja rukovodiocima je omogućen dnevni uvid u aktuelno stanje na terenu, kao i njihovo poređenje kako s planovima, tako i sa istorijskim podacima iz prethodnih godina. Ključni parametri koji se prate su: prodaja, naplata i profitabilnost, a sve to kroz analitiku koja nas vodi do kanala prodaje, regiona, agenata prodaje pa i samih proizvoda.</p>
      <p>Na primer, na osnovu izveštaja o prodaji po grupama proizvoda, lako može da se vidi potencijal po delu tržišta, odaberu alati za pospešenje prodaje ili odluči da se investira u povećanje broja kupaca u određenom regionu. Ranije je za to trebalo \utrošiti sate i dane na prikupljanju podataka i sastavljanju izveštaja.</p>
      <p>Kada se sumiraju efekti posle više od dve godine primene BI sistema, u Mogyi trgovini kažu da sada znatno brže reaguju na zahteve tržišta, što se reflektuje kroz lakšu ekspanziju i širu dostupnost njihovih proizvoda, a sve to kroz kudikamo veću efikasnost zaposlenih u preduzeću. A za sve to trebalo je tako malo – razumeti da je za menadžere konačni cilj u razvoju informacionog sistema stići do sistema poslovnog izveštavanja, a to dolazi na kraju, pa su zato potrebni odlučnost, strpljenje i istrajnost, a tim iz Mogyi trgovine pokazao je da tih osobina ima napretek.</p>
      <related>
        <a href="https://pcpress.rs/ajax-bezicni-alarm-kada-sigurnost-postane-umetnost/"/>
      </related>
      <p>Korisna adresa: <a href="https://pcpress.rs/PCout/?url=http://GoPro.rs">GoPro.rs</a></p>
      <p>Tagovi: <a href="https://pcpress.rs/tag/biznis/">biznis</a>, <a href="https://pcpress.rs/tag/erp/">ERP</a>, <a href="https://pcpress.rs/tag/gopro/">Gopro</a>, <a href="https://pcpress.rs/tag/it-biznis/">it biznis</a>, <a href="https://pcpress.rs/tag/posao/">Posao</a>, <a href="https://pcpress.rs/tag/poslovanje/">Poslovanje</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/put-do-novog-erp-a/"/>
        <a href="https://pcpress.rs/kvalitetnom-analizom-do-poslovnog-uspeha/"/>
        <a href="https://pcpress.rs/dug-put-do-erp-a/"/>
      </related>
    </article>
  </body>
</html>