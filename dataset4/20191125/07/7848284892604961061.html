<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/gabigol-l-inter-vuole-almeno-25-mln-di-euro-poi-colpo-a-centrocampo-da-de-paul-a-draxler-le-strategie-323952"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T07:15:51+00:00"/>
    <meta property="og:title" content="Gabigol, l'Inter vuole almeno 25 mln di euro. Poi colpo a centrocampo: da De Paul a Draxler, le strategie"/>
    <meta property="og:description" content="&quot;Adesso valgo il quadruplo&quot;. Dopo aver vinto la Copa Libertadores da trascinatore con il Flamengo, segnando tanto di doppietta al River Plate in finale, Gabigol si è sentito..."/>
  </head>
  <body>
    <article>
      <h1>Gabigol, l'Inter vuole almeno 25 mln di euro. Poi colpo a centrocampo: da De Paul a Draxler, le strategie</h1>
      <address><time datetime="2019-11-25T07:15:51+00:00">25 Nov 2019, 07:15</time> by <a rel="author">Mattia Zangari</a></address>
      <p>"Adesso valgo il quadruplo". Dopo aver vinto la Copa Libertadores da trascinatore con il Flamengo, segnando tanto di doppietta al River Plate in finale, <b>Gabigol</b> si è sentito un altro giocatore, persino a livello economico, lui che nelle ultime stagioni ha viaggiato tra San Paolo e Rio de Janeiro solamente in prestito. Se è vero che il valore del bomber brasiliano è sicuramente aumentato, è altrettanto pacifico che - stando a quanto riporta la <i>Gazzetta dello Sport </i>- nella sede dell’Inter non è ancora arrivata un’offerta per il suo acquisto definitivo, né dal Flamengo né tantomeno da club europei. Landim, presidente <i>Rubronegro</i>, prova a giocare con i sentimenti: "In nessun altro posto sarebbe felice come qui, spero di cuore che resti". Ma col trasporto emotivo non si chiudono le operazioni e lui sa bene che ora l’Inter pretenderà più dei venti milioni più bonus di cui si parlava in estate: 30 potrebbe essere il prezzo giusto per un giocatore entrato di diritto nella storia del <i>Mengao</i>.</p>
      <p>Questi soldi cambierebbero di molto le strategie di Marotta e Ausilio per gennaio, che continuano a vagliare nomi e ipotesi per arrivare al giocatore giusto: si investirà su un centrocampista, questo è chiaro. Poi, qualora uscisse una punta, si proverà a chiudere per <b>Giroud</b>, pista che al momento si è un po’ raffreddata: il francese vorrebbe due anni e mezzo di contratto e l’Inter non vuole impegnarsi così a lungo con un giocatore di 33 anni. E poi col rientro di Sanchez e Politano (che ha messo in chiaro la volontà di restare fino a fine stagione) a gennaio il reparto offensivo sarebbe a posto così. E allora ecco che Rodrigo <b>De Paul </b>torna obiettivo concreto: l’Udinese valuta l’argentino intorno ai 25 milioni di euro, ossia i soldi che l’Inter conta di incassare dalla cessione di Gabigol.</p>
      <p>Ma De Paul non è l'unico obiettivo: sempre a Udine - si legge sulla <i>rosea</i> - c'è un altro giocatore meno costoso, ovvero Seko <b>Fofana</b>, centrocampista tutto muscoli che potrebbe fare al caso di Conte. Occhio anche a <b>Matic</b>, in scadenza a giugno e desideroso di una nuova avventura. E poi come sempre c’è una suggestione: all’Inter è stato offerto <b>Draxler</b>, pochi anni fa al centro di un’asta internazionale e oggi uno dei tanti al Psg. Ipotesi affascinante ma che al momento sembra poco praticabile. </p>
    </article>
  </body>
</html>