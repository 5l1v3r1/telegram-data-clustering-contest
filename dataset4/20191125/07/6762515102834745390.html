<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/plebiscyt/wilfredo-leon-sylwetka-nominowanego-w-85-plebiscycie-ps-na-najlepszego-sportowca/jmx7bv4"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:02:00+00:00"/>
    <meta property="og:title" content="Leon zawodowiec. Wilfredo Leon"/>
    <meta property="og:description" content="Wilfredo Leon w trzy miesiące zdobył z reprezentacją Polski dwa medale i bilet do Tokio. Czy przekroczy kolejne granice swoich możliwości? Przedstawiamy sylwetkę siatkarza nominowanego w 85. Plebiscycie „Przeglądu Sportowego” na Najlepszego Sportowca Polski."/>
  </head>
  <body>
    <article>
      <h1>Leon zawodowiec. Wilfredo Leon</h1>
      <address><time datetime="2019-11-25T07:02:00+00:00">25 Nov 2019, 07:02</time> by <a rel="author" href="https://www.przegladsportowy.pl/autorzy/edyta-kowalczyk" target="_blank">Edyta Kowalczyk</a></address>
      <p>
        <b>
          <b>Wilfredo Leon w trzy miesiące zdobył z reprezentacją Polski dwa medale i bilet do Tokio. Czy przekroczy kolejne granice swoich możliwości? Przedstawiamy sylwetkę siatkarza nominowanego w 85. Plebiscycie „Przeglądu Sportowego” na Najlepszego Sportowca Polski.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Wilfredo Leona w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Od zawsze trenował do upadłego, a raz nawet dosłownie. W rodzinnym Santiago de Cuba już jako dwunastolatek chodził na treningi do dwóch grup i w sumie dziennie spędzał na siatkarskich zajęciach nawet sześć godzin. Pewnego dnia po takiej dawce treningów zemdlał w progu własnego domu. W szpitalu lekarz powiedział jego mamie, że syn był tak bardzo odwodniony i wycieńczony, że gdyby trafił do nich dwie godziny później, trudno byłoby go odratować. Dziś to Wilfredo Leon ratuje swoje zespoły z różnych opresji.</p>
      <p>
        <b>Nastoletni kapitan</b>
      </p>
      <p>W reprezentacji Kuby debiutował jako czternastolatek, a zanim osiągnął pełnoletniość, stał się kapitanem kadry. Mając 17 lat, był już wicemistrzem świata. W 2012 roku zdecydował się jednak na ucieczkę z Kuby, by jako 19-latek spróbować rozwinąć siatkarskie skrzydła poza granicami ojczyzny, która rozwoju na taką skalę nie mogła mu zagwarantować. I choć po przyjeździe do Europy trafił do Zenitu Kazań, gdzie swoją postawą współtworzył hegemona na międzynarodowej arenie, to jednak wciąż czegoś brakowało. Wilfredo Leon osiem lat czekał, by latem między sezonami klubowymi znów wystąpić w reprezentacyjnych rozgrywkach.</p>
      <related>
        <a href="http://onet.tv/s/przegladsportowy/85-plebiscyt-ps-wilfredo-leon/4teg4l"/>
      </related>
      <p>14 lipca 2015 roku otrzymał polskie obywatelstwo, rok później poślubił Polkę – Małgorzatę, wiosną 2017 roku na świat przyszła ich córeczka Natalia.</p>
      <p>
        <b>Wielkie odliczanie</b>
      </p>
      <p>24 lipca tego roku minęła karencja Leona i trzy dni później w towarzyskim meczu z Holandią mógł wreszcie założyć biało-czerwoną koszulkę. Dołączył do drużyny mistrzów świata, w którą wkomponował się na tyle udanie, by w trakcie wspólnych zgrupowań i turniejowych wyjazdów nie tylko dobrze dogadywać się z kolegami na boisku, ale i wspólnie żartować poza nim. To kadrowi koledzy podłapali przezwisko Leona: „Fifi”.</p>
      <p>On jednak przyznaje, że cała otoczka oczekiwań związanych z jego dołączeniem do polskiej kadry nieco go przytłoczyła. Wilfredo Leon nie czuł się tym, który ma być na pierwszym planie. – Chłopaki mi podpowiadają, a ja robię, co mogę. Jeśli coś mi nie wyjdzie, przyznaję się do błędu, przepraszam zespół i mówię, że poprawię to w kolejnej akcji. Jak każdy widział, ja też popełniam błędy. Jestem tylko człowiekiem – mówił po pierwszym sukcesie z polską kadrą, czyli wywalczeniu kwalifikacji olimpijskiej w Gdańsku. Później sięgnął z Biało-Czerwonymi po brąz mistrzostw Europy i srebro Pucharu Świata, a w obu turniejach otrzymał wyróżnienie dla najlepszego przyjmującego. Dopełnieniem dobrych wiadomości było przyjście na świat syna.</p>
      <p>Przed Wilfredo Leonem ogromnie ważny rok. Z Vitalem Heynenem chciałby odnieść sukcesy nie tylko w klubie z Perugii, lecz przede wszystkim podczas igrzysk olimpijskich z reprezentacją Polski.</p>
      <p>Czy przekroczy kolejne granice swoich możliwości? Zapewne tak, choć jak przyznaje – w co trudno uwierzyć – jest tylko człowiekiem.</p>
    </article>
  </body>
</html>