<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359864-policijai-paslaik-nav-informacijas-ka-baumas-daugavpili-par-swedbank-butu-izplatitas-apzinati-atzist-kuzis"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="Policijai pašlaik nav informācijas, ka baumas Daugavpilī par &quot;Swedbank&quot; būtu izplatītas apzināti, atzīst Ķuzis"/>
    <meta property="og:description" content="Valsts policijas rīcībā pašlaik nav informācijas, kas liecinātu, ka baumas Daugavpilī par &quot;Swedbank&quot; stabilitāti, kas pirms mēneša izraisīja pastiprinātu skaidras naudas izņemšanu, būtu izplatītas apzināti, šorīt LTV &quot;Rīta panorāmā&quot; atzina policijas priekšnieks Ints Ķuzis."/>
  </head>
  <body>
    <article>
      <h1>Policijai pašlaik nav informācijas, ka baumas Daugavpilī par "Swedbank" būtu izplatītas apzināti, atzīst Ķuzis</h1>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author">Jauns.lv / LETA</a></address>
      <p>
        <b>Valsts policijas rīcībā pašlaik nav informācijas, kas liecinātu, ka baumas Daugavpilī par "Swedbank" stabilitāti, kas pirms mēneša izraisīja pastiprinātu skaidras naudas izņemšanu, būtu izplatītas apzināti, šorīt LTV "Rīta panorāmā" atzina policijas priekšnieks Ints Ķuzis.</b>
      </p>
      <p>Ķuzis informēja, ka kriminālprocess par šo gadījumu nav uzsākts un policijā joprojām rit resoriskā pārbaude, lai saprastu, vai ir pamats sākt kriminālprocesu.</p>
      <p>Pēc Ķuža vārdiem, runa ir par baumām, par kurām jānoskaidro, vai tās bija apzinātas vai neapzinātas. No viņa teiktā bija noprotams, ka policijai pašlaik nav informācijas, ka baumas būtu izplatītas ar kādu konkrētu savtīgu mērķi.</p>
      <p>Kā ziņots, Daugavpilī 23.oktobra vakarā tika novērota "Swedbank" klientu vēlme izņemt skaidru naudu no bankomātiem, jo bija izplatījušās baumas par it kā esošām bankas stabilitātes problēmām.</p>
      <p>"Swedbank" tolaik informēja, ka tās rīcībā nonākusi informācija, ka 23.oktobra vakarā bijusi sākta "mērķtiecīga baumu izplatīšana" par tās stabilitāti, tādēļ pie bankomātiem veidojās rindas un atsevišķos bankomātos īslaicīgi beidzās izmaksājamā nauda.</p>
      <p>Baumas par kredītiestādes stabilitāti tika izplatītas pa dažādiem kanāliem, tostarp sociālajos tīklos un "Whatsapp" ziņās. Par notikušo tika informēts gan Valsts drošības dienests, gan Valsts policija, gan Finanšu un kapitāla tirgus komisija (FKTK).</p>
      <p>FKTK uzsvēra, ka novērotā klientu aktivitāte bijusi saistīta ar nepatiesas informācijas izplatīšanu. "Situācija Daugavpilī trešdienas vakarā, kad "Swedbank" klienti pastiprināti vēlējās izņemt naudu no bankomātiem, bija saistīta ar nepatiesas informācijas izplatīšanu. Ikdienai neierasta "Swedbank" klientu rīcība tika novērota lokāli - tikai Daugavpilī," informēja FKTK vecākā sabiedrisko attiecību speciāliste Dace Jansone.</p>
      <p>Pēc viņas vārdiem, pateicoties "Swedbank" operatīvi sniegtajai informācijai un klientu servisa nodrošināšanai, nepatiesās baumas tikušas kliedētas un nākamajā dienā situācija normalizējusies. "Latvijas banku sektors ir stabils. Visas Latvijas bankas turpina savu darbu," piebilda Jansone.</p>
      <p>FKTK atzīmēja, ka nepatiesās informācijas avotu, izplatīšanas kanālu un mērķu noskaidrošana ir tiesībaizsardzības institūciju kompetencē. FKTK uzsvēra, ka par nepamatotu ziņu izplatīšana par Latvijas finanšu sektoru, kas var radīt nepatiesu priekšstatu par tā darbību, ir sodāma rīcība un šādu ziņu izplatītājiem jāapzinās Krimināllikumā noteiktā atbildība par šādu darbību veikšanu.</p>
      <p>Pēc aktīvu apmēra "Swedbank" ir lielākā banka Latvijā.</p>
    </article>
  </body>
</html>