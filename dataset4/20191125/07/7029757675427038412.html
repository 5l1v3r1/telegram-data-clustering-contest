<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-mechtael-za-razlichna-sreshta-s-tramp-a-ne-privikvane-zaradi-turski-potok.html"/>
    <meta property="og:site_name" content="News.bg"/>
    <meta property="article:published_time" content="2019-11-25T07:43:14+00:00"/>
    <meta property="og:title" content="Борисов мечтаел за различна среща с Тръмп, а не привикване заради &quot;Турски поток&quot;"/>
    <meta property="og:description" content="Борисов е обещал всичко на всички и затова бил на поста си"/>
  </head>
  <body>
    <article>
      <h1>Борисов мечтаел за различна среща с Тръмп, а не привикване заради "Турски поток"</h1>
      <address>
        <time datetime="2019-11-25T07:43:14+00:00">25 Nov 2019, 07:43</time>
      </address>
      <p>Премиерът Бойко <b>Борисов мечтаеше за съвсем друга среща с американския президент Доналд Тръмп</b>,<b> а не за това привикване</b>, причината за което е подписът за прокарването на "<b><a href="https://news.bg/int-politics/rusiya-turski-potok-minava-prez-balgariya-ungariya-i-sarbiya-ne-prez-gartsiya.html">Турски поток" през България</a></b>. Това коментира евродепутатът от БСП Иво Христов в предаването "Гласове" по Българска свободна телевизия.</p>
      <p>По думите му цялото изкуство на Борисов на външнополитическия фронт през последните години е било <b>да лъже руснаците как хубаво лъже американците и да лъже американците как хубаво лъже руснаците</b>.</p>
      <p>"В резултат, неговата външнополитическа активност днес процъфтява <b>най-вече в "Господари на ефира</b>", където той целува американската посланичка Херо Мустафа сякаш е "жена ГЕРБ" (аналогия със структурата "Жени ГЕРБ"), саркастично подхвърли Христов.</p>
      <p>В тази връзка според него от <b>дълго надувания балон</b> по време на европредседателството - <b>че Борисов е някакъв международен фактор, застъпник на Западните Балкани и пр., не е останало нищо</b>.</p>
      <p>"Лидерите на Западните Балкани дори не го поканиха на своята среща. Преди това имаше подобен форум в Германия, на който той също не бе поканен. <b>Борисов е все по-маргинализиран, независимо от това, че тази среща ще ни бъде представена като голям външнополитически триумф</b> и тя рискува да ускори развоя на политическата ситуация в България", смята Христов.</p>
      <p>Според евродепутата <b>Борисов е обещал всичко на всички и това е причината да е на своя пост</b>.</p>
      <p>"<b>Неговата слабост, неговата зависимост е и негова най-голяма сила</b>, тъй като всеки външен фактор предпочита да си има работа със зависим държавник в България. Той е говорителят на турските тези в Брюксел, той обещава интерконектори и води Херо Мустафа на строежа на газовите връзки с Гърция, той обещава "Турски поток" през България и реже ленти заедно с руския посланик и т.н. България има интерес от това да е в диалог с всички външнополитически фактори, но не винаги в свой ущърб - това, което винаги се оказва, когато теглим чертата", подчерта Иво Христов.</p>
    </article>
  </body>
</html>