<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402190/%D8%A7%D8%B5%D9%84%D8%A7%D8%AD-%D8%A2%DB%8C%DB%8C%D9%86-%D9%86%D8%A7%D9%85%D9%87-%D9%88%D8%A7%DA%AF%D8%B0%D8%A7%D8%B1%DB%8C-%D8%B7%D8%B1%D8%AD-%D9%87%D8%A7%DB%8C-%D9%86%DB%8C%D9%85%D9%87-%D8%AA%D9%85%D8%A7%D9%85-%D8%A8%D9%87-%D8%A8%D8%AE%D8%B4-%D8%AE%D8%B5%D9%88%D8%B5%DB%8C-%D9%88-%D8%AA%D8%B9%D8%A7%D9%88%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:52:45+00:00"/>
    <meta property="og:title" content="اصلاح آیین نامه واگذاری طرح‌های نیمه تمام به بخش خصوصی و تعاونی‌ها"/>
    <meta property="og:description" content="سازمان برنامه و بودجه کشور باتوجه به محدودیت‌های ایجاد شده در آیین‌نامه اجرایی تبصره (۱۹) قانون بودجه سال ۱۳۹۸، پیشنهاد اصلاحی را جهت طرح و تصویب در هیئت وزیران ارائه نموده است."/>
  </head>
  <body>
    <article>
      <h1>اصلاح آیین نامه واگذاری طرح‌های نیمه تمام به بخش خصوصی و تعاونی‌ها</h1>
      <address>
        <time datetime="2019-11-25T07:52:45+00:00">25 Nov 2019, 07:52</time>
      </address>
      <p>سازمان برنامه و بودجه کشور باتوجه به محدودیت‌های ایجاد شده در آیین‌نامه اجرایی تبصره (۱۹) قانون بودجه سال ۱۳۹۸، پیشنهاد اصلاحی را جهت طرح و تصویب در هیئت وزیران ارائه نموده است.</p>
      <p>به گزارش ایسنا به نقل از پایگاه اطلاع رسانی دفتر هیئت دولت، براساس تبصره (۱۹) قانون بودجه سال ۱۳۹۸، دستگاههای اجرائی مکلفند از محل منابع بودجه کل کشور و دارایی‌‌های خود تمهیدات لازم را برای اجرای طرح‌ جدید، نیمه ‌تمام و آماده ‌بهره ‌برداری و در حال بهره ‌برداری از طریق انعقاد قرارداد واگذاری و یا مشارکت با بخشهای خصوصی، تعاونی و شهرداری‌ ها و دهیاری ‌ها با اولویت بخشهای خصوصی و تعاونی فراهم کنند.</p>
      <p>سازمان برنامه و بودجه  برای استفاده کامل از ظرفیت­های قانونی و توان بخش خصوصی پیش نویس اصلاحیه آیین نامه این تبصره قانون بودجه سال ۱۳۹۸ را به دفتر هیئت دولت ارائه کرده است.</p>
      <p>براساس این متن پیش نویس تمام طرح‌‌ها و پروژه‌های جدید و نیمه‌‌تمام (با اولویت طرح‌ (پروژه) ‌های نیمه‌‌تمام) و همچنین بهره ‌برداری از طرح‌ (پروژه‌) های تکمیل شده یا در حال بهره‌ برداری و فعالیت‌‌های وابسته به آنها، مربوط به دستگاه‌های اجرایی موضوع بند (ب) ماده (۱) قانون برگزاری مناقصات - مصوب ۱۳۸۳ - و ماده (۱) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران - مصوب ۱۳۹۵ - مشمول این آیین‌-نامه می‌باشند.</p>
      <p>همچنین طرح‌ (پروژه‌) هایی که بر اساس مصوبات هیئت واگذاری موضوع قانون اجرای سیاست‌‌های کلی اصل چهل و چهارم (۴۴) قانون اساسی - مصوب ۱۳۸۷ - در فهرست واگذاری قرار دارند، از شمول طرح (پروژه) ‌های این آیین ‌نامه خارج می‌شوند.</p>
      <p>بر اساس این پیشنهاد، دستگاه‌های اجرایی می بایستبه منظور استفاده از منابع تعهد شده دولت، برای تهیه گزارش تصمیم به واگذاری و  الگوی (مدل) مالی اقدام نمایند.</p>
      <p>انتهای پیام</p>
    </article>
  </body>
</html>