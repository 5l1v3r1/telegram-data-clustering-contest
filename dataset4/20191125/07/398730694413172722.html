<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/kommunen-koper-fastighet-vid-karlatornet-av-serneke/"/>
    <meta property="og:site_name" content="DN.SE"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="Miljonklipp när Serneke säljer till kommunen"/>
    <meta property="og:description" content="Fastighetsbolaget Serneke har sålt en större fastighet i anslutning till Karlatornet på Hisingen i Göteborg."/>
  </head>
  <body>
    <article>
      <h1>Miljonklipp när Serneke säljer till kommunen</h1>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>Serneke gör en god affär när bolaget säjer en större fastighet i anslutning till Karlatornet på Hisingen i Göteborg.<br/>Köpare är det kommunala bolaget Älvstranden Utveckling, skriver <a href="https://www.gp.se/ekonomi/serneke-s%C3%A4ljer-fastighet-bredvid-karlatornet-1.20748720">Göteborgs-Posten</a>. Priset för fastigheten är 46 miljoner kronor högre än när Serneke köpte den 2017, enligt uppgifter som DN har tagit fram.</b>
      </p>
      <p>En fastighet i närheten av det omskrivna byggprojektet Karlatornet på Hisingen i Göteborg har sålts av Serneke Group till kommunala Älvstranden Utveckling. Tomten är på drygt 8.700 kvadratmeter och lokalarean uppgår till runt 9.800 kvadratmeter.</p>
      <p>Fastigheten säljs för 173 miljoner kronor, enligt ett pressmeddelande från Älvstranden Utveckling. I oktober 2017 köpte Serneke fastigheten av en privatperson för 127 miljoner kronor, enligt uppgifter från lantmäteriet i Göteborg, som DN har tagit fram.</p>
      <p><b>Priset när kommunen nu köper</b> fastigheten är 37,6 procent högre än vid affären 2017 och Serneke kan räkna in en vinst på 46 miljoner kronor.</p>
      <p>– Vi köper fastigheten av strategiska skäl. Vi har ett uppdrag från politiken att säkerställa att vi har lokaler för framtiden om man vill utveckla Lindholmen, säger Cecilia Andersson, fastighetsutvecklingschef på Älvstranden Utveckling, till DN.</p>
      <p>Om en prisökning uppgående till 46 miljoner kronor under loppet av två år är motiverad vill Cecilia Andersson inte svara på, hon hänvisar till att den kunskapen finns hos de fastighetsvärderare som anlitats för affären.</p>
      <p>– Det är ett annat läge nu än när Serneke köpte fastigheten. Vi köper en fastighet som är nästan helt uthyrd och med långa kontrakt. Dessutom är planen med köpet långsiktighet, säger hon.</p>
      <p><a href="https://www.dn.se/ekonomi/ola-serneke-90-procent-av-koparna-vill-fortfarande-bo-i-karlatornet/">DN har tidigare rapporterat </a>om de svårigheter som mött Serneke i byggandet av Karlatornet och den kontrovers som uppstått när privatpersoner som köpt lägenheter på ritning velat dra sig ut och få pengarna tillbaka.</p>
      <p><b>Den fastighet som nu</b> <b>byter</b> ägare ligger vid den planerade stadsdelen Karlastaden.</p>
      <p>– Vi går in i ett program för Lindholmen där frågan är vad Lindholmen ska vara om 10-20 år. Det som är viktigt för oss är behov näringslivet kommer att ha i framtiden, säger Cecilia Andersson och fortsätter.</p>
      <p>– Vår rädsla är att vi inte kommer att kunna tillgodo se de behöv som företag kommer att ha i framtiden och vi vill bevara det superintressant kluster som finns på Lindholmen. Om det inte finns plats att växa i framtiden så kanske företag flyttar.</p>
      <p>Ola Serneke, vd för fastighetsbolaget som bär hans namn, kommenterar försäljningen i ett pressmeddelande:</p>
      <p>”Vi har haft en positiv utveckling av fastigheten sedan vårt förvärv, och då följer det även vår strategi att sälja vid denna tidpunkt”, säger han.</p>
      <p><a href="https://www.dn.se/gbg">Läs fler artiklar om Göteborg här</a> </p>
    </article>
  </body>
</html>