<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/editoriale/agnese-pini-1.4904602"/>
    <meta property="og:site_name" content="La Nazione"/>
    <meta property="article:published_time" content="2019-11-25T07:10:00+00:00"/>
    <meta property="og:title" content="La storia di Lucia, che non era bella e non ci stava"/>
    <meta property="og:description" content="L'editoriale della direttrice de &quot;La Nazione&quot;"/>
  </head>
  <body>
    <article>
      <h1>La storia di Lucia, che non era bella e non ci stava</h1>
      <h2>L'editoriale della direttrice de "La Nazione"</h2>
      <address>
        <time datetime="2019-11-25T07:10:00+00:00">25 Nov 2019, 07:10</time>
      </address>
      <p>Firenze, 24 novembre 2019 - Lucia ha 20 anni, fa l’operaia tessile, tutte le mattine si sveglia molto presto per andare in fabbrica. È caruccia senza essere una bellezza. È timida, anzi di più: è proprio poco espansiva, non dà confidenza quasi a nessuno, arrossisce per un nonnulla. Ha poche amiche e ha un fidanzato.</p>
      <p>Un giorno succede che il suo capo inizia a importunarla. Innamoramento, capriccio, ossessione? Le molestie diventano ben presto un incubo per lei: ne ha paura, ma ne ha anche vergogna. Ha paura del giudizio delle colleghe e forse del fidanzato e della mamma stessa, si vergogna di sé perché non sa come fare<b> a gestire quella situazione </b>– il suo capo, il suo lavoro, il suo futuro – si scopre piccola e impotente.</p>
      <p>E per questo non dice nulla. Si tiene tutto dentro, sperando magari che<b> quelle attenzioni </b>possano passare come sono arrivate. Quelle attenzioni ovviamente non passano: aumentano, trascendono. E Lucia si rovina la vita. Deve lasciare il suo lavoro e perfino il suo paese. Per molto tempo non riuscirà più neppure a vedere il suo fidanzato.</p>
      <p>Questo è però un incubo a lieto fine, che tutti voi conoscete, che tutti voi avete letto o almeno solo sentito raccontare: Lucia, non si fosse capito, è la<b> Mondella dei Promessi Sposi</b>, il romanzo con cui Manzoni, in tempi certo lontani dal femminismo e dal #MeToo, ha raccontato una meravigliosa storia d’amore e di donne, e di violenza contro le donne.</p>
      <p>E lo ha fatto, soprattutto, senza lasciare alibi di sorta a <b>Don Rodrigo</b>, il capo molestatore: Lucia non ammicca, non è una fatalona, non è una che ci sta, non se la è andata a cercare, non è poco furba né una finta ingenua, non si veste provocante, non ha dato false speranze, non abbassa la scollatura, non cerca di guadagnarci qualcosa, non è bellissima e non è neppure bruttissima, non è avventata, non è sciocchina, non è egocentrica, non è maliziosa.</p>
      <p>Manzoni, che ha scritto il romanzo nell’800 e <b>lo ha ambientato nel ‘600</b>, cancella i luoghi comuni e gli stereotipi e ci riconsegna una donna che è tutte noi, in fondo, contro i pregiudizi e le maldicenze che ancora oggi – anche oggi stesso che si celebra in tutto il mondo la giornata contro la violenza sulle donne – sopravvivono in fondo alla pancia ogni volta che si parla di una donna molestata sul lavoro o in famiglia.</p>
      <p>Una donna violentata picchiata ferita uccisa. Ne muore <b>una ogni tre giorni</b>. Ne viene aggredita una ogni quindici minuti. Siamo tutte, ancora oggi, Lucia.</p>
      <p>© Riproduzione riservata</p>
    </article>
  </body>
</html>