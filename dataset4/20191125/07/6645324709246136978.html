<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/healthy/virus-podoben-na-grip-no-zasjagasht-belite-drobove-veche-e-v-bylgarija-news_1409348.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="Вирус, подобен на грип, но засягащ белите дробове, вече е в България"/>
    <meta property="og:description" content="Псевдогрип удря тежко белите дробове."/>
  </head>
  <body>
    <article>
      <h1>Вирус, подобен на грип, но засягащ белите дробове, вече е в България</h1>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p>Псевдогрип удря тежко белите дробове. Става дума за вирусна инфекция на дихателната система със симптоматика на грип, но с повече усложнения. Това съобщи директорът на Националния център по заразни и паразитни заболявания и национален консултант по микробиология проф. Тодор Кантарджиев, цитиран от в. "Монитор". <br/><br/><br/>В последните три дни в Националната референтна лаборатория са изследвани 17 проби на деца в тежко състояние за 14 вируса. Доказани са пет положителни проби - три от децата имат риновирус, а две - парагрипен вирус от първа група, посочи той.</p>
      <related>
        <a href="https://www.actualno.com/health/ucheni-otkriha-kakva-dieta-ni-zashtitava-ot-grip-news_1407408.html"/>
      </related>
      <p>"Всяка от тези вирусни инфекции може да доведе до много тежко засягане на белия дроб. А грипът прави често усложнения и може да протече мълниеносно, на 10 000 заболели един прави възпаление на мозъка, на 3000 заразени е свързан с хеморагична пневмония", обясни д-р Кантарджиев на пресконференция, посветена на задаващата се грипна вълна. Той обаче увери, че все още не е доказана циркулация на грипни вируси в България. „Грипът закъснява - нито в България, нито в страните от Европа има регистрирани щамове на грип при болни“, потвърди и главният държавен инспектор доц. д-р Ангел Кунчев и уточни, че в други години по това време е имало, макар и единични случаи. <br/>Четири щама се очаква да ни налетят тази година - „Бризбейн 2018“, „Канзас“, „Виктория“ и „Пукет“. „Към „Бризбейн“ и „Виктория“ хората нямат много имунитет, тъй като са по-нови. Затова и от тях ще се разболяват повече хора“, обясни доц. Кунчев.</p>
    </article>
  </body>
</html>