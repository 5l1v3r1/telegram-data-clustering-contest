<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/reportaze/aktuelno.293.html:832203-Olujni-vetar-ne-prestaje-da-duva-a-evo-kada-ce-pasti-prvi-sneg"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T07:50:00+00:00"/>
    <meta property="og:title" content="Olujni vetar ne prestaje da duva, a evo kada će pasti prvi sneg"/>
    <meta property="og:description" content="U Srbiji će od 1. decembra temperatura biti u padu, a očekuje se četiri-pet hladnih zimskih dana sa snegom"/>
  </head>
  <body>
    <article>
      <h1>Olujni vetar ne prestaje da duva, a evo kada će pasti prvi sneg</h1>
      <address><time datetime="2019-11-25T07:50:00+00:00">25 Nov 2019, 07:50</time> by <a rel="author">Tanjug</a></address>
      <p>
        <b>U Srbiji će od 1. decembra temperatura biti u padu, a očekuje se četiri-pet hladnih zimskih dana sa snegom</b>
      </p>
      <p>U Srbiji će od 1. decembra temperatura biti u padu, a očekuje se četiri-pet hladnih zimskih dana sa snegom, izjavio je danas meteorolog Nedeljko Todorović.</p>
      <p>On je za RTS rekao da se na planinama očekuje stvaranje snežnog pokrivača, u Beogradu i Vojvodini susnežica.</p>
      <p>"U planinama će biti snega, pre svega na Kopaoniku. Moguće je stvaranje snežnog pokrivača od oko 15 centimetara. U Vojvodini i Beogradu je manja verovatnoća zbog tog prelaza sa kiše na sneg, pa će se otopiti, a i zemljište je toplo", rekao je Todorović.</p>
      <p>On je dodao da se nakon nekoliko hladnih dana početkom decembra ponovo se očekuje otopljavanje.</p>
      <p>"U proseku, sneg padne poslednje sedmice novembra. Priroda ove godine malo kasni, ali je sve u okviru već viđenog", istakao je Todorović.</p>
      <p>On je rekao da se u decembru očekuje dosta padavina, pre svega kiše, a ređe sneg i dodao da je velika verovatnoća da će sneg padati nekoliko dana pre kraja godine i nekoliko dana početkom januara.</p>
      <p>U košavskom području još danas će duvati jak jugoistočni vetar koji će povremeno imati i olujne udare (preko 17 m/s), a na jugu Banata i preko 24 m/s.</p>
      <p>Posle podne očekuje se slabljenje vetra.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/reportaze/aktuelno.293.html:831907-Tri-dana-snega-i-debeli-minus-evo-kada-nam-stize-zima-Detaljna-prognoza-do-Nove-godine-padavine-vec-naredne-sedmice"/>
        <a href="http://www.novosti.rs/vesti/naslovna/reportaze/aktuelno.293.html:831821-Sunce-se-ne-predaje-dok-siba-kosava-Na-snazi-narandzasti-meteoalarm"/>
        <a href="http://www.novosti.rs/vesti/naslovna/reportaze/aktuelno.293.html:831922-Sutra-pre-podne-pretezno-suncano-potom-na-jugu-oblacno"/>
      </related>
    </article>
  </body>
</html>