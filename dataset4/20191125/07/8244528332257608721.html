<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/web/facebook-un-app-riconosce-in-tempo-reale-le-persone-inquadrate-con-la-fotocamera-ma-e-solo-ad-uso-interno_85689.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T07:21:01+00:00"/>
    <meta property="og:title" content="Facebook, un'app riconosce in tempo reale le persone inquadrate con la fotocamera. Ma è solo ad uso interno"/>
    <meta property="og:description" content="E' stata realizzata tra il 2015 e il 2016, ed usata solo internamente: poteva riconoscere persone in tempo reale mostrando sullo schermo il loro nome e la foto del profilo Facebook"/>
  </head>
  <body>
    <article>
      <h1>Facebook, un'app riconosce in tempo reale le persone inquadrate con la fotocamera. Ma è solo ad uso interno</h1>
      <address><time datetime="2019-11-25T07:21:01+00:00">25 Nov 2019, 07:21</time> by <a rel="author">Andrea Bai</a></address>
      <p>
        <b>E' stata realizzata tra il 2015 e il 2016, ed usata solo internamente: poteva riconoscere persone in tempo reale mostrando sullo schermo il loro nome e la foto del profilo Facebook</b>
      </p>
      <p><b>Facebook</b> ha realizzato un'<b>app che permette di riconoscere le persone</b> semplicemente inquadrandole con la fotocamera del telefono. <a href="https://www.businessinsider.com/facebook-built-internal-facial-recognition-camera-app-2019-11?IR=T">Come riporta Business Insider</a>, l'app è stata sviluppata tra il 2015 e il 2016 e utilizzata solo internamente. Il suo funzionamento si basava proprio sull'enorme archivio delle foto caricate dagli utenti e dalle informazioni di riconoscimento dei volti per<b> identificare persone in tempo reale in una manciata di secondi</b>.</p>
      <p>Nel corso del 2016 l'app è stata resa disponibili ai dipendenti della società che l<b>a potevano usare per identificare chiunque per cui il social network disponesse di sufficienti informazioni</b>, a prescindere che si trattasse o meno di un impiegato di Facebook. Solo in un secondo momento è stata modificata e limitata a riconoscere solamente le persone presenti nell'elenco dei contatti Facebook dell'utente.</p>
      <p>Un portavoce di Facebook ha negato che l'app sia stata mai usata per identificare estranei che non lavoravano in Facebook, e che è stata in grado di riconoscere solamente i volti degli impiegati Facebook e dei loro amici che avevano abilitato il sistema di riconoscimento facciale di Facebook sul proprio account.</p>
      <p>Facebook usa da diverso tempo le tecnologie di riconoscimento facciale per identificare i soggetti di fotografie che vengono caricate sul social network per suggerire la possibilità di apporre tag, ma la versione di queste tecnologie rese disponibili anche al pubblico è stata <b>usata solamente per le fotografie</b> e non per compiere attività di riconoscimento e identificazione in tempo reale e con persone in carne ed ossa.</p>
      <p>"Come modo per apprendere il funzionamento di nuove tecnologie, il nostro tream realizza periodicamente app da usare internamente. L'app descritta qui è stata disponibile solamente agli impiegati di Facebook, e potrebbe solo riconoscere gli impiegati stessi e i loro amici che hanno il riconoscimento facciale abilitato" ha dichiarato un portavoce della società.</p>
      <p>Che cosa avrà in mente Facebook per mettere a rischio ulteriormente la nostra privacy?</p>
    </article>
  </body>
</html>