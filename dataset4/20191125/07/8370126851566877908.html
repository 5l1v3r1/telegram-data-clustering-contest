<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/136473/rahmi-turandan-yeni-yazi-bu-asamadan-sonra"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-25T07:42:00+00:00"/>
    <meta property="og:title" content="Rahmi Turan'dan yeni yazı: Bu aşamadan sonra..."/>
    <meta property="og:description" content="'Saray'a giden CHP'li' iddialarının yer aldığı köşe yazısıyla siyaset gündemine oturan Rahmi Turan, bugün (25 Kasım'da) yeni bir yazı daha kaleme aldı."/>
  </head>
  <body>
    <article>
      <h1>Rahmi Turan'dan yeni yazı: Bu aşamadan sonra...</h1>
      <h2>'Saray'a giden CHP'li' iddialarının yer aldığı köşe yazısıyla siyaset gündemine oturan Rahmi Turan, bugün (25 Kasım'da) yeni bir yazı daha kaleme aldı.</h2>
      <address>
        <time datetime="2019-11-25T07:42:00+00:00">25 Nov 2019, 07:42</time>
      </address>
      <p><b>Rahmi Turan</b>, bugünkü <b>"Sorumluluk bana ait!</b>" başlıklı yazısında, "Bu aşamadan sonra şimdi “CHP'li haber kaynağı, Talat Atilla'ya yanlış bilgi vermiş olabilir!” diye ciddi ciddi düşünüyorum." dedi. </p>
      <h3>İŞTE TURAN'IN YAZISI  </h3>
      <p>İç sayfadaki<b> TOKMAK-2</b> sütunumda yazdığım “<b>Müthiş bir haber</b>” başlıklı yazı birkaç gündür Türkiye'nin bir numaralı gündem maddesi oldu.</p>
      <p>Bu kulis bilgisini meslektaşımız Talat Atilla'dan almış, yüzde yüz doğru olduğuna dair teminat verince, ona güvendiğim için yazmıştım. Yanlış değerlendirdiğim anlaşılıyor.</p>
      <p>Haber Cumhurbaşkanı Erdoğan ve CHP'li <b>Muharrem İnce</b> tarafından kesin bir dille reddedildi.</p>
      <p>Böyle olunca, bazı çevreler SÖZCÜ'ye, insan yiyen Piranha balıkları gibi saldırdılar!</p>
      <p>Yazdığım yazının tüm sorumluluğu bana aittir.</p>
      <p><b>SÖZCÜ</b>'nün başarısını kıskanıp, gazeteyi çekemeyenlerin benim üzerimden SÖZCÜ'ye saldırıp yıpratmaya çalışmaları çok çirkindir.</p>
      <p>SÖZCÜ diğer gazetelere benzemez. SÖZCÜ yazarları bağımsızdır, emir-komuta ile yazmazlar.</p>
      <p>SÖZCÜ'de demokrasi vardır. Yazarlara, gazetenin sahibi ve genel yayın yönetmeni dahil hiç kimse müdahale etmez.</p>
      <p>Medya saldırganları, ne dertleri varsa benimle hesaplaşsın!</p>
      <p>Birkaç gündür Türkiye'nin bir numaralı gündem maddesi malûm…</p>
      <p>Muharrem İnce'nin Beştepe'de AKP Genel Başkanı ve Cumhurbaşkanı Erdoğan'la görüştüğü iddiası konusunda tarafımdan yazılan haber-yorum…</p>
      <p>Haberin kaynağının kendisi olduğunu kabul eden deneyimli gazeteci Talat Atilla, sahibi olduğu Türktime Sitesi'nde “Yanıt veriyorum” başlıklı bir yazı kaleme aldı ve kendi kaynağının da bir “CHP”li olduğunu söyledi.</p>
      <p>OIay, kasıtlı olmasa da, büyümüş, günlerdir ülkenin gündemini işgal eder hale gelmiştir..</p>
      <p>Bu durumda CHP'li kaynağın sessiz kalmaması ve neler olduysa, her şeyi açıklaması şart görünüyor.</p>
      <p>Talat Atilla, iddia edilen görüşmeye dair ayrıntılı bilgiler vererek görüşmenin 9 Kasım gecesi olduğunu, ziyaretçinin 01.15'te resmi kaydı olmayan plakalı bir araçla geldiğini ve Erdoğan ile 35 dakika görüştükten sonra Külliye'den ayrıldığını belirttikten sonra şunları yazdı: (özetle)</p>
      <p>★★★</p>
      <p>
        <i>“Haber bana geldiğinde çok yönlü çek ettim.</i>
      </p>
      <p>
        <i>Hatta bunlarla yetinmedim.</i>
      </p>
      <p>
        <i>CHP'li kaynağım yüzde yüz doğru diye teminat verdi.</i>
      </p>
      <p>
        <i>Kısa bir süre önce İYİ Partili bir yetkilinin de Erdoğan'la gözlerden uzak görüşmesi kamuoyuna sızmıştı. Bu olay da ona benziyordu.</i>
      </p>
      <p>
        <i>Tüm bunlara rağmen CHP lideri Kılıçdaroğlu'na bir şekilde haberin doğruluğunu onaylatınca içimde şüphe kalmadı.</i>
      </p>
      <p>
        <i>Ne Muharrem İnce'ye…</i>
      </p>
      <p>
        <i>Ne iktidar partisine karşı değilim. Sadece habercilik arzusuyla davrandım.</i>
      </p>
      <p>
        <i>Gelelim haber kaynaklığı meselesine…</i>
      </p>
      <p>
        <i>Kaynağımın ismini söylemem söz konusu olamaz ama bir CHP'li…</i>
      </p>
      <p>
        <i>Ve Kemal Bey'in ya da kendisinin konuşmasını beklerim doğrusu…</i>
      </p>
      <p>
        <i>Kılıçdaroğlu haberi doğruladıktan sonra, Cumhurbaşkanı Erdoğan'ın net açıklamaları üzerine haberi yeniden kaynağıma sorgulattım.</i>
      </p>
      <p>
        <i>Yine altını çizerek ‘Yüzde yüz doğru' dedi.</i>
      </p>
      <p>
        <i>Şimdi Kemal Bey'in ve doğrulattığım CHP'li kaynağın konuşmasını bekliyorum.”</i>
      </p>
      <p>★★★</p>
      <p><b>Talat Atilla</b>'nın “Yanıt veriyorum” başlıklı köşe yazısı bir hayli uzun. Ben bir miktar kısaltarak naklettim.</p>
      <p>Talat Atilla geçmişte bana çok özel haber verdi, hepsi doğru çıktı. Hatta, daha hiç kimsenin telaffuz etmediği bir sırada “<b>Şu tarihte erken seçim olacak</b>” diye haber vermiş, gerçekten o tarihte seçim olmuştu.</p>
      <p>Talat Atilla ilk defa yanılıyor veya yanıltılıyor!</p>
      <p>Bu aşamadan sonra şimdi “<b>CHP'li haber kaynağı, Talat Atilla'ya yanlış bilgi vermiş olabilir!</b>” diye ciddi ciddi düşünüyorum.</p>
      <p> </p>
      <related>
        <h4>Bağlantılı Haberler</h4>
        <a href="https://www.gercekgundem.com/siyaset/136639/faik-oztrak-senaryosunun-sarayda-yazildigi-belli-olan-kumpasin-acik-hedefi-chpdir"/>
        <a href="https://www.gercekgundem.com/medya/136564/haberturkte-sozcu-tartismasi-deniz-zeyrek-yayini-terk-etti"/>
        <a href="https://www.gercekgundem.com/siyaset/136602/canan-kaftancioglundan-saraya-giden-chpli-tartismalariyla-ilgili-ilk-aciklama"/>
        <a href="https://www.gercekgundem.com/siyaset/136576/engin-ozkoctan-muharrem-inceye-yanit"/>
        <a href="https://www.gercekgundem.com/siyaset/136572/tuncay-ozkan-tetikcilere-meydani-birakmayacagiz"/>
        <a href="https://www.gercekgundem.com/siyaset/136554/muharrem-inceden-yandas-medyaya-cok-sert-tepki"/>
        <a href="https://www.gercekgundem.com/medya/136547/yandas-medyadan-saraya-giden-chpli-tartismasina-talimatli-ortak-manset"/>
        <a href="https://www.gercekgundem.com/siyaset/136548/ugur-dundardan-tuncay-ozkan-iddiasina-yanit"/>
        <a href="https://www.gercekgundem.com/siyaset/136539/abdulkadir-selviden-saraya-giden-chpli-tartismasinda-7-onemli-tespit"/>
        <a href="https://www.gercekgundem.com/siyaset/136519/deniz-zeyrekten-saraya-giden-chpli-yorumu-bu-is-bu-kadar-buyumeyecekti"/>
      </related>
    </article>
  </body>
</html>