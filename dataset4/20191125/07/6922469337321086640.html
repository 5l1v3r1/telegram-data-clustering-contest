<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/banche-e-reti/614714/consulenti-su-enasarco-bisogna-tagliare-i-ponti-col-passato"/>
    <meta property="og:site_name" content="bluerating"/>
    <meta property="article:published_time" content="2019-11-25T07:10:29+00:00"/>
    <meta property="og:title" content="Consulenti, su Enasarco bisogna tagliare i ponti col passato"/>
    <meta property="og:description" content="Per Elio Conti Nibali il cambio di rotta sulla previdenza deve essere reale e sostanziale."/>
  </head>
  <body>
    <article>
      <h1>Consulenti, su Enasarco bisogna tagliare i ponti col passato</h1>
      <h2>Per Elio Conti Nibali il cambio di rotta sulla previdenza deve essere reale e sostanziale.</h2>
      <address><time datetime="2019-11-25T07:10:29+00:00">25 Nov 2019, 07:10</time> by <a rel="author">Elio Conti Nibali</a></address>
      <p>La previdenza è un argomento centrale nella pianificazione finanziaria. A maggior ragione nell’attuale contesto, nel quale si vengono a intrecciare molteplici fattori che aumentano l’incertezza sul futuro, e non solo per le giovani generazioni.<br/>Ma la previdenza è un argomento delicato anche per gli stessi consulenti finanziari, tenuti a lungo in un limbo, fino a quando con l’obbligo della doppia contribuzione si è scelta una strada probabilmente comoda ma poco coraggiosa.<br/>L’Anasf nel tempo ha condotto una battaglia determinata, immaginando invece nella costituzione di un’autonoma forma previdenziale, declinata con proposte diverse, una soluzione certamente più efficiente, anche in considerazione delle peculiarità della nostra categoria professionale. I fatti dicono che poi si è andati da un’altra parte: “la madre di tutte le battaglie”, cioè la richiesta forte di uscire da Enasarco, si è tramutata in un più diplomatico “entriamo e (se possibile) contiamo”, finendo per venire invischiati in logiche più politiche che rispettose del mandato che i nostri associati ci hanno assegnato. Ma, tornando ai consulenti finanziari, quello che maggiormente dovrebbe interessarci, non fosse altro in ragione delle nostre competenze, è la gestione del patrimonio mobiliare, stiamo parlando cioè di attivi di diversi miliardi di euro, non di noccioline. Pensare di affrontare le complessità del nuovo scenario economico e di mercato con lo stesso approccio e gli stessi strumenti del passato è probabilmente la strada giusta per finirne schiacciati: se per Enasarco si propone di cambiare rotta, è bene che il cambio sia reale e sostanziale, senza timore di riconsiderare prassi e processi che si attardano a guardare nello specchietto retrovisore.<br/><b>Clicca qui per leggere l’articolo completo a firma di Elio Conti Nibali. —&gt; <a href="https://www.bluerating.com/wp-content/uploads/2019/11/Articolo-previdenza-Elio-Conti-Nibali-completo.docx">Articolo previdenza Elio Conti Nibali completo</a></b></p>
    </article>
  </body>
</html>