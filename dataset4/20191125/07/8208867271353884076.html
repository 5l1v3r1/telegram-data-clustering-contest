<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/vaticano/2019/11/25/news/francesco_all_imperatore_del_giappone_a_nove_anni_piansi_per_hiroshima_la_prossima_guerra_sara_per_l_acqua_-241863427/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="Francesco all’imperatore del Giappone: “A nove anni vidi i miei genitori piangere per Hiroshima”"/>
    <meta property="og:description" content="Le parole del Papa durante un breve incontro privato con Naruhito, nel Palazzo imperiale di Tokyo"/>
  </head>
  <body>
    <article>
      <h1>Francesco all’imperatore del Giappone: “A nove anni vidi i miei genitori piangere per Hiroshima”</h1>
      <h2>Le parole del Papa durante un breve incontro privato con Naruhito, nel Palazzo imperiale di Tokyo</h2>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author">PAOLO RODARI</a></address>
      <p>Dice di ritenere che la prossima guerra sara causata da un conflitto per l’acqua. E racconta che vide i suoi genitori piangere quando a nove anni, bambino a Buenos Aires, seppero della bomba atomica sganciata su Hiroshima.<br/> <br/>È stato un breve incontro privato, quello di stamattina fra Francesco e l’imperatore giapponese Naruhito, nel Palazzo imperiale di Tokyo. L’occasione, per Bergoglio, di svelare alcuni pensieri senza dover seguire un testo scritto.<br/> <br/>Secondo alcune fonti, il Papa ha trattato di temi ambientali e soprattutto della questione dell’acqua. Naruhito è membro onorario della “Commissione mondiale sull’acqua per il XXI secolo” e offre il suo patronato alla “Global Water Partnership”, un ente fondato dalla Banca Mondiale, dalle Nazioni Unite e dal ministero svedese per lo sviluppo. Secondo fonti presenti al Palazzo imperiale, il Pontefice ha sottolineato come il problema dell’ambiente sia di difficile risoluzione perché collegato a quello dell’economia. La prossima guerra, avrebbe detto, sarà causata da un conflitto per l’acqua.<br/> <br/>L’incontro con Naruhito, nella sala Take no ma (Sala di bambù) è durato circa venti minuti. Francesco ha raccontato all’imperatore di quando il 6 agosto 1945 seppe del lancio della bomba atomica <i>Little Boy</i>, la prima mai fatta esplodere su un’area popolata, su Hiroshima. Ha detto che aveva nove anni e che vide i suoi genitori piangere. Quindi ha aggiunto che quanto ha dichiarato ieri – nel corso delle visite a Nagasaki e Hiroshima – arrivava dal suo cuore.</p>
    </article>
  </body>
</html>