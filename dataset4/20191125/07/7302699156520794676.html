<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/travel/detail/9620000112957"/>
    <meta property="og:site_name" content="MGR Online"/>
    <meta property="article:published_time" content="2019-11-25T07:27:00+00:00"/>
    <meta property="og:title" content="พิพิธภัณฑ์เหรียญฯ เปิดเต็มรูปแบบ ชมฟรีถึงปีใหม่นี้"/>
    <meta property="og:description" content="พิพิธภัณฑ์เหรียญกษาปณานุรักษ์เปิดให้ชมแล้วเต็มรูปแบบ ภายใต้แนวคิด “วิถีแห่งเงินตรา สินล้ำค่าของแผ่นดิน” ชมไฮไลท์เหรียญโบราณ 2,000 ปี และเงินตราของไทยทุกสมัย"/>
  </head>
  <body>
    <article>
      <h1>พิพิธภัณฑ์เหรียญฯ เปิดเต็มรูปแบบ ชมฟรีถึงปีใหม่นี้</h1>
      <address><time datetime="2019-11-25T07:27:00+00:00">25 Nov 2019, 07:27</time> by <a rel="author">ผู้จัดการออนไลน์</a></address>
      <p>
        <a href="https://www.youtube.com/channel/UC0FDxtpWu-NKnJq5CovfZ1Q">
          <u>
            <b>Youtube :Travel MGR</b>
          </u>
        </a>
      </p>
      <figure>
        <img src="https://mpics.mgronline.com/pics/Images/562000011685601.JPEG"/>
        <figcaption>ภายในพิพิธภัณฑ์เหรียญกษาปณานุรักษ์</figcaption>
      </figure>
      <p><b>พิพิธภัณฑ์เหรียญกษาปณานุรักษ์เปิดให้ชมแล้วเต็มรูปแบบ ภายใต้แนวคิด “วิถีแห่งเงินตรา สินล้ำค่าของแผ่นดิน” ชมไฮไลท์เหรียญโบราณ 2,000 ปี และเงินตราของไทยทุกสมัย พร้อมชมเหรียญกษาปณ์ที่ระลึกล้ำค่าตั้งแต่ ร.4-ร.9 และเหรียญนานาชาติน่าตื่นตาอีกมากมาย<br/></b><br/><br/><b>นางวรนุช ภู่อิ่ม </b>ที่ปรึกษาด้านการบริหารเหรียญกษาปณ์และทรัพย์สินมีค่า กล่าวว่า กรมธนารักษ์ได้ปรับปรุงอาคารสำนักบริหารเงินตรา โดยมีการปรับเปลี่ยนรูปแบบอาคาร ภูมิทัศน์ภายนอกและระบบต่างๆ ให้เป็นพิพิธภัณฑ์ที่สวยงาม และนำเทคโนโลยีที่ทันสมัยมาใช้ประกอบการจัดแสดง ภายใต้แนวความคิด<b> “วิถีแห่งเงินตรา สินล้ำค่าของแผ่นดิน”</b> โดยตระหนักถึงความสำคัญของผู้พิการ ผู้สูงอายุ เด็ก และชาวต่างชาติ จึงนำแนวคิดอารยสถาปัตย์ หรือการออกแบบเพื่อทุกคน (Universal Design) มาใช้ประกอบการออกแบบผลิตภัณฑ์ให้มีความเหมาะสมกับผู้เข้าชมกลุ่มต่างๆ เช่นพื้นที่สำหรับผู้ใช้รถเข็น คำบรรยายอักษรเบรลล์ นับเป็นแหล่งเรียนรู้เฉพาะด้านเกี่ยวกับเหรียญกษาปณ์และเงินตราสำหรับผู้ที่สนใจ นักสะสม และประชาชนทั่วไป โดยได้รับพระมหากรุณาธิคุณจากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินทรงเปิดพิพิธภัณฑ์เหรียญกษาปณานุรักษ์อย่างเป็นทางการเมื่อวันที่ 15 ตุลาคม 2562 ที่ผ่านมา</p>
      <figure>
        <img src="https://mpics.mgronline.com/pics/Images/562000011685602.JPEG"/>
        <figcaption>นางวรนุช ภู่อิ่ม กล่าวก่อนเปิดนำชม</figcaption>
      </figure>
      <p>พิพิธภัณฑ์แห่งนี้เป็นแหล่งเรียนรู้ด้านประวัติศาสตร์ เศรษฐกิจ และสังคมของประเทศ โดยจัดแสดงเงินตราโบราณ เหรียญกษาปณ์ เหรียญที่ระลึก เงินตราต่างประเทศ และเผยแพร่ภารกิจของกรมธนารักษ์ด้านการผลิตเหรียญกษาปณ์ การอนุรักษ์เงินตราโบราณ และเป็นแหล่งเรียนรู้เฉพาะด้านเหรียญกษาปณ์และเงินตราสำหรับผู้สนใจ นักสะสม เยาวชน และประชาชนทั่วไป นอกจากนี้ยังเป็นพื้นที่สร้างสรรค์ (Creative Space) สำหรับนักสะสมเหรียญและผู้สนใจทั่วไป ตลอดจนการจัดนิทรรศการ และกิจกรรมที่เกี่ยวกับเหรียญกษาปณ์<br/>ด้าน<b>นายชลทิตย์ ไชยจันทร์</b> ผู้เชี่ยวชาญเฉพาะด้านนโยบายและแผน (งานภัณฑารักษ์) สำนักทรัพย์สินมีค่าของแผ่นดิน กรมธนารักษ์ ได้เป็นวิทยากรนำชมภายในพิพิธภัณฑ์ฯ ซึ่งมีการจัดแสดงนิทรรศการถาวรและนิทรรศการชั่วคราวดังนี้ <br/>ชั้น 1<b> “ห้องปฐมบทแห่งเงินตรา”</b> จัดแสดงเรื่องราวความเป็นมาของเงินตรา จุดเริ่มต้นการนำสิ่งของมาแลกเปลี่ยนกันตั้งแต่ยุคก่อนประวัติศาสตร์ ก่อนแปรเปลี่ยนสู่การใช้สื่อกลาง และปรับวัสดุของสื่อกลางเป็นโลหะเพื่อความสะดวกและคงทนต่อการใช้จ่าย บอกเล่าผ่านแอนิเมชัน 4 มิติที่ใช้บนผนังถ้ำด้วยมุมมอง 360 องศา</p>
      <figure>
        <img src="https://mpics.mgronline.com/pics/Images/562000011685603.JPEG"/>
        <figcaption>นายชลทิตย์ ไชยจันทร์ อธิบายถึงเหรียญกษาปณ์ต่างๆ ที่น่าสนใจ</figcaption>
      </figure>
      <p>“ห้องเส้นทางวิวัฒนาการเงินตรา” จัดแสดงวิวัฒนาการของสื่อกลางในการแลกเปลี่ยนตามแต่ละพื้นที่จำลองบรรยากาศป่า ธรรมชาติ และสื่อกลางในการแลกเปลี่ยน เช่น หนังสัตว์ ใบชา เกลือแท่ง และเมล็ดโกโก้<br/><br/>ชั้น 2 <b>“ห้องนานาอาณาจักรเหรียญ” </b>จัดแสดงเหรียญโบราณที่มีการใช้ในชุมชนแรกเริ่มที่ปรากฏในพื้นที่ประเทศไทยหรือดินแดนสุวรรณภูมิ มีการจัดแสดงเหรียญอาณาจักรฟูนันอายุเก่าแก่ถึง 2,000 ปี อีกทั้งยังมียุคทวารวดี ลพบุรี ศรีวิชัย จัดแสดงเหรียญจริงในบรรยากาศจำลอง</p>
      <figure>
        <img src="https://mpics.mgronline.com/pics/Images/562000011685604.JPEG"/>
        <figcaption>เหรียญโบราณสมัยฟูนัน</figcaption>
      </figure>
      <figure>
        <img src="https://mpics.mgronline.com/pics/Images/562000011685605.JPEG"/>
        <figcaption>เหรียญที่ระลึกในสมัยรัชกาลที่ ๙</figcaption>
      </figure>
      <p>“ห้องเริ่มต้นอาณาจักรไทย” นำเสนอเรื่องราวการใช้เงินตราในสมัยสุโขทัยและอยุธยา โดยเล่าเรื่องการใช้เงินพดด้วงในแต่ละสมัยผ่านการจำลองบรรยากาศตลาดการค้าโบราณ และจัดแสดงเงินพดด้วง ตราสัญลักษณ์บนเงินพดด้วงในสมัยสุโขทัยจนถึงรัตนโกสินทร์ตอนต้น รวมถึงเงินตราร่วมสมัยในอาณาจักรล้านช้าง ล้านนา และเงินตราทางภาคใต้ โดยมีเหรียญที่เป็นไฮไลท์ เช่น “พดด้วงทองคำตราพระมหามงกุฎ-พระแสงจักร” ซึ่งพระบาทสมเด็จพระจอมเกล้าเจ้าอยู่หัวทรงพระกรุณาโปรดเกล้าให้สร้างขึ้นเป็นที่ระลึกสำหรับพระราชทานในโอกาสสำคัญ สร้างหลังจากเสด็จเถลิงถวัลยราชสมบัติแล้ว “เหรียญกษาปณ์ทองคำ ทศ พิศ พัดดึงส์” สืบเนื่องจากพระบาทสมเด็จพระจอมเกล้าเจ้าอยู่หัวทรงมีแนวพระราชดำริที่จะแก้ไขปัญหาทองคำล้นระบบ จึงทรงพระกรุณาโปรดเกล้าให้นำทองคำมาผลิตเป็นเหรียญกษาปณ์ทองคำ และนำออกใช้หมุนเวียนชำระหนี้ได้ตามกฎหมาย ตลอดจนค้าขายกับชาวต่างประเทศได้จริงควบคู่ไปกับเหรียญกษาปณ์ที่มีอยู่ในท้องตลาดโดยมี 3 ชนิดราคาคือเหรียญทองทศ พิศ พัดดึงส์<br/><br/>“ห้องกษาปณ์รัตนโกสินทร์” จัดแสดงเงินตราที่ผลิตขึ้นตั้งแต่สมัยรัชกาลที่ ๔ ถึงรัชกาลที่ ๙ เป็นการเปลี่ยนผ่านจากเงินพดด้วงสู่เหรียญกษาปณ์ที่แสดงให้เห็นถึงวิวัฒนาการของนวัตกรรมการผลิตเหรียญของไทยจากอดีตถึงปัจจุบัน มีเหรียญที่เป็นไฮไลท์ เช่น เหรียญกษาปณ์ที่ระลึกพระมหามงกุฎกรุงสยามหรือเหรียญแต้เม้งเปลี่ยนเงินตราพระบรมรูปตราแผ่นดินวัดดวงตราพระแสงจักรจุลมงกุฎชอบรำเพย</p>
      <figure>
        <img src="https://mpics.mgronline.com/pics/Images/562000011685606.JPEG"/>
        <figcaption>เหรียญที่ระลึกในสมัยรัชกาลที่ ๕</figcaption>
      </figure>
      <figure>
        <img src="https://mpics.mgronline.com/pics/Images/562000011685607.JPEG"/>
        <figcaption>เหรียญกษาปณ์หมุนเวียนที่ใช้ในรัชกาลที่ ๕</figcaption>
      </figure>
      <p>“ห้องเหรียญนานาชาติ” จัดแสดงเหรียญกษาปณ์หมุนเวียน เหรียญกษาปณ์ที่ระลึก และเหรียญที่ระลึกประเทศต่างๆ ทั่วโลกในรูปแบบที่สวยงามและเป็นเอกลักษณ์ มีเหรียญที่เป็นไฮไลท์ เช่น เหรียญกษาปณ์ที่ระลึก Elements of Life: Cheetah DNA Coin เป็นครั้งแรกของโลกที่มีการสกัด DNA ของเสือชีต้ามาไว้ในหลอดแก้วขนาดเล็กบนหน้าเหรียญ เหรียญกษาปณ์ที่ระลึก Chondrite Impact – Meteorite NWA 4037 สร้างเป็นที่ระลึกเหตุการณ์อุกกาบาตตกลงมาเมื่อ พ.ศ 2548 ทางตะวันตกเฉียงเหนือของแอฟริกามีการฝังชิ้นส่วนของอุกกาบาตลงบนเหรียญและออกแบบให้มีลักษณะเว้าซึ่งเป็นเทคนิคใหม่ในการผลิตเหรียญ<br/><br/>ชั้น 3 “ห้องวัฒนากษาปณ์ไทย” จัดแสดงเหรียญที่สร้างขึ้นในรัชสมัยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ ๙ ที่กรมธนารักษ์จัดสร้างขึ้นในวาระโอกาสต่างๆ ประกอบด้วยเหรียญกษาปณ์หมุนเวียน เหรียญกษาปณ์ที่ระลึก เหรียญที่ระลึก และเหรียญที่ระลึกประดับแพรแถบ <br/><br/><b>“พิพิธภัณฑ์เหรียญกษาปณานุรักษ์” </b>ตั้งอยู่บนถนนจักรพงษ์ แขวงชนะสงคราม เขตพระนคร กรุงเทพฯ เปิดให้บริการ<b>วันอังคาร-ศุกร์ เวลา 08.30-16.30 น. </b><b>วันเสาร์-อาทิตย์และวันหยุดนักขัตฤกษ์เปิดเวลา 10.00-18.00 น.</b> ปิดบริการทุกวันจันทร์ ช่วงเทศกาลปีใหม่และเทศกาลสงกรานต์ ประชาชนทั้งชาวไทยและต่างชาติเข้าชมฟรีจนถึงปีใหม่นี้ สอบถามข้อมูลเพิ่มเติมโทร<b> 0 2282 0818 </b>เว็บไซต์ <a href="http://emuseum.treasury.go.th/">http://emuseum.treasury.go.th</a> เฟซบุค <a href="http://www.facebook.com/coinmuseumthailand">www.facebook.com/coinmuseumthailand</a><br/>สามารถส่งข้อมูลข่าวสารด้านการท่องเที่ยว-อาหารมาได้ที่ กอง บก.ข่าวท่องเที่ยว แฟกซ์ 0-2629-4467 อีเมล์ travel_astvmgr@hotmail.com หรือติดตามเพิ่มเติมได้ที่ <a href="https://www.facebook.com/travel.astvmanager/?ref=bookmarks"><u><b>Facebook :Travel @ Manager</b> </u></a><br/>ชมคลิปต่าง ๆ ได้ที่ <a href="https://www.youtube.com/channel/UC0FDxtpWu-NKnJq5CovfZ1Q"><u><b>Travel MGR</b></u></a></p>
      <figure>
        <iframe src="https://www.youtube.com/embed/fmFWC3SR_q0" width="560" height="315" data-service="Youtube" scrolling="no"/>
      </figure>
      <related>
        <h4>แกลเลอรี</h4>
        <a href="https://mgronline.com/travel/photo-gallery/9620000112957"/>
      </related>
    </article>
  </body>
</html>