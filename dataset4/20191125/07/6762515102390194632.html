<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/dariusz-dziekanowski/euro-2020-dariusz-dziekanowski-podsumowuje-gre-reprezentacji-polski/depkvzw"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:01:00+00:00"/>
    <meta property="og:title" content="Dziekanowski: Małe korekty i będzie uśmiech [FELIETON]"/>
    <meta property="og:description" content="Do ideału jeszcze daleko, ale nie da się nie zauważyć, że postęp jest. Wciąż nie wiemy, na co stać tę drużynę w starciach z silniejszymi rywalami - pisze w najnowszym felietonie dla „Przeglądu Sportowego”, 63-krotny reprezentant Polski, ekspert Polsatu Sport, Dariusz Dziekanowski."/>
  </head>
  <body>
    <article>
      <h1>Dziekanowski: Małe korekty i będzie uśmiech [FELIETON]</h1>
      <address><time datetime="2019-11-25T07:01:00+00:00">25 Nov 2019, 07:01</time> by <a rel="author" href="https://www.przegladsportowy.pl/autorzy/dariusz-dziekanowski" target="_blank">Dariusz Dziekanowski</a></address>
      <p>
        <b>
          <b>Do ideału jeszcze daleko, ale nie da się nie zauważyć, że postęp jest. Wciąż nie wiemy, na co stać tę drużynę w starciach z silniejszymi rywalami - pisze w najnowszym felietonie dla „Przeglądu Sportowego”, 63-krotny reprezentant Polski, ekspert Polsatu Sport, Dariusz Dziekanowski.</b>
        </b>
      </p>
      <ul>
        <li>W najnowszym felietonie Dariusz Dziekanowski podsumowuje eliminacje do mistrzostw Europy w wykonaniu reprezentacji Polski</li>
        <li>Szymański wszedł do tej drużyny bez żadnych kompleksów, głowa nie przeszkadza mu w tym, żeby pokazać to, co ma najlepsze – wręcz przeciwnie. Zieliński – jeśli nawet rozgrywa niezły mecz (ze Słowenią zagrał znowu tylko nieźle), to wisi nad nim jakieś fatum - nie ukrywa Dziekanowski</li>
        <li>Wysokie aspiracje związane z przyszłorocznym turniejem możemy opierać na tym, że mamy mocny kręgosłup drużyny - zaznacza były reprezentant Polski</li>
      </ul>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Reprezentacja Polski zakończyła eliminacje mistrzostw Europy, a za kilka dni poznamy rywali, z którymi zmierzymy się w przyszłorocznym turnieju. Wygraliśmy kwalifikacje, co wielką niespodzianką nie jest, biorąc pod uwagę klasę rywali. Co cieszy, w ostatnich spotkaniach ekipa Jerzego Brzęczka pokazała, że jest w stanie wznieść się ponad przeciętny poziom, który prezentowała w wielu wcześniejszych spotkaniach. Do ideału jeszcze daleko, ale nie da się nie zauważyć, że postęp jest. Wciąż nie wiemy, na co stać tę drużynę w starciach z silniejszymi rywalami. I to jest kolejne zadanie, przed którym musi stanąć obecny selekcjoner – zmierzyć się wiosną z drużynami, które zaliczane są do europejskiej czołówki. Tylko w ten sposób latem przyszłego roku nie spotka nas niemiłe zaskoczenie. Biorąc pod uwagę potencjał drużyny, nasze aspiracje powinny sięgać tego, by grać z najlepszymi jak równy z równym. Rozumiem, że takie plany ma i Jerzy Brzęczek i PZPN, który mecze organizuje.</p>
      <p>****</p>
      <p>Wysokie aspiracje związane z przyszłorocznym turniejem możemy opierać na tym, że mamy mocny kręgosłup drużyny. Robert Lewandowski pokonuje kolejne granice własnych możliwości, nie grozi nam kłopot w bramce, bo mamy dwóch świetnych bramkarzy (Wojciech Szczęsny i Łukasz Fabiański), w obronie jakość daje Kamil Glik, który bez względu na to, co się dzieje w klubie, nie schodzi poniżej pewnego poziomu. Do wielkiej formy wrócił Grzegorz Krychowiak, gra lepiej niż wydawałoby się, że go na to stać. Stabilizacja w klubie pomaga Kamilowi Grosickiemu na tyle, by wciąż być drużynie narodowej jednym z ważniejszych ogniw. Cieszy, że przy Gliku doświadczenia nabiera Jan Bednarek, że jedno ze skrzydeł zdobył Sebastian Szymański.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Ten ostatni jest największym wygranym jesiennych meczów. Wszedł do zespołu i o swojej przydatności opowiedział na boisku, a nie w wywiadach, w czym błyszczy kilku jego kolegów z drużyny młodzieżowej. Sebastian jest jak chłopak, któremu starsi koledzy z osiedla pozwolili w końcu ze sobą pograć, a ten zamiast wystraszyć się szansy, pomyślał: z tymi starszymi u boku będzie grało mi się łatwiej. Korzysta na tym Szymański, korzysta na tym drużyna. Dał jej dodatkową możliwość gry kombinacyjnej. Coś, czego spodziewaliśmy się po Piotrze Zielińskim i Mateuszu Klichu. Spodziewaliśmy i zazwyczaj nie dostawaliśmy.</p>
      <p>****</p>
      <p>A propos Szymańskiego i Zielińskiego. W meczu ze Słowenia było kilka symbolicznych scen. Jeden i drugi jest odpowiedzialny za wykonywanie stałych fragmentów gry: rzutów rożnych i rzutów wolnych. Szymański wykonywał większość kornerów z lewej strony, Zieliński z prawej. Prawie za każdym razem do rzutu rożnego go po lewej stronie biegli obaj. I co najmniej trzy razy powtarzał się schemat: Zieliński piłkę ustawiał, a Szymański ją kopał. Oczywiście chodziło o lekkie zmylenie rywala, ale wyglądało to trochę komicznie – jakby Zieliński biegał tylko po to, żeby ustawić piłkę młodszemu koledze. Za czwartym razem Brzęczek pokazał Piotrowi, żeby już nie podbiegał i został przed polem karnym. Może zrozumiał, że nie pomaga w ten sposób Szymańskiemu.</p>
      <p>Co w tym komicznego i jednocześnie symbolicznego? To, że Szymański wszedł do tej drużyny bez żadnych kompleksów, głowa nie przeszkadza mu w tym, żeby pokazać to, co ma najlepsze – wręcz przeciwnie. Zieliński – jeśli nawet rozgrywa niezły mecz (ze Słowenią zagrał znowu tylko nieźle), to wisi nad nim jakieś fatum – w doskonałej okazji trafi w poprzeczkę, albo jego strzał obroni bramkarz. W podobnej, albo nawet trudniejszej sytuacji, Szymański zamyka oczy i strzela, a piłka wpada do siatki. Po kilku spotkaniach w drużynie narodowej pamiętamy go z pięknej asysty do Lewandowskiego, z gola, ale też z tego, że cały czas jest go pełno, zarówno z przodu, jak i z tyłu. Z 50 spotkań Zielińskiego pamiętam... No właśnie, niewiele.</p>
      <p>Wiele miejsca poświęciłem już Piotrowi Zielińskiemu w swoich komentarzach, nie chciałbym się nad nim pastwić. Życzę mu, żeby wziął przykład z młodszego kolegi i w końcu przestawił coś w swojej głowie. Dwóch piłkarzy z takimi umiejętnościami i pokazującymi pełnię swych możliwości dałoby tej kadrze mnóstwo polotu w ataku pozycyjnym. I znacznie ułatwiliby zadanie Lewandowskiemu. Było parę takich chwil w meczu ze Słowenią, w których mogliśmy zobaczyć próbkę tych możliwości, ale to musi stać się standardem w tej drużynie, a nie tylko przebłyskami.</p>
      <p>****</p>
      <p>Na koniec kilka słów o murawie Stadionu Narodowego. Wydawałoby się, że to błahy problem, a jednak od kilku dni żyje nim cały kraj, wypowiedzieli się już prawie wszyscy. Pozwolę sobie dorzucić trzy grosze, bo nie mogę zrozumieć, że musiało dojść do kompromitacji – bo to, w jakim stanie była trawa w meczu ze Słowenią, było kompromitacją – żeby odpowiedzialni za to ludzie (władze PZPN) podjęli w końcu działania (przynajmniej tak wyglądają deklaracje). Nie znam się na uprawianiu murawy, ale znam się na tym na tyle, że nie wierzę, iż przy dzisiejszym zaawansowaniu technologicznym nie istnieje sposób, by problemu tego nie dało się rozwiązać. Prezes PZPN Zbigniew Boniek od lat powtarza, że stara się zapewnić jak najlepsze warunki do trenowania i gry drużynie narodowej i zazwyczaj dostaje to, o co się stara. Tymczasem na tej murawie chyba sam się poślizgnął. Opowiadanie o tym, że sprawą muszą się zająć władze państwowe, to nieporozumienie. Jeśli ktoś zawalił w tak ważnej kwestii raz, trzeba było natychmiast zareagować i podziękować za współpracę. Są rzeczy, na których można oszczędzić, ale akurat na murawie na tak ważnym stadionie, to oszczędzać nie wolno. Okazuje się, że każdy najdrobniejszy aspekt występów naszej narodowej drużyny wymaga delikatnej poprawy – zarówno sportowy, jak i organizacyjny – tak, aby potem nikomu nie chciało się płakać...</p>
    </article>
  </body>
</html>