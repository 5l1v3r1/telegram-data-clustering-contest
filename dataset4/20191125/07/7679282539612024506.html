<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-here-is-what-ambati-rayudu-responds-to-mohammad-azharuddin-frustrated-cricketer-remarks-2867125.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T07:31:30+00:00"/>
    <meta property="og:title" content="खुद को 'हताश' कहे जाने पर अंबाती रायुडू ने दिया मोहम्मद अजहरुद्दीन को जबाव"/>
    <meta property="og:description" content="भारत के पूर्व अंतरराष्ट्रीय क्रिकेटर अंबाती रायुडु ने खुद को 'हताश' क्रिकेटर कहने वाले हैदराबाद क्रिकेट संघ (एचसीए) के अध्यक्ष मोहम्मद अजहरुद्दीन से यहां के क्रिकेट में व्याप्त..."/>
  </head>
  <body>
    <article>
      <h1>खुद को 'हताश' कहे जाने पर अंबाती रायुडू ने दिया मोहम्मद अजहरुद्दीन को जबाव</h1>
      <address><time datetime="2019-11-25T07:31:30+00:00">25 Nov 2019, 07:31</time> by <a rel="author">एजेंसी,नई दिल्ली</a></address>
      <p>भारत के पूर्व अंतरराष्ट्रीय क्रिकेटर अंबाती रायुडु ने खुद को 'हताश' क्रिकेटर कहने वाले हैदराबाद क्रिकेट संघ (एचसीए) के अध्यक्ष मोहम्मद अजहरुद्दीन से यहां के क्रिकेट में व्याप्त 'भ्रष्टाचार को खत्म करने और 'युवा क्रिकेटरों के भविष्य को बचाने की मांग की। भारत के लिए 55 एकदिवसीय खेलने वाले 34 साल के रायुडु ने पूर्व भारतीय कप्तान से कहा कि 'इसे निजी लड़ाई मत बनाइये और हैदराबाद क्रिकेट में फैले भ्रष्टाचार को दूर करने की कोशिश करिये।<br/> <br/>रायुडु ने ट्विटर पर अजहर को टैग करते हुए लिखा, '' कृपया इसे हमारे बीच का निजी मामला नहीं बनाइये। यह मामला हमसे बड़ा है। हम दोनों को पता है हैदराबाद क्रिकेट में क्या चल रहा है। भगवान ने आपको हैदराबाद क्रिकेट में फैले भ्रष्टाचार दूर करने का अच्छा मौका दिया है। मैं आपसे गुजारिश करूंगा कि गलत लोगों से दूरी बनाये। इससे आप क्रिकेट की भविष्य की पीड़ियों को बचा सकते हैं। रायुडु ने इससे पहले शनिवार को हैदराबाद क्रिकेट संघ (एचसीए) में बड़े पैमाने पर भ्रष्टाचार के आरोप लगाते हुए तेलंगाना के निगम प्रशासन मंत्री केटी रामाराव से हस्तक्षेप करने के लिये कहा। इस बीच एचसीए अध्यक्ष मोहम्मद अजहरूद्दीन ने रायुडु को हताश क्रिकेटर करार दिया।</p>
      <p>
        <b>
          <a href="https://www.livehindustan.com/cricket/story-ind-vs-ban-kolkata-test-indian-bowling-coach-bharat-arun-reveal-reason-behind-indian-pace-bowlers-success-in-test-cricket-2867086.html">टीम इंडिया के बॉलिंग कोच ने बताया भारतीय तेज गेंदबाजों की सफलता का राज</a>
        </b>
      </p>
      <p>रायुडु ने ट्विटर का सहारा लेते हुए एचसीए के कई सदस्यों के खिलाफ भ्रष्टाचार निरोधक ब्यूरो (एसीबी) में मामले लंबित होने का आरोप लगाया। रायुडु ने ट्वीट किया, ''हैलो सर केटी रामाराव, मेरा आपसे आग्रह है कि कृपया एचसीए में बड़े पैमाने पर व्याप्त भ्रष्टाचार पर ध्यान देकर उसका निदान करें। हैदराबाद कैसे शानदार प्रदर्शन कर सकता है जबकि उसकी क्रिकेट टीम पैसे और भ्रष्ट लोगों से प्रभावित है जिनके खिलाफ एसीबी के कई मामले हैं जो कि दबाये जा रहे हैं।<br/> <br/>अजहरूद्दीन से जब रायुडु के आरोपों पर प्रतिक्रिया देने के लिये कहा गया तो हाल में एचसीए अध्यक्ष चुने गये इस पूर्व कप्तान ने कहा, ''वह हताश क्रिकेटर हैं। रायुडु ने इससे पहले आईसीसी विश्व कप के लिये भारतीय टीम में नहीं चुने जाने पर त्रिआयामी चश्मे संबंधी विवादास्पद पोस्ट की थी। रायुडु ने जुलाई में विश्व कप के दौरान अंतरराष्ट्रीय क्रिकेट से संन्यास लेने की घोषणा की थी लेकिन अगस्त में उन्होंने अपना फैसला बदल दिया था। रायुडु ने विजय हजारे ट्राफी और सैयद मुश्ताक अली ट्राफी टूर्नामेंटों में हैदराबाद की अगुवाई की। रिपोर्टों के अनुसार रायुडु ने शुक्रवार को प्रथम श्रेणी क्रिकेट से विश्राम लेने का फैसला किया।</p>
      <p><b><a href="https://www.livehindustan.com/cricket/story-india-team-head-coach-ravi-shastri-has-his-say-over-india-dominance-on-bangladesh-in-kolkata-test-2867094.html">बांग्लादेश को रौंदने के बाद शास्त्री बोले,जीतने की भूख के कारण ऐसा हुआ</a></b> </p>
    </article>
  </body>
</html>