<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/povin-u-franciji-vzhe-chetvero-zagiblih-642172.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T07:32:25+00:00"/>
    <meta property="og:title" content="Повінь у Франції: вже четверо загиблих"/>
    <meta property="og:description" content="Іще двоє людей зникли безвісти під час повені у Франції"/>
  </head>
  <body>
    <article>
      <h1>Повінь у Франції: вже четверо загиблих</h1>
      <address>
        <time datetime="2019-11-25T07:32:25+00:00">25 Nov 2019, 07:32</time>
      </address>
      <h4>Іще двоє людей зникли безвісти під час повені у Франції</h4>
      <p>В результаті повені на південному сході Франції протягом вихідних загинули чотири людини.</p>
      <p>Про це повідомляє <a href="https://www.bfmtv.com/">BFM TV</a>.</p>
      <p>Двоє загиблих були знайдені у муніципалітеті Таннерон у суботу, а в неділю рятувальники знайшли автомобіль, який накрило зсувом, в ньому виявили тіла двох літніх людей з міста Грасс.</p>
      <p>Автомобіль знесло з дороги і він лежить на глибині 800 метрів у яру. Через складні погодні умови рятувальники будуть діставати його тільки у понеділок.</p>
      <p>Двоє людей також вважаються зниклими безвісти. В різних центрах розміщення, відкритих комунами, знайшли прихисток 1700 людей.</p>
      <p>За останні дві доби в окремих районах департаментів Вар і Приморські Альпи випала двомісячна норма опадів. Це стало причиною виходу річок з берегів та затоплень.</p>
      <p>Раніше французькі ЗМІ повідомляли про <a href="https://glavcom.ua/news/cherez-nepogodu-u-franciji-zaginuli-dvoje-lyudey-642109.html">двох загиблих</a> через негоду. </p>
      <p>Також нагадаємо, що у листопаді <a href="https://glavcom.ua/economics/finances/italiyska-vlada-pidrahuvala-zbitki-vid-poveni-u-veneciji-640436.html">Венеція сильно постраждала від найпотужніших за півстоліття повеней</a>, які вже забрали життя двох людей. Востаннє <a href="https://glavcom.ua/news/naybilsha-katastrofa-za-ostanni-pivstolittya-zatopleno-ponad-80-ostrivnoji-chastini-veneciji-foto-video-639873.html">катастрофічний рівень води у Венеції був у 1966 році</a>, тоді він досяг позначки в 194 см. Зараз же рівень води на вулицях перевищив середній людський зріст, <a href="https://glavcom.ua/news/masshtabna-povin-u-veneciji-mer-mista-nazvav-prichinu-stihiynogo-liha-639696.html">досягнувши 1,87 м</a>.</p>
      <p>Місто страждало не тільки від рекордної повені, але й від сильного, до сотні кілометрів на годину, вітру. У Венеції тоді ввели надзвичайний стан.</p>
      <p>Влада Італії оголосила <a href="https://glavcom.ua/world/observe/v-italiji-ogolosili-zbir-koshtiv-dlya-postrazhdaloji-vid-poveni-veneciji-640321.html">збір коштів для постраждалої від повені Венеції</a>.</p>
    </article>
  </body>
</html>