<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/s-au-ascutit-cutitele-ciolacu-da-semnalul/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T07:35:46+00:00"/>
    <meta property="og:title" content="S-au ascuțit cuțitele: Ciolacu și Firea dau semnalul!"/>
    <meta property="og:description" content="Președintele Camerei Deputaților, Marcel Ciolacu, a transmis luni, după ce liderul partidului, Viorica Dăncilă, a pierdut prezidențialele, că..."/>
  </head>
  <body>
    <article>
      <h1>S-au ascuțit cuțitele: Ciolacu și Firea dau semnalul!</h1>
      <address><time datetime="2019-11-25T07:35:46+00:00">25 Nov 2019, 07:35</time> by <a rel="author">(I.R.)</a></address>
      <p>Președintele Camerei Deputaților, Marcel Ciolacu, a transmis luni, după ce liderul partidului, Viorica Dăncilă, a pierdut prezidențialele, că PSD ”are nevoie de un nou început”, rezultatul alegerilor de duminică fiind unul ”dezastruos care vine după cel la fel de prost la europarlamentare”.</p>
      <p>”Felicitări tuturor românilor din țară și din străinătate care au înțeles cât de important este votul lor. Indiferent de opțiunile exprimate. Sper ca viitorul mandat al lui Klaus Iohannis să aducă mai multe realizări pentru România. Vreau să îi felicit pe toți colegii mei din organizații, primari, președinți de consilii județene, simpli membri sau simpatizanți care au muncit extrem de mult în aceste luni de campanie. Mulțumiri speciale le adresez și buzoienilor mei care mi-au fost alături întotdeauna! Rezultatele ne arată, însă, că în turul II al alegerilor prezidențiale PSD a luat cel mai mic număr de voturi din istorie. Asta după ce și în turul I am avut, la fel, un număr foarte mic de voturi. Să fim cinstiți: este un rezultat dezastruos care vine după un rezultat la fel de prost la europarlamentare. Și atunci, și acum, s-au făcut doar analize județene, nimic la nivel național. Acum cred că e timpul să vedem unde am greșit cu adevărat la nivel central, să judecăm rațional și apoi să trecem la fapte. PSD are nevoie de un nou început. Avem alegeri locale în 6 luni. Acolo nu mai avem voie să pierdem!”, a scris pe Facebook Ciolacu.</p>
      <p>Încă de duminică seara, numele lui Marcel Ciolacu a fost vehiculat ca posibil înlocuitor interimar al lui Dăncilă la șefia PSD.</p>
      <p>La rândul său, Gabriela Firea a criticat-o, luni, pe Viorica Dăncilă pentru ”impunerea” în conducerea PSD a lui Gabriel Oprea și unor lideri sindicali. ” Doamne, chiar vreți să ieșim pe ușa din dos a istoriei?”, a scris Firea pe Facebook.</p>
      <p>”Pentru copiii acestei țări care merită mai mult de la politicieni, îmi voi asuma toate riscurile, consecințele și nu voi accepta compromisuri. Greșelile și compromisurile i-au determinat pe români să aleagă într-un număr atât de mare răul cel mai mic. Mă doare, dar îi înțeleg perfect! Așa cum am rămas doar șase în picioare, din cei 25 de semnatari ai scrisorii prin care îi solicitam dlui Dragnea să se retragă de la conducerea PSD, pentru că începuse să ne facă foarte mult rău – și în primul rând românilor -, cu toate pedepsele pe care le-am primit fiecare în parte, așa și acum vreau să mă delimitez printre primii în mod public față de nesocotirea opiniei majorității covârșitoare a românilor și a colegilor din partid, prin impunerea intrării în CEX, fără votul explicit al nostru, a unor persoane, pe motiv că acum nu mai conduc partide ci… sindicate”, a scris Gabriela Firea pe Facebook.</p>
      <p>Ea susține că membrii conducerii PSD nu au votat în cunoștiință de cauză.</p>
      <p>”Resping ferm ideea că aș fi știut așa ceva, că aș fi fost de acord! Eram în primul rând la CEX, în campania electorală, când ni s-a cerut votul pentru colaborarea cu câteva sindicate. Propunere votată în unanimitate. Nu s-a citit numele președinților acelor sindicate – unele de care nu am auzit în viață mea -, nu s-a precizat că devin automat vicepreședinți ai PSD și că au drept de vot în BPN și CEX, că și cum ar fi fost votați în Congres de către delegații din toată țară. Sunt dezamăgită că începem analiză prăbușirii noastre cu un astfel de gest sfidător. Nu ne putem reforma și relua legătura cu simpatizanții noștri printr-o minciună. Aud că și alte persoane controversate se lipesc acum, în înghesuială și nebăgare de seamă, de noi. Probabil vor să ne îngroape definitiv! Mă delimitez categoric! Doamne, chiar vreți să ieșim pe ușa din dos a istoriei?”, a conchis Gabriela Firea.</p>
      <p>Anterior, preşedintele PSD Giurgiu, Niculae Bădălău, un alt greu aș partidului, s-a arătat nemulțumit de conducerea partidului, după ce rezultatele exit-poll l-au declarat pe Klaus Iohannis câștigător detașat de  Viorica Dăncilă.</p>
      <p>Acesta a afirmat că trebuie luate decizii radicale, iar vinovați pentru eșecul de la prezidențiale sunt cei din stafful de campanie și cei din conducerea partidului.</p>
      <p>„Nu am avut un concept clar la nivel național de strategie, și în opinia mea luare unor decizii greșite luate la nivel național a dus la rezultate defectuoase. Vinovat e stafful de campanie și conducerea partidului, nu are sens să ne mai ascunsem. Avem capacitatea să ne pregătim pentru locale pentru a deveni din nou primul partid. Eu am câștigat la Giurgiu, dar nu pe o strategie națională, ci pe una județeană. Trebuie să știm ce vrem să facem, că de doi-trei ani tot peticim lucrurile, asta ne-a costat mult, trebuie să luăm decizii radicale”, a declarat Bădălău la Antena 3 duminică seara.</p>
      <p>Viorica Dăncilă a anunțat că nu își dă demisia de la șefia partidului și că a convocat ședința Comitetului Executiv al PSD pentru marți, ora 18:30.</p>
      <related>
        <h4>Articole asemănătoare</h4>
        <a href="https://www.cotidianul.ro/tudorel-toader-tras-de-maneca/"/>
        <a href="https://www.cotidianul.ro/liviu-pop-ii-raspunde-premierului-la-acuzatii/"/>
        <a href="https://www.cotidianul.ro/noua-gaselnita-pentru-proteste/"/>
      </related>
    </article>
  </body>
</html>