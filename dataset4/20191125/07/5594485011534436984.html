<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/dnes-cherpiat/strakhotni-imena-cherpyat-zaradi-edin-ot-nay-vazhnite-blgari_news711116.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T07:35:00+00:00"/>
    <meta property="og:title" content="Страхотни имена черпят заради един от най-важните българи"/>
    <meta property="og:description" content="Българска православна църква чества Свети Климент Охридски и Свети Климент Римски"/>
  </head>
  <body>
    <article>
      <h1>Страхотни имена черпят заради един от най-важните българи</h1>
      <h2>Българска православна църква чества Свети Климент Охридски и Свети Климент Римски</h2>
      <address>
        <time datetime="2019-11-25T07:35:00+00:00">25 Nov 2019, 07:35</time>
      </address>
      <p>https://blitz.bg/dnes-cherpiat/strakhotni-imena-cherpyat-zaradi-edin-ot-nay-vazhnite-blgari_news711116.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574583891-svkliment-ohridski.jpg"/>
      </figure>
      <p><b>Българска православна църква чества Свети Климент Охридски и Свети Климент Римски. Свети Климент Охридски е средновековен учен и първият епископ, проповядвал на български език. Предполага се, че Климент е роден в Югозападна България.</b><br/><br/>Свети Климент Охридски е  една изключителна духовна, книжовна и свята личност.<br/><br/>Той бил отлично образован, изцяло отдаден на християнството и на просвещението, един от учениците  на Светите братя Кирил и Методий.<br/>Свети Климент, по-късно станал епископ Охридски, остава в историята като първия български християнски епископ, проповядвал Божието слово на старобългарски.<br/><br/>Той е определен като един от Светите Седмочисленици.  Останалите са братята Кирил и Методий, Горазд, Сава, Наум, Ангеларий. Техният общ празник празнуваме на 27 юли, заедно с големия християнски лечител Свети Пантелеймон.<br/><br/>Светите Седмочисленици  живели по времето на цар Симеон Велики и са постигнали нечувани за онова време книжовни успехи.<br/>Познавали са отлично Светото писание и другите църковни книги, които превеждат на старобългарски език.<br/><br/>Свети Климент Охридски е свършил мащабна работа. Той е написал  изключителни за времето произведения като похвални слова, жития, поучения, молитви.<br/><br/>Сред тях са „Житие на нашия блажен отец и учител Методий“; „Пространно житие на архиепископ Методий“; „Похвала за нашия блажен отец и славянски учител Кирил Философ“; „Пространно житие на Константин – Кирил“; „Из живота на Методий“; „Из живота на Кирил“; „Из трипесници на Рождество Христово“; „Похвално слово за Михаил и Гавриил“; „Похвално слово за Свети Четиридесет Мъченици“; „Похвално слово за възкресение Лазарово“; „Похвално слово за Свети Димитър“; „Поучение за Преображение Господне“; „Наставления за празници“; „Молитва преди изповед“.<br/><br/>Частица от мощите на Свети Климент Охридски бяха подарени на 24 ноември 2015 г. от игумена на Троянския манастир, където почиват тленните останки на патриарх Максим, на параклиса при Богословския факултет в София.<br/><br/><b>Днес празнуват всички с имената </b>Климент, Климо, Климентин, Климентина и Клементина.<br/><br/>На 25 ноември си спомняме за княгиня Клементина, майката на княз/цар Фердинанд I, която има огромни заслуги за развитие на България след Освобождението от турско робство.<br/><br/>Тя е основател на Българския червен кръст, участвала е в редица благотворителни инициативи. Княгиня Клементина е използвала своите международни връзки и контакти в полза на България.<br/><br/>Отдаваме почит към славния български герой ген.-лейтенант Климент Евтимов Бояджиев.<br/><br/>Празник има  най-старото  висше учебно заведение в България – Софийският университет, който носи името на Свети Климент Охридски.</p>
    </article>
  </body>
</html>