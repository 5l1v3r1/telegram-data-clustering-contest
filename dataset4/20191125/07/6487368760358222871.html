<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/kutya-gazdi-szeretet-oxitocin/"/>
    <meta property="og:site_name" content="FEMINA"/>
    <meta property="article:published_time" content="2019-11-25T07:20:07+00:00"/>
    <meta property="og:title" content="Mikor érzi azt a kutyád, hogy nagyon szeret? Megugrik az oxitocinszintje, ha a gazdi a szemébe néz"/>
    <meta property="og:description" content="Szívmelengető kutatási eredmény a kutyák gazdik iránti szeretetéről."/>
  </head>
  <body>
    <article>
      <h1>Mikor érzi azt a kutyád, hogy nagyon szeret? Megugrik az oxitocinszintje, ha a gazdi a szemébe néz</h1>
      <h2>Szívmelengető kutatási eredmény a kutyák gazdik iránti szeretetéről.</h2>
      <address><time datetime="2019-11-25T07:20:07+00:00">25 Nov 2019, 07:20</time> by <a rel="author">Kovács Gabriella</a></address>
      <p>Akinek valaha is volt kutyája, esetleg most kutyatulajdonos, annak nem kell magyarázni, mit jelent ez. Érdekes kutatásokról olvasni a kutya-gazdi viszony kapcsán azonban mégis érdekes.</p>
      <p>A kutyák gazdáik iránt érzett szeretetét vizsgálta együttesen több japán egyetem, és szívmelengető eredményre jutottak.</p>
      <h3>Ilyenkor érzi a kutyád leginkább, hogy szeret</h3>
      <p>Ha magad is gazdi vagy, ezentúl minden olyan pillanatot, amikor a kutyád a szemedbe néz, másként fogsz értelmezni. A kutatók ugyanis megállapították, hogy ez az a mozzanat, amikor a kutya a legerősebben érzi, szeret.</p>
      <figure>
        <img src="https://kep.cdn.indexvas.hu/1/0/3045/30458/304580/30458031_27cadf756c3f2746a694dccb24fa9915_wm.jpg"/>
      </figure>
      <p>Hogy erre hogyan jöttek rá? Egyszerűen megnézték, hogy hogyan mozog a kutya oxitocinszintje. Az oxitocin ugyanis a szeretet, a kötődés, a ragaszkodás hormonja nemcsak az embereknél, de a kutyáknál is, így, ha ez megugrik, az remekül mutatja a kedvencben ébredő érzelmeket.</p>
      <p>A vizsgálat két részből állt. Az elsőben 30 kutyát és tulajdonosát figyelték meg, amint fél órát töltöttek együtt. Eközben mind a gazdi, mind a kutya vérének oxitocinszintjét folyamatosan mérték, majd ezután megnézték, hogyan ingadozott a 30 perc alatt. Azt látták, hogy a kutyák és gazdik oxitocinszintje szinkronban emelkedett meg azokban a pillanatokban, amikor egymással interakcióba kerültek. Ha a gazdi oxitocinszintje magasabb lett, akkor a kutyáé is.</p>
      <p>Hogy ellenőrizhessék, mindez nem a véletlen műve, egy kontrollcsoport oxitocinszint-mozgását is megfigyelték. Ebben a körben emberek nevelte farkasok és olyan emberek szerepeltek, akik a nevelőik közt voltak. A kutatók mérései szerint ez alkalommal nem jelentkezett ugyanez az oxitocinszint-mozgás.</p>
      <p>A vizsgálat második részében megnézték, a megfigyelt hormon szintjének emelkedését a hosszabb szemkontaktus eredményezi-e. Újabb gazdi-kutya párosok következtek, akiknél az együtt töltött idő alatt követték az oxitocinszint mozgását. Azt látták, valahányszor a gazdi és a kedvenc egymásra néz, a szemkontaktus alatt erős oxitocinszint-emelkedés történik mind a kutya, mind az ember részéről. A kutyákban tehát ilyenkor ébredhetnek a gazdi iránt a legszeretetteljesebb érzelmek.</p>
      <p>Érdekes módon a nőstény kutyák esetén az állat és a gazdi oxitocinszintje is magasabbra rúgott, mint a kan kutyák és gazdáik esetében, erre azonban egyelőre nem találtak magyarázatot.</p>
      <p>Akárhogy is, amikor legközelebb a kutyád a szemedbe néz, bizonyosan tudni fogod, nem egyszerűen rád pillantott, hanem egyre és egyre jobban szeret.</p>
      <p>
        <i>Képek: Getty Images.</i>
      </p>
      <h3>Öt perc alatt robbantották a szobát a kutyák és a gyerekek</h3>
      <p>Kutyák és gyerekek mint a legkörmönfontabb tettestársak: ki lehetett az értelmi szerző?</p>
      <figure>
        <img src="https://kep.index.hu/1/0/1864/18644/186447/18644751_1149757_d7ab898aeaf2728244b1e4889813a646_wm.jpg"/>
        <figcaption>
          <a href="https://femina.hu/gyerek/allat-gyerek-rendetlenseg/">Nézegess képeket! 12 kép<br/><b>Erre képes egy gyerek meg egy négylábú öt perc csend alatt: apokalipszis a konyhában</b></a>
        </figcaption>
      </figure>
    </article>
  </body>
</html>