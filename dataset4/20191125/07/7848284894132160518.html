<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/gds-kulusevski-duello-inter-juve-per-gennaio-e-partita-l-asta-le-ultime-323953"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T07:30:35+00:00"/>
    <meta property="og:title" content="GdS - Kulusevski, duello Inter-Juve per gennaio: è partita l'asta, le ultime"/>
    <meta property="og:description" content="Inter-Juve prosegue anche sul mercato. Dopo il botta e risposta di sabato sul campo, le due squadre più forti del campionato italiano si sfidano anche per Dejan Kulusevski, talento svedese di..."/>
  </head>
  <body>
    <article>
      <h1>GdS - Kulusevski, duello Inter-Juve per gennaio: è partita l'asta, le ultime</h1>
      <address><time datetime="2019-11-25T07:30:35+00:00">25 Nov 2019, 07:30</time> by <a rel="author">Mattia Zangari</a></address>
      <p><b>Inter-Juve</b> prosegue anche sul mercato. Dopo il botta e risposta di sabato sul campo, le due squadre più forti del campionato italiano si sfidano anche per Dejan <b>Kulusevski</b>, talento svedese di proprietà dell'Atalanta che in questa stagione sta dimostrando tutto il suo valore al Parma, come successo ieri nel derby emiliano. Un’ascesa che - fa notare la <i>Gazzetta dello Sport</i> - rischia di far salire il suo prezzo in breve tempo; intanto,<b> l’Inter </b>ha bruciato tutti per tempestività, coltivando anche la speranza di portarlo alla Pinetina già all’apertura delle liste invernali. Una mossa che ha lusingato il giovane giocatore e ha trovato l’attenzione del club dei Percassi, ma ha anche prodotto due effetti collaterali: in primo luogo i ducali hanno posto il veto al trasferimento a stagione in corso, mentre i campioni d’Italia hanno affrettato i tempi.</p>
      <p>In tutto questo, a Bergamo sanno bene che Kulusevski preferisce proseguire altrove la sua carriera. E la proprietà orobica sta dialogando con Inter e Juve, consapevole di chiudere l’affare già a gennaio. Ma a che prezzo? L’ultimo fixing è a quota <b>30 milioni di euro</b>, anche se le due concorrenti provano a trovare altre formule. Ad esempio la Juve pensa di inserire nell’affare dei giovani utili alla causa dei bergamaschi. In tal caso la quotazione di Dejan può salire ancora. Allo stesso tempo l’Inter si fa forte dei consolidati rapporti con il club atalantino, contando anche sul filo diretto tra Steven Zhang e Luca Percassi anche su versanti extra-calcistici. </p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>