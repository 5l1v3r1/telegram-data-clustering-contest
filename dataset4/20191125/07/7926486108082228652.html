<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013310/%D8%BA%D8%B1%D8%A8-%D9%88-%D8%B1%D8%B3%D9%88%D8%A7-%D8%B4%D8%AF%D9%86-%DB%8C%DA%A9-%D8%AF%D8%B1%D9%88%D8%BA-%D8%B4%DB%8C%D9%85%DB%8C%D8%A7%DB%8C%DB%8C-%D8%AF%DB%8C%DA%AF%D8%B1-%D8%AF%D8%B1-%D8%B3%D9%88%D8%B1%DB%8C%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:03:59+00:00"/>
    <meta property="og:title" content="غرب و رسوا شدن یک دروغ «شیمیایی» دیگر در سوریه"/>
    <meta property="og:description" content="افشاگری سایت ویکی لیکس در خصوص عدم تطابق گزارش ماه مارس سازمان منع سلاح های شیمیایی در قبال سوریه با واقعیت موجود یک رسوایی دیگر برای کشورهای غربی به ویژه انگلیس، فرانسه و آمریکا رقم زد."/>
  </head>
  <body>
    <article>
      <h1>غرب و رسوا شدن یک دروغ «شیمیایی» دیگر در سوریه</h1>
      <address>
        <time datetime="2019-11-25T07:03:59+00:00">25 Nov 2019, 07:03</time>
      </address>
      <p>
        <i>افشاگری سایت ویکی لیکس در خصوص عدم تطابق گزارش ماه مارس سازمان منع سلاح های شیمیایی در قبال سوریه با واقعیت موجود یک رسوایی دیگر برای کشورهای غربی به ویژه انگلیس، فرانسه و آمریکا رقم زد.</i>
      </p>
      <p>به گزارش مشرق، کشورهای غربی از زمان آغاز جنگ در سوریه و کمی بعدتر، زمزمه های استفاده از سلاح های شیمیایی را در سوریه مطرح کردند. این زمزمه ها بعدها تبدیل به اتهامات غیر رسمی و بعد از آن اتهامات رسمی در سطح مجامع بین الملل علیه دمشق شد.</p>
      <p>از همان زمان دولت سوریه شدیدا با موضع گیری در برابر این اتهامات اعلام کرد که از سلاح شیمیایی استفاده نمی کند اما کشورهای غربی بر وارد آوردن چنین اتهامات کذبی به روش های مختلف اصرار ورزیدند. حتی سازمانی موسوم به سازمان کلاه سفیدها برای به اصطلاح مستند سازی در این خصوص وارد عمل شد.</p>
      <blockquote>بیشتر بخوانید:<br/><a href="https://www.mashreghnews.ir/news/1009358/%D8%A7%D9%81%D8%B3%D8%B1-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%DA%86%DA%AF%D9%88%D9%86%D9%87-%D8%AF%D8%B1-%D8%A7%D8%B3%DA%A9%D8%A7%D8%B1-%D8%AC%D8%A7%DB%8C%D8%B2%D9%87-%DA%AF%D8%B1%D9%81%D8%AA-%D8%B9%DA%A9%D8%B3">افسر اطلاعاتی بریتانیا چگونه در "اسکار" جایزه گرفت؟ +عکس<br/></a><a href="https://www.mashreghnews.ir/news/996462/%D9%81%D8%B1%D8%A7%D9%86%D8%B3%D9%87-%D8%A7%D8%AF%D8%B9%D8%A7%DB%8C-%D9%88%D8%A7%D9%87%DB%8C-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%B3%D9%88%D8%B1%DB%8C%D9%87-%D8%B1%D8%A7-%D8%AA%DA%A9%D8%B1%D8%A7%D8%B1-%DA%A9%D8%B1%D8%AF">فرانسه ادعای واهی آمریکا علیه سوریه را تکرار کرد<br/></a><a href="https://www.mashreghnews.ir/news/921574/%DA%A9%D9%84%D8%A7%D9%87-%D8%B3%D9%81%DB%8C%D8%AF%D9%87%D8%A7-%D8%A8%D8%A7%D8%B2%D9%88%DB%8C-%D8%B1%D8%B3%D8%A7%D9%86%D9%87-%D8%A7%DB%8C-%D8%AC%D8%A8%D9%87%D9%87-%D8%A7%D9%84%D9%86%D8%B5%D8%B1%D9%87">کلاه سفیدها بازوی رسانه‌ای جبهه النصره</a></blockquote>
      <p>سازمان منع سلاح‌های شیمیایی در ماه مارس گزارشی منتشر کرده و اعلام نمود که به احتمال زیاد حمله شیمیایی با گاز سمی کلر در منطقه «دوما» واقع در شمال شرق دمشق پایتخت سوریه انجام شده است. پس از این گزارش بود که سه کشور فرانسه، انگلیس و آمریکا با این ادعا که این حمله  شیمیایی توسط ارتش سوریه انجام شده است حملاتی هوایی بر علیه سوریه انجام دادند.</p>
      <p>به تازگی سایت افشاگر ویکی لیکس با منتشر کردن ایمیل یکی از اعضای گروه حقیقت‌یاب سازمان منع سلاح‌های شیمیایی با مقامات بالاترش پرده از حقیقت برداشته به طوریکه در این ایمیل گفته شده است که اسناد به چیزی کاملا متفاوت با آنچه بوده‌اند تغییر داده شده‌اند. این مسأله در دفتر مدیر کل وقت که یک دیپلمات ترک به نام «احمد اوزومچو» بود اتفاق افتاده است.</p>
      <p>مخالفان سوری در آن زمان ادعا کردند که حمله شیمیایی از طریق کپسول‌هایی که ازهواپیما پرتاب شده‌اند انجام شده است. این ادعا توسط محققان سازمان به راحتی پذیرفته شده است امری که نویسنده ایمیل آن را « بسیار نگران کننده» خوانده است.</p>
      <p>در ادامه ایمیل مذکور آمده است که چندین ماده شیمیایی هستند که حاوی کلر هستند و برخی از این مواد در خانه‌ها نیز یافت می‌شوند. همچنین در گزارش اولیه ذکر شده بود که احتمال اینکه کلر سمی یافت شده در منطقه از کپسولهای پرتاب شده از هواپیما خارج شده باشد بسیار کم است که در گزارش نهایی حذف شده است. مسأله‌ای که نویسنده ایمیل آن را «انحرافی بزرگ» در گزارش اصلی خوانده است.</p>
      <p>به گفته این کارشناس حقیقت‌یاب سازمان، اشتباه بزرگ دیگر گزارش آنجاست که نفس یافتن ماده سمی در منطقه را به منزله انجام گرفتن حمله شیمیایی توسط دولت سوریه در نظر گرفته است.</p>
      <p>در همان زمان ساکنان منطقه اعلام کردند که اطلاعی از رخ دادن حمله شیمیایی و یا آسیب دیدن اشخاص توسط آن ندارند ولی در همان زمان سازمان «کلاه سفیدها» که با سرمایه گذاری غربی-عربی توسط معارضان و با رهبری غربی‌ها راه‌اندازی شده است با جدیت خبر از وقوع حمله شیمیایی و مصدوم شدن تعداد زیادی از ساکنان شهردادند!</p>
      <p>به نظر می رسد افشا شدن این دروغ، یک رسوایی بزرگ برای کشورهای غربی به ویژه انگلیس، فرانسه و آمریکا رقم بزند.</p>
      <p>با افشای این اسناد، روسیه از یک سو و کشورهای غربی از سوی دیگر خود را برای یک نبرد و درگیری در جریان نشست سالانه سازمان منع سلاح های شیمیایی آماده می کنند. قرار است در این نشست مسئول وقوع حملات شیمیایی در سوریه معرفی شود. هم چنین قرار است طی آغاز سال آتی میلادی، نخستین گزارش تیم تحقیقاتی در خصوص ماهیت کسانی که دست به حملات شیمیایی در سوریه زده اند منتشر شود.</p>
      <p>نشست مهم سازمان منع سلاح های شیمیایی از روز دوشنبه آغاز و تا جمعه ادامه خواهد داشت به طوریکه روسیه تهدید کرده است که در صورتیکه بخشی از بودجه سال آتی این سازمان به تیم تحقیقاتی اختصاص یابد در روند تصویب بودجه مانع تراشی می کند. عدم تصویب بودجه نیز میتواند مشکلات خطرناکی را برای سازمان منع سلاح های شیمیایی به وجود آورد.</p>
      <p>با وجود مخالفت های گسترده سوریه و هم پیمانان آن، اکثریت کشورهای عضو سازمان منع سلاح های شیمیایی در ژوئن ۲۰۱۸ به نفع افزایش اختیارات این سازمان برای تعیین ماهیت عوامل حملات شیمیایی رأی دادند. در آن زمان روسیه، این سازمان را به کشتی تایتانیکی که در حال غرق شدن است تشبیه کرد. مسکو در آن زمان اعلام کرد که این سازمان سیاسی شده است.</p>
      <p>در آن زمان ترزا می، نخست وزیر وقت انگلیس در برابر مجلس عوام که مخالف حمله هوایی به سوریه بود قرار گرفت و اعلام کرد که مطمئن است حمله شیمیایی در سوریه صورت گرفته و عوامل این حمله را می شناسد. اینک که دروغ کشورهای غربی در خصوص سلاح شیمیایی در سوریه بر ملا شده است به نظر می رسد که تاریخ فریبکاری های آمریکا در قبال کشورهای منطقه مجددا تکرار شده و یادآور لشکر کشی آمریکا به عراق و اشغال این کشور به بهانه وجود سلاح های کشتار جمعی در عراق و بعد از آن آشکار شدن این دروغ بزرگ است.</p>
      <p>
        <b>سازمان تروریستی کلاه سفیدها؛ ابزاری برای اثبات دروغ غرب</b>
      </p>
      <p>کلاه سفیدها گروهی است که با پوشش اقدامات امدادرسانی در مناطق جنگی سوریه با انتشار تصاویر و فیلم های ساختگی سعی در تحریک جهانیان علیه حکومت قانونی سوریه دارد. گزارش های متعددی درباره اینکه اعضای گروه کلاه سفیدها پیشتر عضو گروه های تروریستی حاضر در سوریه بوده اند منتشر شده است.</p>
      <p>این گروه که در ابتدای جنگ سوریه به اندازه الان شناخته شده نبود تلاش می کرد خود را به عنوان یک تشکیلات امداد گر که به دنبال کمک رسانی به مردم سوریه است نشان دهد. این گروه به صورت گسترده تصاویر و فیلم هایی در خصوص کمک رسانی کلاه سفیدها به کسانی که زیر آوار حملات نیروهای بشار اسد مانده اند منتشر می کرد.</p>
      <p>بعد از آن بود که وزارت خارجه روسیه هشدار داد که کلاه‌ سفیدها در همراهی با تروریست‌ها در تدارک انجام اقدامی تحریک‌آمیز در سوریه با توسل به تسلیحات شیمیایی هستند. در همین راستا، ماریا زاخارووا سخنگوی وزارت خارجه روسیه هشدار داد که هدف از این اقدام برهم زدن روند صلح در سوریه است.</p>
      <p>کاخ سفید از اختصاص ۴.۵ میلیون دلار به کلاه سفیدها خبر داده حال آنکه زاخارووا از این موضوع انتقاد کرد و آن را نشانه‌ای از رابطه آمریکا با تروریست‌ها عنوان کرد.</p>
      <p>به تازگی نیز جسد «جیمز  لِمسوریر» بنیانگذار گروه کلاه سفیدها که با ارائه تصاویر ساختگی در خصوص سوریه، سعی در تحریک جهانیان علیه دولت دمشق داشت در استانبول کشف شده است.</p>
      <p>پلیس استانبول اعلام کرده است که جسد او مقابل آپارتمانش کشف شده است. بر اساس این گزارش، تحقیقات ابتدایی از احتمال خودکشی وی خبر می دهد.</p>
      <p>البته باید به این نکته اشاره کنیم که این نخستین بار نیست که گزارشات سازمان منع سلاح های شیمیایی با واقعیت تطابق پیدا نمی کند  بلکه در اردیبهشت امسال نیز، کارشناسان سازمان منع گسترش سلاح‌های شیمیایی از تحریف و دستکاری نتایج تحقیقات درباره حمله شیمیایی به شهر دوما سوریه خبر دادند. درهمین ارتباط، «ایان هندرسون» اعلام کرد که گزارش رسمی سازمان منع گسترش سلاح‌های شیمیایی درباره حمله به شهر دوما در استان ریف دمشق سوریه، با واقعیت‌ها منطبق نیست.</p>
      <p>در هر صورت باید منتظر ماند و واکنش کشورهای جهان به ویژه روسیه را در خصوص دروغ بودن این گزارشات دید؛ دروغی که مجددا تبدیل به رسوایی بزرگ برای غربی ها در قبال پرونده سوریه شده است.</p>
      <p>منبع: مهر</p>
    </article>
  </body>
</html>