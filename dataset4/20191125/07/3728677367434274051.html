<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216025/Als-minister-boerenplan-afwijst-moet-Nederland-rekening-houden-met-stelselmatige-acties"/>
    <meta property="og:site_name" content="RTV Noord"/>
    <meta property="article:published_time" content="2019-11-25T07:54:00+00:00"/>
    <meta property="og:title" content="'Als minister boerenplan afwijst, moet Nederland rekening houden met stelselmatige acties'"/>
    <meta property="og:description" content="Zo'n vijftig boeren verzamelen zich maandagmiddag om half één met hun trekkers bij Leek. 'We houden ons rustig en stellen de trekkers op de secundaire weg op.'"/>
  </head>
  <body>
    <article>
      <h1>'Als minister boerenplan afwijst, moet Nederland rekening houden met stelselmatige acties'</h1>
      <address>
        <time datetime="2019-11-25T07:54:00+00:00">25 Nov 2019, 07:54</time>
      </address>
      <p>Dat zegt Thomas Kamminga van de stuurgroep uit Niezijl. 'Er is ook een groep uit Bedum die iets gaat doen langs de Eemshavenweg. Maar we gaan de trekkers vandaag echt niet op de op- en afritten zetten. We willen alleen laten zien dat we er nog zijn.'</p>
      <h3>Gesprek over boerenplan</h3>
      <p>Landbouwminister Carola Schouten praat maandagmiddag in Den Haag met boerenorganisaties over de plannen die de boeren zelf hebben gemaakt om het stikstofprobleem op te lossen. Zij stellen voor om de koeien vaker in de wei te zetten, minder eiwitrijk voer te geven en mest te verdunnen met water.</p>
      <p>Kamminga vindt deze maatregelen voldoende. 'De industrie en de luchtvaart moeten ook iets bijdragen. Als we allemaal wat doen, komen we een heel eind.'</p>
      <h3>Acties</h3>
      <p>De boer uit Niezijl heeft gemengde gevoelens over het gesprek met de minister. 'Ze heeft nog nooit een duimbreed toegegeven, dus dat zal ze nu ook wel niet doen. Maar als ze onze plannen naar de prullenbak verwijst, moet Nederland rekening houden met stelselmatige acties', waarschuwt Kamminga.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215875/Boeren-komen-met-eigen-stikstofplan-We-trekken-de-bouwsector-weer-vlot"/>
        <a href="https://www.rtvnoord.nl/nieuws/215866/Onderzoek-naar-vergroening-Groningse-boeren"/>
      </related>
    </article>
  </body>
</html>