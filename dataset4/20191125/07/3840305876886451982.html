<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/autoritatile-operatiunile-aducerea-cheu-navei-rasturnate-portul-midia-bordul-ambarcatiunii-persoane-oi-307241.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T07:58:41+00:00"/>
    <meta property="og:title" content="Autoritățile au reluat operațiunile pentru aducerea la cheu a navei răsturnate în Portul Midia / La bordul ambarcațiunii se aflau 22 de persoane și 14.000 de oi"/>
    <meta property="og:description" content="Autorităţile au reluat, luni dimineaţa, operaţiunile pentru aducerea la cheu a navei răsturnate în Portul Midia şi la bordul căreia se află 14.000 de oi, urmând să încerce să înlăture încărcătura..."/>
  </head>
  <body>
    <article>
      <h1>Autoritățile au reluat operațiunile pentru aducerea la cheu a navei răsturnate în Portul Midia / La bordul ambarcațiunii se aflau 22 de persoane și 14.000 de oi</h1>
      <address><time datetime="2019-11-25T07:58:41+00:00">25 Nov 2019, 07:58</time> by <a rel="author">Redacția B1.ro</a></address>
      <p>Autorităţile au reluat, luni dimineaţa, operaţiunile pentru aducerea la cheu a navei răsturnate în Portul Midia şi la bordul căreia se află 14.000 de oi, urmând să încerce să înlăture încărcătura existentă pe puntea superioară a vaporului pentru a reduce din greutatea acestuia ca să fie pus pe poziţie pentru remorcare, transmite <a href="https://www.news.ro/eveniment/constanta-operatiunile-pentru-aducerea-la-cheu-a-navei-rasturnate-in-portul-midia-reluate-autoritatile-incearca-sa-inlature-incarcatura-de-pe-puntea-superioara-a-navei-1922404225482019110919179773">news.ro</a>.</p>
      <p>Purtătorul de cuvânt al Inspectoratului pentru Situaţii de Urgenţă Dobrogea, Anamaria Stoica a declarat că luni se va întruni şi Comitetul Judeţean pentru Situaţii de Urgenţă care va stabili ce se va întâmpla cu animalele evacuate de pe vapor. <br/><br/>„În cursul acestei zile se va întruni Comitetul Judeţean pentru Situaţii de Urgenţă, acolo unde reprezentanţii autorităţilor şi şefii tuturor armelor vor stabili exact ce se va întâmpla cu animalele care vor fi evacuate de pe vapor. De asemenea, operaţiunea de la navă a reînceput, se încearcă înlăturarea mărfii existente pe puntea superioară pentru a putea reduce din greutatea navei, iar apoi vor încerca să readucă nava pe chilă dreaptă pentru a o putea remorca în dană”, a afirmat Ana Maria Stoica. <br/><br/>În cursul zilei de duminică, autorităţile au reuşit să salveze 32 de oi aflate pe vapor, care au fost aduse pe cheu, în ţarcul de unde fuseseră încărcate pe navă. <br/> <br/>O navă cu 22 de membri ai echipajului, care avea la bord 14.000 de oi, s-a răsturnat duminică, în jurul prânzului, în Portul Midia. La faţa locului au fost trimise o ambulanţă a Serviciului Judeţean, o autospecială, un container multirisc şi o ambarcaţiune.<br/><br/>Toate persoanele aflate la bord au fost salvate, au precizat reprezentanţii ISU, care au completat că una dintre acestea a suferit un şoc hipotermic primind îngriji medicale din partea unui echipaj de ambulanţă. <br/><br/>Toţi marinarii de la bord sunt sirieni, iar nava trebuia să ajungă în Libia.</p>
    </article>
  </body>
</html>