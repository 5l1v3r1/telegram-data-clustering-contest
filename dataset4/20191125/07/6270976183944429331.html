<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/poroshenko-rozpoviv-pro-zustrichi-z-advokatom-trampa/"/>
    <meta property="og:site_name" content="Рубрика"/>
    <meta property="article:published_time" content="2019-11-25T07:53:04+00:00"/>
    <meta property="og:title" content="Порошенко розповів про зустрічі з адвокатом Трампа"/>
    <meta property="og:description" content="Колишній президент України Петро Порошенко заявив, що двічі зустрічався з Руді Джуліані, який обіцяв йому, що допоможе підняти рівень співпраці між США та Україною. Про це він розповів на Форумі з міжнародної безпеки у Канаді, повідомляє “Голос Америки”. На уточнюючі запитання, чи просив щось Джуліані за такі послуги, Порошенко спочатку відповів ухильно, але згодом дав […]"/>
  </head>
  <body>
    <article>
      <h1>Порошенко розповів про зустрічі з адвокатом Трампа</h1>
      <address><time datetime="2019-11-25T07:53:04+00:00">25 Nov 2019, 07:53</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/1-37-860x580-c-1.jpg"/>
      </figure>
      <p>Фото twitter.com/poroshenko<br/><b><b>Колишній президент України Петро Порошенко заявив, що двічі зустрічався з Руді Джуліані, який обіцяв йому, що допоможе підняти рівень співпраці між США та Україною.</b></b></p>
      <p>Про це він розповів на Форумі з міжнародної безпеки у Канаді, повідомляє <a href="https://ukrainian.voanews.com/a/5179255.html">“Голос Америки”.</a></p>
      <p>На уточнюючі запитання, чи просив щось Джуліані за такі послуги, Порошенко спочатку відповів ухильно, але згодом дав однозначну відповідь: “Дивіться, я – президент України, величної європейської нації, великої європейської країни, найбільшої за територією в Європі. І, звичайно, я не можу уявити такого типу розмов зі мною як із президентом України”.</p>
      <p>
        <b>Порошенко також сказав, що Джуліані не порушував питання “Бурісми” чи Байденів.</b>
      </p>
      <p>Колишній президент закликав міжнародну спільноту не забувати про російську агресію.</p>
      <p>“Хто зацікавлений у тому, щоб Україну не бачили як об’єкт російської агресії, що стало причиною введення санкцій проти Росії, поки та не залишить українську територію? Тепер ми переключаємо нашу увагу на так званий “Україна-ґейт”. Хто в цьому зацікавлений? Україна? Точно ні. Сполучені Штати? Точно ні. Одна особа – та, яка сидить в Росії”, – заявив Порошенко.</p>
      <p>Він заявив, що Україна сьогодні як ніколи прагне стати членом європейської спільноти.</p>
      <p>“Українській народ не має ніяких ілюзій. Кількість людей, які прагнуть членства українців Європейському союзі майже 70%. Ми сьогодні є однією з найбільш європейсько-оптимістичних націй зі всіх країн Європи. Тому так важливо, щоб двері Європейського Союзу залишались для нас відкритими. Тому що це є мотивуючим фактором”, – додав Порошенко.</p>
      <p>Він також заявив, що Європа не може бути в безпеці, якщо Україна не є членом НАТО.</p>
      <p>Раніше, <a href="https://rubryka.com/2019/11/24/dbr-oprylyudnylo-spysok-z-13-kryminalnyh-sprav-z-poroshenkom-shho-pro-nyh-vidomo/">ДБР оприлюднило список з 13 кримінальних справ з Порошенком: що про них відомо.</a></p>
    </article>
  </body>
</html>