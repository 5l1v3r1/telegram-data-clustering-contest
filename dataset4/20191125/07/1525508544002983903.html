<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780339/%D8%AA%D9%88%D9%84%DB%8C%D8%AF-%D9%84%D9%88%D8%A7%D8%B2%D9%85-%D8%AE%D8%A7%D9%86%DA%AF%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:55:49+00:00"/>
    <meta property="og:title" content="وزارت صنعت اعلام کرد: تولید لوازم خانگی در ایران افزایش یافت"/>
    <meta property="og:description" content="جدیدترین آمار منتشر شده از سوی وزارت صنعت، معدن و تجارت (صمت) نشان می‌دهد که در نیمه اول امسال تولید انواع لوازم خانگی نسبت به مدت مشابه در سال گذشته افزایش داشته است."/>
  </head>
  <body>
    <article>
      <h1>وزارت صنعت اعلام کرد: تولید لوازم خانگی در ایران افزایش یافت</h1>
      <address><time datetime="2019-11-25T07:55:49+00:00">25 Nov 2019, 07:55</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت صنعت، معدن و تجارت، این آمار نشان می‌دهد که از بین انواع لوازم خانگی، تولید یخچال-فریزر و ماشین‌ لباسشویی بیشترین افزایش را داشته است؛ به‌طوری‌که تولید این دو محصول با افزایش ۱۳.۶ و ۱۳.۴ درصدی در نیمه اول امسال به ۵۹۵ هزار و ۵۰۰ و ۲۹۱ هزار و ۴۰۰ دستگاه رسیده است.</p>
      <p>تولید کولر آبی نیز در این مدت با افزایش ۲.۱ درصدی از ۵۵۲ هزار و ۵۰۰ دستگاه در نیمه اول سال گذشته به ۵۶۴ هزار و ۲۰۰ دستگاه در شش ماهه اول امسال رسیده است.</p>
      <p>با این وجود تولید تلویزیون در این مدت با کاهش ۹ درصدی مواجه شده است؛ به‌طوری‌که در نیمه اول سال ۱۳۹۷ و ۱۳۹۸ به ترتیب ۳۵۰ هزار و ۱۰۰ و ۳۱۸ هزار و ۵۰۰ دستگاه تلویزیون تولید شده؛ این در حالی است که تولید این کالاهای صنعتی عموما در شهریورماه امسال نسبت به ماه قبل از آن (مرداد ماه) کاهشی بوده است. بیشترین کاهش تولید نیز در این مدت به کولر آبی مربوط می‌شود که تولید آن در شهریور نسبت به مرداد تقریبا نصف شد.</p>
    </article>
  </body>
</html>