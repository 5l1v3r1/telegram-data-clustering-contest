<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/bakcell-kupit-vodafone-ukrajina-za-734-mln-novini-ukrajini-50055437.html"/>
    <meta property="og:site_name" content="НВ"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Азербайджанський оператор Bakcell купить Vodafone Україна за $734 млн"/>
    <meta property="og:description" content="Група компаній NEQSOL Holding оголосила про підписання угоди своєю підконтрольною компанією про придбання мобільного оператора Vodafone Україна."/>
  </head>
  <body>
    <article>
      <h1>Азербайджанський оператор Bakcell купить Vodafone Україна за $734 млн</h1>
      <h2>Група компаній NEQSOL Holding оголосила про підписання угоди своєю підконтрольною компанією про придбання мобільного оператора Vodafone Україна.</h2>
      <address>
        <time datetime="2019-11-25T07:30:00+00:00">25 Nov 2019, 07:30</time>
      </address>
      <p>Компанія OOO Telco Solutions and Investments (є підконтрольною телекомунікаційній компанії ТОВ Bakcell, що входить до міжнародної групи компаній NEQSOL Holding) підписала юридично зобов’язуючу угоду з ПАТ МТС про продаж її телекомунікаційного бізнесу в Україні.</p>
      <p>В межах угоди, МТС через свою 100%-ву дочірню компанію Allegretto Holding S.a.r.l. (Люксембург) продає 100%-ву частку в компанії Preludium BV (Нідерланди), що є єдиним акціонером ПрАТ ВФ Україна, за $734 мільйони, в тому числі з урахуванням відтермінованого платежу на суму близько $84 мільйонів.</p>
      <p>Купівля компанії в Україні фінансується переважно за рахунок ресурсів від міжнародних фінансових структур.</p>
      <p>Зміна власника не вплине на операційну діяльність Vodafone Україна. Компанія продовжить надавати послуги під брендом Vodafone і надалі виконуватиме всі зобов’язання перед співробітниками, клієнтами та партнерами, йдеться в прес-релізі.</p>
      <p>«З придбанням Vodafone Україна, другого на ринку України телекомунікаційного оператора, ми продовжуємо стратегію розширення міжнародної присутності та виходу на нові ринки компаній, що входять в групу компаній NEQSOL Holding. Телекомунікаційна галузь є одним із пріоритетних напрямів роботи нашої групи, тому ми постійно інвестуємо в інноваційні та надійні телекомунікаційні рішення,<i> — </i>заявив Юсиф Джаббаров, СЕО NEQSOL Holding.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/vodafone-ukrajina-prodano-azerbaydzhanskiy-kompaniji-novini-ukrajini-50049560.html">Антимонопольний комітет дозволив азербайджанській Bakcell придбати Vodafone Україна</a>
        </li>
        <li>
          <a href="https://nv.ua/ukr/biz/tech/prodazh-vodafone-ukrajina-umovi-ugodi-novini-ukrajini-50051749.html">Умови угоди. МТС протягом трьох років не зможе конкурувати з проданою нею Vodafone Україна</a>
        </li>
      </ul>
      <p>Група компаній NEQSOL Holding охоплює нафтогазову, телекомунікаційну, високотехнологічну та будівельну галузі. До складу групи входять, зокрема, зареєстровані в Сполученому Королівстві Nobel Oil Services (UK) Limited і Nobel Oil E&amp;P (UK) Limited (торгове ім'я Nobel Upstream). Холдинг веде діяльність в Великобританії, США, Туреччині, Азербайджані, Казахстані, ОАЕ, Бангладеш. Холдинг увійшов в телекомунікаційну галузь на початку 2000-х років. Група інвестує в проекти з метою створення Цифрового шовкового шляху між Європою і Азією. На початку 2010-х років група вийшла на будівельний ринок. Компанія Norm є найбільшим виробником цементу в усьому Кавказькому регіоні.</p>
      <p>Bakcell була заснована в 1994 році, її мережа складається з понад 7,5 тис. базових станцій і охоплює 93% території (виключаючи окуповані) і 99% населення Азербайджану. Bakcell забезпечує надання послуг швидкісного мобільного інтернету 4G у всіх регіонах країни.</p>
      <p>Vodafone Україна обслуговує 19,7 млн абонентів. Чистий прибуток компанії в 2018 році становив 1,8 млрд грн. Компанія входить до групи МТС (через дві проміжні юрособи — люксембурзьку Allegretto Holding S.a.r.l. і нідерландську Preludium B.V.), у якій мажоритарним акціонером є бізнесмен Володимир Євтушенков.</p>
      <figure>
        <iframe src="https://www.youtube.com/embed/eS_SAQoWLcY" width="560" height="400" data-service="Youtube" scrolling="no"/>
      </figure>
    </article>
  </body>
</html>