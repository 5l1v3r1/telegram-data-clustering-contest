<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402189/%D8%AF%DB%8C%D9%88%D8%A7%D8%B1-%D8%AA%D8%AD%D8%B1%DB%8C%D9%85-%D9%87%D9%88%D8%A7%D9%88%DB%8C-%D8%AA%D8%B1%DA%A9-%D8%A8%D8%B1%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:51:25+00:00"/>
    <meta property="og:title" content="دیوار تحریم &quot;هواوی&quot; ترک برداشت"/>
    <meta property="og:description" content="وزارت بازرگانی آمریکا با صدور یک مجوز به شرکت مایکروسافت اجازه داد که به فروش نرم‌افزارهای خود به شرکت چینی هواوی که مورد تحریم آمریکا است، ادامه دهد."/>
  </head>
  <body>
    <article>
      <h6 class="kicker">آمریکا به مایکروسافت اجازه داد با شرکت چینی همکاری کند</h6>
      <h1>دیوار تحریم "هواوی" ترک برداشت</h1>
      <address><time datetime="2019-11-25T07:51:25+00:00">25 Nov 2019, 07:51</time> by <a rel="author">مسعود جعفرشعار</a></address>
      <p>وزارت بازرگانی آمریکا با صدور یک مجوز به شرکت مایکروسافت اجازه داد که به فروش نرم‌افزارهای خود به شرکت چینی هواوی که مورد تحریم آمریکا است، ادامه دهد.</p>
      <p><b>به گزارش ایسنا و به نقل از انگجت، </b>دولت آمریکا از بسیاری جهات هنوز شرکت "هواوی" را در لیست سیاه خود نگه داشته است، اما این غول فناوری چینی امتیاز بزرگی را باز پس گرفت.</p>
      <p>وزارت بازرگانی آمریکا به مایکروسافت مجوز صادرات نرم افزارهای بازار انبوه را به هواوی داده است.</p>
      <p>مایکروسافت نگفته است که منظور از "بازار انبوه" چیست، اما به نظر می‌رسد سیستم عامل ویندوز و برنامه‌های آفیس جزئی از آن حساب می‌شوند. بنابراین هواوی احتمالا در عرضه رایانه‌های شخصی خود مانند "MateBook X Pro" مشکلی نخواهد داشت.</p>
      <p>وزارت بازرگانی در چند مورد حاضر به ارائه مجوزهای موقت این چنینی برای ادامه کار چرخ دنده‌های تجارت کلان آمریکا شده است.</p>
      <p>"ویلبر راس" وزیر بازرگانی آمریکا نیز مدتی پیش اظهار داشت که برخی از شرکت‌ها این مجوزها را دریافت می‌کنند، اگرچه وی همچنین هشدار داد که احتمالاً بسیاری از مجوزهای سابق نیز لغو خواهند شد.</p>
      <p>به عنوان مثال شرکت گوگل تاکنون این مجوز را دریافت نکرده است و این تاثیر بسزایی در تجارت هواوی داشته است. چرا که هواوی مجبور است تلفن‌های اندرویدی خود را بدون برنامه‌های گوگل بفروشد و این امر می‌تواند موجب نارضایتی شدید مشتریانی شود که انتظار دارند برنامه‌های مرورگر کروم، رایانامه جی‌میل و سایر برنامه‌های اصلی گوگل را در گوشی خود داشته باشند و قطعا از مشتریان گوشی‌های هوشمند هواوی می‌کاهد.</p>
      <p>مقامات آمریکایی در درجه اول نگران پتانسیل هواوی برای کمک به چین در جاسوسی از شبکه‌های تلفن همراه آمریکایی هستند و تلفن‌ها از نظر تئوری می‌توانند در این امر سهیم باشند.</p>
      <p>ایالات متحده شواهدی از نظارت و جاسوسی فعال چینی‌ها ارائه نکرده است، اما صرفاً در مورد آن مظنون است. مگر اینکه گوگل و هواوی بتوانند مقامات آمریکایی را متقاعد کنند که تلفن‌های همراه تهدیدی در این زمینه نیستند و پس از آن، این دو شرکت برای ادامه همکاری در آینده شانس خواهند داشت.</p>
      <p>انتهای پیام</p>
    </article>
  </body>
</html>