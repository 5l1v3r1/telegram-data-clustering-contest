<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/firea-mesaj-pentru-dancila-chiar-vreti-sa-iesim-pe-usa-din-dos-a-istoriei-18613704"/>
    <meta property="og:site_name" content="Gândul"/>
    <meta property="article:published_time" content="2019-11-25T07:33:23+00:00"/>
    <meta property="og:title" content="Firea, mesaj pentru Dăncilă: Chiar vreţi să ieşim pe uşa din dos a istoriei?"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Firea, mesaj pentru Dăncilă: Chiar vreţi să ieşim pe uşa din dos a istoriei?</h1>
      <h2>Primarul general al Capitalei, Gabriela Firea, a criticat-o, luni, pe Viorica Dăncilă pentru ”impunerea” în conducerea PSD a lui Gabriel Oprea şi unor lideri sindicali. ” Doamne, chiar vreţi să ieşim pe uşa din dos a istoriei?”, i-a transmis liderului partidului.</h2>
      <address><time datetime="2019-11-25T07:33:23+00:00">25 Nov 2019, 07:33</time> by <a rel="author" href="https://www.gandul.info/autor/teodor-bobei" target="_blank">Teodor Bobei</a></address>
      <p>”Pentru copiii acestei ţări care merită mai mult de la politicieni, îmi voi asuma toate riscurile, consecinţele şi nu voi accepta compromisuri. Greşelile şi compromisurile i-au determinat pe români să aleagă într-un număr atât de mare răul cel mai mic. Mă doare, dar îi înţeleg perfect! Aşa cum am rămas doar şase în picioare, din cei 25 de semnatari ai scrisorii prin care îi solicitam dlui Dragnea să se retragă de la conducerea PSD, pentru că începuse să ne facă foarte mult rău - şi în primul rând românilor -, cu toate pedepsele pe care le-am primit fiecare în parte, aşa şi acum vreau să mă delimitez printre primii în mod public faţă de nesocotirea opiniei majorităţii covârşitoare a românilor şi a colegilor din partid, prin impunerea intrării în CEX, fără votul explicit al nostru, a unor persoane, pe motiv că acum nu mai conduc partide ci... sindicate”, a scris Gabriela Firea pe Facebook.</p>
      <p>Ea susţine că membrii conducerii PSD nu au votat în cunoştiinţă de cauză.</p>
      <p>”Resping ferm ideea că aş fi ştiut aşa ceva, că aş fi fost de acord! Eram în primul rând la CEX, în campania electorală, când ni s-a cerut votul pentru colaborarea cu câteva sindicate. Propunere votată în unanimitate. Nu s-a citit numele preşedinţilor acelor sindicate - unele de care nu am auzit în viaţă mea -, nu s-a precizat că devin automat vicepreşedinţi ai PSD şi că au drept de vot în BPN şi CEX, că şi cum ar fi fost votaţi în Congres de către delegaţii din toată ţară. Sunt dezamăgită că începem analiză prăbuşirii noastre cu un astfel de gest sfidător. Nu ne putem reforma şi relua legătura cu simpatizanţii noştri printr-o minciună. Aud că şi alte persoane controversate se lipesc acum, în înghesuială şi nebăgare de seamă, de noi. Probabil vor să ne îngroape definitiv! Mă delimitez categoric! Doamne, chiar vreţi să ieşim pe uşa din dos a istoriei?”, a conchis Gabriela Firea.</p>
      <p>Viorica Dăncilă a declarat, duminică seară, că fostul ministru de Interne Gabriel Oprea a fost prezent la sediul PSD, deoarece este vicepreşedinte în Comitetul Executiv al partidului, funcţie obţinută în urma semnării unui protocol de colaborare.</p>
      <p>„Noi am făcut protocol de colaborare cu sindicatele, cu CNSLR Frăţia, cu Uniunea Militarilor şi Poliţiştilor, am făcut cu mai multe sindicate, iar prin aceste protocoale pe care le-am semnat, lidierii sindicatelor respective fac parte din Comitetul Executiv Naţional. Avem cu cinci sindicate. Toţi liderii de sindicate au funcţie de vicepreşedinte la nivel de Comitet Executiv Naţional. Am făcut cu cinci sindicate, deci avem cinci vicepreşedinţi. Au şi drept de vot”, a spus Viorica Dăncilă, întrebată despre motivul pentru care Gabriel Oprea a fost prezent duminică la sediul PSD.</p>
      <related>
        <h4>Citeşte şi</h4>
        <a href="https://www.gandul.info/politica/dezastrul-din-psd-putea-fi-evitat-daca-dancila-nu-ignora-un-mesaj-dur-avertismentul-unui-lider-social-democrat-stimati-colegi-din-cex-tara-arde-si-baba-se-scarpina-18613570?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/iohannis-a-pulverizat-o-pe-dancila-in-judetul-cluj-presedintele-a-luat-81-18-din-voturi-18613499?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/liviu-plesoianu-dupa-ce-gabriel-oprea-a-fost-numit-vicepresedinte-in-psd-cuuuuum-dancila-iti-bati-joc-de-noi-18613478?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>