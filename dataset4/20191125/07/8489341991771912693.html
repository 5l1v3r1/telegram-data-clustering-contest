<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807306/%D8%B4%DB%8C%D9%88%D9%87%E2%80%8C%DB%8C-%DA%A9%D8%A7%D8%B1-%D9%85%D8%B3%DB%8C%D8%B1%DB%8C%D8%A7%D8%A8%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D9%BE%D8%B1%D9%88%D9%86%D8%AF%D9%87-%D8%A7%D9%85%D8%B4%D8%A8-%DA%86%D8%B1%D8%AE"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:53:00+00:00"/>
    <meta property="og:title" content="شیوه‌ی کار مسیریاب‌های ایرانی پرونده امشب «چرخ»"/>
    <meta property="og:description" content="سی‌وششمین قسمت «چرخ» ساعت ۱۹ امروز، دوشنبه ۴ آذر، با موضوع مسیریاب‌های ایرانی از شبکه‌ی چهار سیما پخش خواهد شد."/>
  </head>
  <body>
    <article>
      <h1>شیوه‌ی کار مسیریاب‌های ایرانی پرونده امشب «چرخ»</h1>
      <h2>سی‌وششمین قسمت «چرخ» ساعت ۱۹ امروز، دوشنبه ۴ آذر، با موضوع مسیریاب‌های ایرانی از شبکه‌ی چهار سیما پخش خواهد شد.</h2>
      <address>
        <time datetime="2019-11-25T07:53:00+00:00">25 Nov 2019, 07:53</time>
      </address>
      <p> به گزارش گروه فرهنگی <a href="https://snn.ir/">خبرگزاری دانشجو</a>، در این قسمت از مجله‌ی علمی شبکه‌ی چهار، محمدحسین جهان‌پناه به‌عنوان مجری-کارشناس میز فناوری «چرخ» با جواد عامل، مدیر نرم‌افزار مسیریابی «نشان» درباره‌ی شیوه‌ی کار مسیریاب‌های ایرانی و مزایا و معایب آن‌ها گفتگو خواهد کرد.</p>
      <p>مسیریاب‌ها نرم‌افزار‌هایی بر پایه‌ی سامانه‌ی موقعیت‌یابی جهانی (GPS) هستند که این قابلیت را به کاربران می‌دهند که بتوانند کم‌ترافیک‌ترین و سریع‌ترین مسیر را برای رسیدن به مقصد خود پیدا کنند و آن‌ها را تا رسیدن به مقصد گام به گام همراهی می‌کند. اطلاعات جامع و کامل در مورد محدوده‌های طرح ترافیک و طرح زوج و فرد، نقشه و راهنمای صوتی به زبان فارسی، امکان اطلاع دادن ترافیک شدید، تصادف و ... از ویژگی‌های نسخه‌های ایرانی این نرم‌افزار‌های مسیریاب هستند. پلیس راهور تهران هم اعلام کرده با مسیریاب‌های ایرانی همکاری دارد و این نرم‌افزار‌ها می‌توانند در شناسایی نقاط حادثه‌خیز و همچنین استفاده از اطلاعات ترافیکی به رانندگان کمک کنند.</p>
      <p>در بخش روایت خبری «چرخ»، علی خورشیدی، جزییات خودروی تسلا را بررسی خواهد کرد. گزارش مستند بهزاد یوسفی از موزه‌ی صنعت برق یکی دیگر از بخش‌های پنجاه‌وهفتمین قسمت «چرخ» خواهد بود.</p>
      <p>مجله‌ی تصویری «چرخ» مهم‌ترین رویداد‌های علم و فناوری و مسائل روزمره‌ی زندگی را با نگاهی تخصصی و به‌زبانی ساده و با حضور کارشناسان، اساتید دانشگاه و نخبگان بررسی و واکاوی می‌کند.</p>
      <p>«چرخ» روزهای، یکشنبه، دوشنبه و سه‌شنبه، از ساعت ۱۹ به‌صورت زنده از شبکه‌ی چهار پخش می‌شود. مجری «چرخ» حافظ آهی است و محمد جباری سردبیری برنامه و الهه بهبودی تهیه‌کنندگی «چرخ» را بر عهده دارند.</p>
      <figure>
        <img src="https://snn.ir/files/fa/news/1398/9/4/848642_534.jpg"/>
      </figure>
    </article>
  </body>
</html>