<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/asia/mestnite-izbori-v-honkong-donesoha-smazvashta-zaguba-na-prokitajskija-rejim-news_1409373.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T07:50:00+00:00"/>
    <meta property="og:title" content="Местните избори в Хонконг донесоха смазваща загуба на прокитайския режим"/>
    <meta property="og:description" content="Продемократичните сили получават абсолютно мнозинство на изборите за членове на съвети на кварталите в Хонконг след предварително преброяване на гласовете, съобщава South China Morning Post."/>
  </head>
  <body>
    <article>
      <h1>Местните избори в Хонконг донесоха смазваща загуба на прокитайския режим</h1>
      <address><time datetime="2019-11-25T07:50:00+00:00">25 Nov 2019, 07:50</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Продемократичните сили получават абсолютно мнозинство на изборите за членове на съвети на кварталите в Хонконг след предварително преброяване на гласовете, съобщава South China Morning Post. <br/><br/><br/>В неделя Хонконг проведе преки избори за съветите на 18 градски квартала, в които 1090 кандидати се бореха за 452 места. Съветите разглеждат въпроси на областно ниво като транспорт и комунални услуги, посочва БГНЕС.</p>
      <related>
        <a href="https://www.actualno.com/asia/sasht-vyrvi-kym-zakon-zaradi-honkong-news_1407894.html"/>
      </related>
      <p>Изборите, които се проведоха на фона на продължаващи вече шести месец антиправителствени протести, се смятат за барометър за подкрепата към антиправителственото движение и към властта на ръководителя на администрацията в Хонконг Кари Лам. Избирателната активност на изборите беше рекордна. Общо 2,94 милиона души упражниха правото си на глас, което представлява 71,2% от общия брой регистрирани избиратели. През 2015 г. избирателната активност на подобни избори беше едва 47%. <br/>Към 9:00 местно време продемократичните сили печелят в 17 от 18 области, като получават повече от 278 места. Пропекинският лагер досега получава едва 42 места. Независимите кандидати успяха да вземат 24 места. Всички съвети след изборите през 2015 година бяха контролирани от привърженици на централната китайска власт.</p>
      <related>
        <a href="https://www.actualno.com/asia/ogneno-opustoshenie-v-goljam-universitet-v-honkong-sled-poreden-sblysyk-na-demonstranti-i-policija-video-news_1407175.html"/>
      </related>
      <p>Поради факта, че продемократичният блок получи мнозинство във всички градски райони, те вероятно ще получат 120 места в избирателната комисия, която избира ръководителя на областната администрация. <br/>Хонконг е част от Китай, "независимо от това, което се случва", заяви китайският външен министър Ван И на фона на унищожителната изборна загуба. Резултатите от изборите в неделя в полуавтономния град изпратиха ясно послание на подкрепяното от Пекин правителство за исканията на протестното движение, което продължава от месеци, посочва АФП. "Това все още не е окончателният резултат. Нека изчакаме крайния резултат. Въпреки това, ясно е, че без значение какво се случва, Хонконг е част от Китай и специален административен регион на Китай", каза Ван И пред репортери, след като се срещна с японския премиер Шиндзо Абе в Токио. "Всеки опит за намеса в Хонконг или дори да навреди на просперитета и стабилността му, няма да успее", допълни още китайският външен министър.</p>
      <related>
        <a href="https://www.actualno.com/asia/protestirashtite-v-honkong-se-barikadirat-izpolzvat-katapulti-i-streli-sreshtu-policijata-news_1406184.html"/>
      </related>
      <p>В същото време управителят на Хонконг Кари Лам заяви, че нейното правителство "ще чуе със смирение" гласа на народа след унизителната изборна загуба и ще го вземе предвид.</p>
    </article>
  </body>
</html>