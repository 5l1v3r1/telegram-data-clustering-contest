<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/zo-check-je-of-je-bespioneerd-wordt-in-jouw-airbnb-33226"/>
    <meta property="og:site_name" content="Apparata"/>
    <meta property="article:published_time" content="2019-11-25T07:31:00+00:00"/>
    <meta property="og:title" content="Zo check je of je bespioneerd wordt in jouw Airbnb"/>
    <meta property="og:description" content="Handige tips om te ontdekken of jouw verhuurder stiekem meekijkt."/>
  </head>
  <body>
    <article>
      <h1>Zo check je of je bespioneerd wordt in jouw Airbnb</h1>
      <h2>Handige tips om te ontdekken of jouw verhuurder stiekem meekijkt.</h2>
      <address><time datetime="2019-11-25T07:31:00+00:00">25 Nov 2019, 07:31</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Hoe vaak het gebeurt weet men niet precies, maar je leest regelmatig dat verhuurders stiekem opname-apparatuur in een Airbnb verstoppen. De regels van Airbnb zijn daarin soepeler dan je denkt. Zo is het maken van opnames in beginsel toegestaan mits de verhuurder dit openlijk communiceert in zijn huisregels. Het is (zowel volgens de reglementen van Airbnb als volgens de wet) verboden om opnames te maken in de slaapkamer, toilet en/of badkamer. Toch houdt niet iedere verhuurder zich aan die regels, dus kun je het zekere voor het onzekere nemen en een check uitvoeren als je jouw Airbnb binnen stapt.</p>
      <p><b>Check elektrische apparatuur</b><br/>Camera’s zijn vaak verbonden met andere elektrische apparatuur, zoals wekkerradio’s, televisies etc. Zie je bij deze apparatuur bijzondere stekker, laadkabeltjes of andere zaken die je normaal niet bij die elektronica verwacht? Dan is het tijd voor nader onderzoek!</p>
      <p><b>Verborgen camera’s in meubilair vinden</b><br/>De camera in de plantenbak of de smartphone die onder de gootsteen van de badkamer geplakt is, het is allemaal al gespot. Uiteraard kun je zelf een visuele inspectie uitvoeren van de meubelen en andere grote stukken. Sommige camera’s zijn echter zo klein of goed verborgen dat je ze toch niet (direct) ziet. Er is een handige truc om ook dat op te lossen. Doe de gordijnen dicht in jouw Airbnb en het licht uit. Zie je ergens een lampje of iets anders dat je niet verwacht? Vast niet, want als men echt de spion uit wil hangen is men te slim om zo’n verklikker te gebruiken. Je kunt dan wel (nog steeds in het donker) jouw zaklamp gebruiken. Schijn rustig door de kamer en let goed op reflectie. Cameralenzen zullen namelijk zo’n reflectie geven.</p>
      <p><b>De elektronica in de strijd gooien</b><br/>Naast de fysieke inspecties kun je natuurlijk ook de datastroom even controleren. Zie je via de Wifi-connector dat er Wifi-verbindingen zijn die je niet verwacht? Zie je een onverwachte Bluetooth-verbinding? Alle reden om even te checken waar die dataverbinding vandaan komt en -nog belangrijker- welke data hij verzendt.</p>
      <p><b>Grof geschut voor cameradetectie</b><br/>Als je bij deze stap bent aangekomen is het misschien verstandiger om sowieso een andere Airbnb te nemen, want je voelt je klaarblijkelijk niet veilig. Mocht je toch jouw paranoia willen stillen dan kun je altijd nog jouw toevlucht nemen tot (vaak gratis) Apps die verborgen camera’s detecteren of een betaalde variant nemen die eventuele opnames verstoort. Mocht het echt uit de hand lopen dan kun je natuurlijk altijd bij een zogenoemde spyshop professionele apparatuur kopen (of misschien wel huren) voor een uitgebreide check.</p>
      <p>Wat moet je doen als je een verborgen camera in jouw Airbnb vindt?<br/>Wanneer je op basis van de bovenstaande stappen inderdaad verborgen opname-apparatuur vindt kun je het beste gelijk actie ondernemen. Leg met jouw smartphone goed vast (zonder ergens aan te komen) wat je hebt gevonden en waarschuw de politie. Hierna kun je het beste ook Airbnb informeren en uiteraard jouw geld terugvragen. Daarbij kan Airbnb op deze manier maatregelen nemen tegen de vergluurder om zo toekomstige huurders te beschermen.</p>
      <p>Overigens is Airbnb vatbaar voor meer <a href="https://www.apparata.nl/nieuws/let-op-en-trap-niet-in-deze-airbnb-scams-33044">vormen van oplichting</a>. Aan de andere kant kun je er natuurlijk ook genoeg bijzondere accommodaties vinden voor een <a href="https://www.apparata.nl/nieuws/deze-airbnb-is-de-droom-voor-elke-super-mario-fan-20232">bijzonder verblijf</a>.</p>
      <p>Bron: <a href="https://www.digitaltrends.com/home/how-to-find-hidden-cameras/">digitaltrends</a></p>
    </article>
  </body>
</html>