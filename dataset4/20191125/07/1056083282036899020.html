<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402103/%DA%AF%D8%A7%D9%84%D8%B1%DB%8C-%D9%87%D8%A7%DB%8C-%D8%AA%D8%AE%D8%B5%D8%B5%DB%8C-%D8%A8%D8%A7%DB%8C%D8%AF-%D8%AF%D8%B1-%D8%AA%D8%A8%D8%B1%DB%8C%D8%B2-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:00:45+00:00"/>
    <meta property="og:title" content="گالری‌های تخصصی باید در تبریز افزایش یابد"/>
    <meta property="og:description" content="ایسنا/آذربایجان شرقی یک هنرمند مجسمه ساز با تاکید بر این‌که باید در تبریز گالری‌ها افزایش پیدا کرده و دوام بیاورند و سپس سلیقه خود را به مردم نشان دهند، گفت: اکسپوی تبریز هم در راستای تقویت سواد بصری مردم، یک اتفاق و یک تلنگر خوب است، اما حرکتی ریشه ای نیست و باید در این رابطه ریشه‌ای هم عمل کرد."/>
  </head>
  <body>
    <article>
      <h6 class="kicker">یک هنرمند مجسمه‌ساز:</h6>
      <h1>گالری‌های تخصصی باید در تبریز افزایش یابد</h1>
      <address><time datetime="2019-11-25T07:00:45+00:00">25 Nov 2019, 07:00</time> by <a rel="author">مهری هاشم زاده</a></address>
      <p>ایسنا/آذربایجان شرقی یک هنرمند مجسمه ساز با تاکید بر این‌که باید در تبریز گالری‌ها افزایش پیدا کرده و دوام بیاورند و سپس سلیقه خود را به مردم نشان دهند، گفت: اکسپوی تبریز هم در راستای تقویت سواد بصری مردم، یک اتفاق و یک تلنگر خوب است، اما حرکتی ریشه ای نیست و باید در این رابطه ریشه‌ای هم عمل کرد.</p>
      <p>قدرت‌الله عاقلی در گفت‌وگو با ایسنا، با بیان این‌که اکسپوها اهمیت ویژه‌ای در خرید و فروش آثار هنری و فعال شدن گالری ها دارند، افزود: در کنار برگزاری اکسپو، باید گالری‌ها نیز فعال و حرفه‌ای و تخصصی شوند تا شاهد رونق در خرید و فروش آثار هنری باشیم.</p>
      <p>وی با اظهار امیدواری بر رونق تجارت هنر در تبریز، گفت: هنوز در تبریز، گالری‌ها همه گیر نشده و گالری‌های تخصصی شکل نگرفته است؛ گالری‌هایی که به شکل تخصصی در حوزه‌های مختلف "مجسمه، نقاشی طبیعت یا انتزاعی و یا ..." فعالیت کنند؛ شاید اکسپوی تبریز گام مبارکی در این رابطه شده و کمک کند که گالری‌ها و تشکل‌های تخصصی در تبریز شکل بگیرد.</p>
      <p>
        <b>سابقه تبریز در خرید و فروش آثار نقاشی</b>
      </p>
      <p>این هنرمند با تاکید بر این‌که تبریز، سابقه هنری بسیار خوبی دارد و جزو اولین شهرهایی است که از قدیم در آن تابلو نقاشی خرید و فروش می شده است، افزود: در ایران شهری نداریم که مغازه اختصاصی فروش آثار هنری مثل نقاشی داشته باشد، اما تبریز تنها شهر در ایران است که در 100 سال گذشته این جریان، در آن اتفاق افتاده است.</p>
      <p>وی در این خصوص ادامه داد: در گذشته تابلو نقاشی نیز همانند تابلو فرش، در تبریز خرید و فروش خوبی داشت و افراد علاقه‌مند به داشتن یک تابلو نقاشی از یک نقاش خوب بودند که متاسفانه این فرهنگ طی 40 سال گذشته اندکی کمرنگ شده اما این پایه و شعور و فهم هنری در جامعه تبریز وجود دارد که باید تقویت شود.</p>
      <p>این هنرمند با بیان این‌که فعال شدن مراکز فرهنگی و هنری و گالری‌ها به تقویت این پایه هنری در تبریز کمک می کند، اظهار کرد: مجموعه داران قدیمی و متمولان جامعه نیز باید کمک کنند تا گالری‌های تخصصی در تبریز افتتاح شود.</p>
      <p>وی گفت: شهرداری تبریز که کارهای بسیار خوبی کرده می‌تواند در راستای افزایش سواد بصری مردم نیز نقاط مشخصی را با تخفیف‌های ویژه، بخشودگی خاص و... به هنرمندان یا علاقه مندان برای تقویت و فعالیت گالری‌ها اختصاص دهد و در نهایت با فعال شدن گالری‌ها و ارائه سلیقه به مخاطب، زمینه‌های تقویت رشد هنر و سواد بصری در جامعه ایجاد می‌شود.</p>
      <p>وی در ادامه به وضعیت هنر مجسمه سازی در تبریز اشاره کرد و افزود: متاسفانه مجسمه سازی برای انواع سلیقه‌ها هنوز در تبریز اتفاق نیفتاده است.</p>
      <p>عاقلی تاکید کرد: پایه هنر مجسمه سازی در تهران است و طی 15 سال گذشته نیز روند روبه رشدی را داشته و به خاطر حمایت‌های شهرداری و سایر بنیادها، گالری‌ها بصورت تخصصی فعالیت کرده و مخاطب خاص خودشان را دارند و به قولی کسی جای کسی را تنگ نکرده است. این اتفاق خوب به تدریج در شیراز، اصفهان و مشهد نیز به تدریج در حال افتادن است، اما یک کارفرهنگی و زمانبر است.</p>
      <p>
        <b>اکسپوی تبریز در حال حاضر بهترین قدم در فضای هنری تبریز است</b>
      </p>
      <p>وی در خاتمه به برگزاری چهارمین دوره اکسپوی تبریز اشاره کرد و افزود: باید این حرکت فرهنگی را به فال نیک بگیریم و امید است همین اتفاق باعث شود که مسئولان یا مدیران فرهنگی تبریز به فکر افتاده و جدی تر به مقوله رونق هنر و فعال کردن گالری‌های تخصصی بپردازند. اکسپوی تبریز، شاید حرکتی ناقص باشد، اما در حال حاضر بهترین قدم در تبریز است.</p>
      <p>بر اساس این گزارش، چهارمین دوره «اکسپوی آثار هنری تبریز» در چهار رشته هنری "نقاشی، مجسمه، عکس و خوشنویسی" در هتل لاله پارک تبریز به صورت ملی برگزار می‌شود.</p>
      <p>انتهای پیام</p>
    </article>
  </body>
</html>