<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/19-sehir-hastanesine-95-milyar-dolar-hazine-garantisi-257798h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T07:13:00+00:00"/>
    <meta property="og:title" content="19 şehir hastanesine 95 milyar dolar hazine garantisi"/>
    <meta property="og:description" content="AKP iktidarının özel sektörle birlikte yaptığı projelerde verdiği hazine garantilerini dolar üzerinden vermesi dikkat çekti. Yapım maliyeti 11,2 milyar dolar olan 19 şehir hastanesi için verilen hazine garantisi 94,9 milyar doları buldu."/>
  </head>
  <body>
    <article>
      <h1>19 şehir hastanesine 95 milyar dolar hazine garantisi</h1>
      <address><time datetime="2019-11-25T07:13:00+00:00">25 Nov 2019, 07:13</time> by <a rel="author">Yeni Çağ Gazetesi</a></address>
      <p>
        <b>AKP iktidarının özel sektörle birlikte yaptığı projelerde verdiği hazine garantilerini dolar üzerinden vermesi dikkat çekti. Yapım maliyeti 11,2 milyar dolar olan 19 şehir hastanesi için verilen hazine garantisi 94,9 milyar doları buldu.</b>
      </p>
      <p>Karar gazetesi yazarı İbrahim Kahveci, iktidarın özel sektörle birlikte gerçekleştirdiği projelerde hazine garantisini dolar üzerinden vermesine tepki gösterdi. Cumhurbaşkanı Recep Tayyip Erdoğan’ın iş adamlarına dolar yerine Türk Lirası kullanmalarını tavsiye ettiğini hatırlatan Kahveci, sadece 19 şehir hastanesi için verilen hazine garantisinin 94,9 milyar dolara ulaştığını söyledi.</p>
      <p>Karar gazetesi yazarı İbrahim Kahveci’nin “Acaba hükümet TL’ye döner mi?” başlıklı yazısının ilgili bölümü şöyle:</p>
      <p>"Geçen hafta Sayın Erdoğan’ın iş dünyasına yönelik yeni açıklaması aslında ülkenin temel sorunu. Maalesef TL’ye olan güven diplerde sürünüyor. Tasarruflar her hafta yeni Dolar rekorları ile nerede ise açıklanıyor.</p>
      <p>Erdoğan, “Kendi parana dön, kendi paranı kullan” dese de bunun ne derece inandırıcı olacağını hesaplamamız gerekiyor.</p>
      <p>Kasım 2016’ya gelirken TL üç yönden darbe yedi;</p>
      <p>1- Önce yüzde 49 oya almış seçilmiş Başbakan’ın yerine yüzde sıfır (0) oy almış atanmış Başbakan geldi.</p>
      <p>2- Ardından hain FETÖ darbe girişimi</p>
      <p>3- Ve son darbeyi de OHAL ile gelen demokrasi azalması verdi.</p>
      <p>Kasım ayında dolar karşısında 3,5 lira seviyesine kadar değer kaybeden TL için “Döviz bozdur” kampanyası da hiçbir işe yaramadı. Millet sattığı dolarları (sattı ise) sonraki aylarda çok daha yüksekten fazlasıyla aldı. Ve 1 dolar 12 Ağustos gecesi yine Erdoğan’ın konuşması ile 7,21 zirvesine ulaştı.</p>
      <p>İşte orada MHP dolar bozdurdu.</p>
      <p>Ama bugün iş başka yönde gelişiyor. Millete ve iş dünyasına TL tavsiyesinde bulunuyoruz. Acaba ne kadar ciddiyiz?</p>
      <p>Çünkü, Hükümetin yaptığı nerede ise bütün mega projeler DOLAR ve EURO üzerinden Hazine garantili.</p>
      <p>Hatta bazı projeler ABD enflasyonuna bile endeksli. Mesela Osmangazi Köprüsü anlaşma aşamasında 35 dolardı, şimdi ABD enflasyonu nedeniyle 45 dolar.</p>
      <p>AK Parti ve Sayın Erdoğan’ın yönettiği bu anlaşmalar bugün tam hesabı bilinmeyecek devasa bir büyüklüğe ulaştı. Sadece 19 Şehir Hastanesinin Hazine garantisi 94,9 milyar dolara ulaşmış. Oysa bu hastanelerin yapım maliyeti 11,2 milyar dolar.</p>
      <p>Köprüler dolarla-euroyla</p>
      <p>Otobanlar dolarla</p>
      <p>Hastaneler dolarla</p>
      <p>Havalimanları dolarla-euroyla verilen Hazine garantileri ile yapılıyor.</p>
      <p>Diyeceksiniz ki, az da olsa dış kredi kullanıldığı için dolar ve euro üzerinden garanti veriliyor. İyi ama zaten o kredilere de HAZİNE KEFİL</p>
      <p>Koca Devletin kefil olduğu ve projelerde küçük bir pay tutan yabancı krediler yüzünden mi bütün projelerde Hazine garantileri dolar ve euro olarak verildi?</p>
      <p>Kısaca bugün Hükümetin bile TL kullanmadığı bir ortamda, iş dünyasına TL kullanın demek ne kadar güvenilir mesaj verecektir?</p>
      <p>Önce Hükümetin TL kullanması gerekmiyor mu? Hazine garantilerini TL’ye çevirmesi gerekmiyor mu?</p>
      <p>Bir de bu projeleri neden LONDRA’daki tahkime bağladık? Türk Mahkemeleri mega projelerde neden yetkisiz? LONDRA ne iş!"</p>
      <related>
        <a href="https://www.yenicaggazetesi.com.tr/dis-borc-1213-milyar-dolara-yukseldi-256860h.htm"/>
        <a href="https://www.yenicaggazetesi.com.tr/saglik-bakani-fahrettin-kocadan-sehir-hastaneleri-icin-celiskili-sozler-256664h.htm"/>
        <a href="https://www.yenicaggazetesi.com.tr/sehir-hastanelerindeki-mali-yuk-kara-delik-256552h.htm"/>
        <a href="https://www.yenicaggazetesi.com.tr/sehir-hastanelerinde-dikkat-ceken-ayrinti-255481h.htm"/>
      </related>
    </article>
  </body>
</html>