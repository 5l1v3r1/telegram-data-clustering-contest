<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/citi/25112019-latvijas_junioru_paris_ieklust_desmitniek"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T07:34:00+00:00"/>
    <meta property="og:title" content="Te ir darbs! Pievienojies Sportacentrs.com komandai!"/>
    <meta property="og:description" content="Pasaules čempionātā Junioriem II (14-15 g.) Latīņamerikas (LA) dejās, kas norisinājās Stambulā, ļoti veiksmīgi nostartējuši Latvijas dejotāji Alans Orda un Amanda Aksenoka. 74 pāru konkurencē rīdzinieki iekļuva pusfinālā un izcīnīja 8.vietu."/>
  </head>
  <body>
    <article>
      <h1>Te ir darbs! Pievienojies Sportacentrs.com komandai!</h1>
      <address>
        <time datetime="2019-11-25T07:34:00+00:00">25 Nov 2019, 07:34</time>
      </address>
      <p>Pasaules čempionātā Junioriem II (14-15 g.) Latīņamerikas (LA) dejās, kas norisinājās Stambulā, ļoti veiksmīgi nostartējuši Latvijas dejotāji Alans Orda un Amanda Aksenoka. 74 pāru konkurencē rīdzinieki iekļuva pusfinālā un izcīnīja 8.vietu.</p>
      <p>Uz Turcijas lielāko pilsētu pārstāvēt valsti pasaules čempionātā LA dejās bija devušies pirmo gadu Junioru II grupā startējošie Daces deju skolas pāri Alans Orda/Amanda Aksenoka un Ernests Dimants/Marija Paščenko. Pirms trim nedēļām Ernests ar Mariju sasniedza pusfinālu pasaules čempionātā 10 dejās (5 Standartdejas+5 Latīņamerikas dejas), izcīnot 10.vietu, taču LA dejās galvenās cerības saistījās ar Alanu un Amandu, kuri arī mērķēja uz divpadsmitnieku.</p>
      <p>Orda ar Aksenoku pirmajās divās kārtās sešpadsmitdaļfinālā un astotdaļfinālā bija starp labākajiem divpadsmit un pamatoti pretendēja uz pusfinālu. Trešajā kārtā ceturtdaļfinālā Latvijas čempionāta otrās vietas ieguvēji uzrādīja 9.rezultātu un pārliecinoši izpildīja izvirzīto uzdevumu, kā vienīgie no Baltijas valstīm iekļūstot divpadsmitniekā. Uz fināla sešinieku pretendēja septiņi citu valstu pāri, bet Alans ar Amandu ļoti līdzīgā cīņā par 8.-10.vietu par vienu un diviem punktiem pārspēja Vācijas un Rumānijas otros pārus un savā debijā pasaules čempionātos ieguva augsto 8.vietu. Tikmēr valsts čempionāta trešajam pārim rīdziniekiem Ernests Dimantam un Marijai Paščenko, lai arī viņi nebija tālu no divdesmitčetrinieka, tomēr neizdevās sasniegt cerēto ceturtdaļfinālu, ierindojoties 30.vietā.</p>
      <p>Cīņa par uzvaru bija tik līdzvērtīga, ka Krievijas un Rumānijas pāri ieguva vienādu punktu skaitu. Tā kā krievi bija ieguvuši pirmo vietu trijās dejās – Ča-Ča-Ča, Pasodoblē un Džaivā, bet rumāņi divās – Sambā un Rumbā, tad par čempioniem kronēja Kirilu Kurbatovu un Aleksandru Revelu-Murozu, kuri jūnija sākumā Daugavpilī notikušajās starptautiskajās sacensībās pārliecinoši uzvarēja jauniešu grupā (16-18 g.). Ļoti tuvu abiem līderiem bija Rumbā otro vietu ieguvušais un bronzas medaļas nopelnījušais Krievijas otrais pāris, bet fināla sešnieku noslēdza itāļi, spāņi un baltkrievi.</p>
      <p>Nākamo sestdien, 30.novembrī, Lietuvas galvaspilsētā notiks pasaules čempionāts Standartdejās pieaugušajiem, kur abiem Latvijas pāriem ir labas izredzes iekļūt desmitniekā. Savukārt junioriem pasaules čempionāts ST dejās norisināsies 14.decembrī Rīgā Starptautiskā sporta deju festivāla ”Baltic Grand Prix” ietvaros.</p>
    </article>
  </body>
</html>