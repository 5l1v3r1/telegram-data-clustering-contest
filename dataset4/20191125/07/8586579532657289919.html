<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/hong-kongda-cin-yonetimine-agir-darbe-257788h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T07:26:00+00:00"/>
    <meta property="og:title" content="Hong Kong’da Çin yönetimine ağır darbe!"/>
    <meta property="og:description" content="Hong Kong’da yerel seçimden Çin yönetimi mağlup ayrıldı. Pekin karşıtları belediye meclisinde üstünlük sağladı. Hong Kong’da yaşayanlar genel seçimde oy kullanamıyor. Ancak yerel seçimde seçilen meclis üyeleri halk adına oy kullanıyor."/>
  </head>
  <body>
    <article>
      <h1>Hong Kong’da Çin yönetimine ağır darbe!</h1>
      <address><time datetime="2019-11-25T07:26:00+00:00">25 Nov 2019, 07:26</time> by <a rel="author">Yeni Çağ Gazetesi</a></address>
      <p>
        <b>Hong Kong’da yerel seçimden Çin yönetimi mağlup ayrıldı. Pekin karşıtları belediye meclisinde üstünlük sağladı. Hong Kong’da yaşayanlar genel seçimde oy kullanamıyor. Ancak yerel seçimde seçilen meclis üyeleri halk adına oy kullanıyor.</b>
      </p>
      <p>Hong Kong’da aylardır süren protestolar sonrası gerçekleşen yerel seçimlerde Çin yönetimi yenilgi aldı. Seçim sonuçlarına göre Çin karşıtları, Pekin yönetimi yanlılarına üstünlük sağlayarak belediye meclisinde çoğunluğu sağladı.</p>
      <p>Hong Kong eylemcilerini destekleyen siyasetçiler, 7 milyon 400 bin nüfuslu kentte, 18 seçim bölgesinde 452 belediye meclisi üyesini belirlemek üzere yapılan yerel seçimden zaferle ayrılarak, gelecek yıl yapılacak genel seçim öncesi elini güçlendirdi.</p>
      <p>Katılım oranının yüzde 71,2 olduğu, 4 milyon 130 bin kayıtlı seçmenden 2 milyon 940 bininin sandık başına gittiği seçimde Çin karşıtları, belediye meclislerindeki sandalye sayısı bakımından Çin yanlılarının lehine olan tabloyu tersine çevirdi.</p>
      <p>Hong Kong Kayıt ve Seçim Ofisinin kesinleşen verilerine göre, Çin karşıtları, 18 seçim bölgesinin 17'sinde ipi önde göğüsledi. Çin karşıtları toplam 452 sandalye için yarışılan mahalli idare seçiminde yüzde 76,1 oy oranıyla 344 sandalyenin sahibi oldu. Pekin yanlılarının yüzde 12,8 oy oranıyla sadece 58 sandalye alabildiği yerel seçimde, bağımsız adaylar ise yüzde 9,1 oy oranıyla 41 sandalye kazanabildi. Oyların yüzde 2'sine karşılık gelen 9 sandalye için sayım işlemi sürüyor.</p>
      <p>Otonom bölgenin en büyük Pekin yanlısı partisi olan İyileştirme ve İlerleme için Demokratik İttifak Partisi, yerel seçimde büyük bir hüsrana uğrayarak, 179 adayından sadece 21'ini belediye meclislerine sokabildi.</p>
      <p>Pekin yanlısı Hong Kong Özel İdari Bölgesi Baş Yöneticisi Carrie Lam için bir 'güven oylaması' niteliği taşıyan seçim, aynı zamanda batı yanlısı eylemcilerin etki alanının görülmesi açısından kritik bir önem taşıyordu.</p>
      <p>
        <b>GENEL SEÇİMDE HALK SANDIĞA GİDEMİYOR</b>
      </p>
      <p>Milletvekilleri, kabine üyeleri ve hükümet liderinin bin 200 kişilik komite tarafından Pekin yönetiminin belirlediği adaylar üzerinden seçildiği kentte, Çin karşıtları bu tek 'tam demokratik' sandık pratiğine Pekin'in bölgedeki baskınlığını kırmak adına büyük önem veriyordu.</p>
      <p>Yerel seçimden zaferle ayrılan adaylar, temsil ettikleri bölgelerde yaşayan vatandaşlar adına bin 200 kişilik komiteye girerek hükümeti belirlemek üzere oy verme hakkına da sahip olacak.</p>
      <related>
        <a href="https://www.yenicaggazetesi.com.tr/trumptan-ilginc-hong-kong-aciklamasi-257510h.htm"/>
        <a href="https://www.yenicaggazetesi.com.tr/hong-kongta-tansiyon-dusmuyor-256837h.htm"/>
      </related>
    </article>
  </body>
</html>