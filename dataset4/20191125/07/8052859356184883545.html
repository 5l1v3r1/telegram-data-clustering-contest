<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/business/artikel/4932991/disney-verbreekt-ook-nederland-records-met-frozen-2"/>
    <meta property="og:site_name" content="RTLZ"/>
    <meta property="article:published_time" content="2019-11-25T07:13:00+00:00"/>
    <meta property="og:title" content="Frozen 2 verbreekt bioscooprecords in Nederland"/>
    <meta property="og:description" content="Frozen 2 verbreekt ook in de Nederlandse bioscopen records. De film heeft in het eerste weekend al meer dan 200.000 bezoekers getrokken en 1,6 miljoen euro binnengehaald. De opening op woensdag was de beste ooit voor een animatiefilm van Disney, maakte de distributeur bekend."/>
  </head>
  <body>
    <article>
      <h1>Frozen 2 verbreekt bioscooprecords in Nederland</h1>
      <address>
        <time datetime="2019-11-25T07:13:00+00:00">25 Nov 2019, 07:13</time>
      </address>
      <p>Frozen 2 verbreekt ook in de Nederlandse bioscopen records. De film heeft in het eerste weekend al meer dan 200.000 bezoekers getrokken en 1,6 miljoen euro binnengehaald. De opening op woensdag was de beste ooit voor een animatiefilm van Disney, maakte de distributeur bekend.</p>
      <p>De enige twee andere animatiefilms die in Nederland een betere opening hadden, waren Finding Dory (van Pixar) en Despicable Me 3 (van Illumination). In de VS bracht Frozen 2 het eerste weekend meer dan 127 miljoen dollar in het laatje, waarmee het de beste opening van een animatiefilm ooit is. In de sequel op de wereldhit uit 2013 gaat Elsa op zoek naar de vraag waarom zij werd geboren met magische krachten. Het antwoord op deze vraag bedreigt namelijk haar koninkrijk.</p>
      <figure>
        <img src="https://www.rtlz.nl/sites/default/files/styles/block_image/public/ANP241119132-1.jpg?itok=cihj_xgS"/>
      </figure>
      <p>
        <a href="https://www.rtlboulevard.nl/entertainment/film/artikel/4932631/frozen-2-kent-goede-start-bioscopen">lees meer: Frozen 2 weet fans naar de bioscoop te lokken</a>
      </p>
      <p>De belangrijkste stemmen in Frozen worden in de originele versie ingesproken door Idina Menzel en Kristen Bell. In Nederland worden de twee prinsessen ingesproken door Willemijn Verkaik en Noortje Herlaar.</p>
      <p>De tweede plaats in de Nederlandse bioscooplijst is voor Last Christmas, een film van Emma Thompson geïnspireerd op de liedjes van George Michael. De derde plek is voor Joker, de grimmige 'origin story' van de bekendste schurk uit het Batman-universum. De film passeerde afgelopen week wereldwijd de 1 miljard dollar-grens en geldt als een van de grote favorieten bij de komende Oscar-uitreiking.</p>
      <figure>
        <img src="https://www.rtlz.nl/sites/default/files/styles/block_image/public/content/images/2019/11/08/GettyImages-1186231875.jpg?h=2a62d657&amp;itok=m2aw2V7n"/>
      </figure>
      <p>
        <a href="https://www.rtlboulevard.nl/entertainment/showbizz/artikel/4914276/selena-gomez-en-zusje-stelen-de-show-tijdens-frozen-2">lees ook: Selena Gomez en zusje stelen de show tijdens Frozen 2 première</a>
      </p>
    </article>
  </body>
</html>