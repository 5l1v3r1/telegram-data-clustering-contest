<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4933056/bitcoin-vrije-val-helft-waarde-verloren-paar-maanden"/>
    <meta property="og:site_name" content="Bright.nl"/>
    <meta property="article:published_time" content="2019-11-25T07:32:21+00:00"/>
    <meta property="og:title" content="Bitcoin in vrije val: helft waarde verloren in paar maanden"/>
    <meta property="og:description" content="De bitcoin, 's werelds grootste cryptomunt, schiet dit jaar weer alle kanten op. Vanaf de zomer gaat het vooral bergafwaarts. Sinds juli is ruim de helft van de waarde verdampt."/>
  </head>
  <body>
    <article>
      <h6 class="kicker">Nieuws</h6>
      <h1>Bitcoin in vrije val: helft waarde verloren in paar maanden</h1>
      <address>
        <time datetime="2019-11-25T07:32:21+00:00">25 Nov 2019, 07:32</time>
      </address>
      <p>
        <b>De bitcoin, 's werelds grootste cryptomunt, schiet dit jaar weer alle kanten op. Vanaf de zomer gaat het vooral bergafwaarts. Sinds juli is ruim de helft van de waarde verdampt.</b>
      </p>
      <p>Voor een bitcoin betaal je op dit moment nog 6628 dollar (6000 euro). Een hoop geld, maar in juli stond de koers nog op 13.793 dollar. Daarmee is de cryptomunt in iets minder dan vijf maanden tijd bijna 52 procent van zijn waarde verloren.</p>
      <h3>10 procent in 24 uur</h3>
      <p>De laatste dagen gaat de rit naar beneden weer buitengewoon snel. Vorige week leverde de bitcoin al flink in en in de afgelopen 24 uur ging er weer zo'n 10 procent vanaf.</p>
      <p>De bitcoin, die niet is gekoppeld aan iets van waarde, is een buitengewoon volatiele belegging gebleken de afgelopen jaren. Met of zonder nieuws over de munt kunnen de koersbewegingen erg groot zijn.</p>
      <h3>Chinezen streng</h3>
      <p>De koersval van de laatste dagen lijkt wel een reden te hebben. Eind vorige week <a href="https://www.reuters.com/article/us-crypto-currencies/bitcoin-plummets-to-a-six-month-low-on-china-crackdown-idUSKBN1XW1CO">waarschuwde de Chinese centrale bank</a> voor de risico's die er kleven aan de munt en kondigde ook aan hard op te zullen treden tegen illegale activiteiten rond cryptovaluta.</p>
      <p>Berichten over strengere marktregulering hebben vrijwel zonder uitzondering een sterk negatief effect op de koers van de bitcoin.</p>
      <h3>Toch nog jaarwinst</h3>
      <p>Hoe volatiel de bitcoin is blijkt wel uit het feit dat de munt, ondanks de daling van 50 procent, nog steeds in de plus staat voor het hele jaar. In januari stond de koers namelijk nog op slechts 3700 euro.</p>
      <p>Bijna twee jaar geleden, in december 2017, piekte de bitcoin. Toen betaalde je even 20.000 dollar voor de cryptomunt. Daarvan is nog slechts een derde over.</p>
    </article>
  </body>
</html>