<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/ekonomi/eytde-son-durum-ne-cozum-mumkun-mu-noyan-dogan-yazdi"/>
    <meta property="og:site_name" content="CNN Türk"/>
    <meta property="article:published_time" content="2019-11-25T07:04:18+00:00"/>
    <meta property="og:title" content="EYT’de son durum ne, çözüm mümkün mü? Noyan Doğan yazdı…"/>
    <meta property="og:description" content="Son dakika EYT haberleri kapsamında birçok önemli..."/>
  </head>
  <body>
    <article>
      <h1>EYT’de son durum ne, çözüm mümkün mü? Noyan Doğan yazdı…</h1>
      <h2>Son dakika EYT haberleri kapsamında birçok önemli isimden emeklilikte yaşa takılanlar açıklaması gelmişti. Süreçteki son durumu değerlendiren Hürriyet Gazetesi köşe yazarı Noyan Doğan, yaş şartına takılanlarda çözümün mümkün olup olmadığını değerlendirdi. İşte Doğan’ın EYT yazısında yer alan detaylar ve bugüne kadar yapılan açıklamalar…</h2>
      <address>
        <time datetime="2019-11-25T07:04:18+00:00">25 Nov 2019, 07:04</time>
      </address>
      <p>EYT’de son durum yaş şartı için gelecek <a href="https://www.cnnturk.com/haberleri/son-dakika">son dakika</a> açıklamalarını merak eden kişilerin gündeminde yer almaya devam ediyor. Konuyla ilgili görüşlerini Hürriyet Gazetesi’ndeki köşesinde yazan Noyan Doğan bütçenin yaratılması halinde analiz yapılabileceğini belirtti. İşte Doğan’ın yazısı ve EYT ile ilgili gelen açıklamalar…</p>
      <p>
        <b>‘DÜŞÜK EMEKLİ AYLIĞI İLE EMEKLİ EDİLEBİLİR’</b>
      </p>
      <p>Emeklilikte yaşa takılanların durumunu tartışırken büyük resmi kaçırıyoruz. Sayıları 3 ya da 4 milyonu bulan EYT’lilerle ilgili belki de önümüzdeki aylarda, Sosyal Güvenlik Kurumu (SGK) veya devlet bütçesinden bir şekilde kaynak bulunup, bu kişiler düşük emekli aylığı ile emekli edilebilir. Aralarında çalışanlar varsa hem emekli aylığı hem de çalıştıkları işten maaş almaya devam ederler; çalışmayanların ise aldıkları emekli aylığı az da olsa derde deva olur, bu sayede devletin sunduğu <a href="https://www.cnnturk.com/haberleri/saglik">sağlık</a> hizmetinden yararlanırlar. Belki de gelecekte de yapılan analizler sonucu EYT’lilerin bütçeye maliyetinin sürdürülemez olduğuna karar verilir ve bu kişiler yaşı bekler.</p>
      <p>
        <b>1.79 ÇALIŞAN 1 EMEKLİYE BAKIYOR</b>
      </p>
      <p>Çalışanların, emeklileri finanse etmesine aktif-pasif oranı deniyor. Bu konuda ideal oran 4 çalışanın bir emekliyi finanse etmesi. Bizde hiçbir zaman bu oranlara çıkılamadı ama 2000’lerde bu oran 2 iken bugün 1.79’larda. Yani, 1.79 çalışandan alınan primler ile sadece bir emekliyi finanse ediliyor. Önemli bir veri de emekli aylığı bağlama oranı. İşin çok tekniğine girmeyeceğim, kişiler çalışırken aldıkları maaşın tamamını emekliliklerinde alamıyor. Aylık bağlama oranı sigortalının statüsüne göre yüzde 50 ile yüzde 70 arasında değişiyor.</p>
      <p>
        <b>EYT İLE İLGİLİ KİM NELER SÖYLEDİ?</b>
      </p>
      <p><b>Cumhurbaşkanı <a href="https://www.cnnturk.com/haberleri/recep-tayyip-erdogan">Recep Tayyip Erdoğan</a></b>: İskandinav ülkeleri bu sistemle battı, milletimin zararına olan bu işte asla yokum.</p>
      <p><b>Aile, Çalışma ve Sosyal Hizmetler Bakanı Zehra Zümrüt Selçuk</b>: Bakanlık olarak bizim elimizde 10 küsur analiz var. Her türlü kombinasyonu denedik. Fakat hiçbirisinin maliyeti sürdürülebilir bir maliyet değil.</p>
      <p><b><a href="https://www.cnnturk.com/haberleri/mhp">MHP</a> lideri <a href="https://www.cnnturk.com/haberleri/devlet-bahceli">Devlet Bahçeli</a>:</b> Cumhurbaşkanı'nın son konuşmasındaki değerlendirme bizim için de genel kabul gören bir değerlendirmedir.</p>
      <p><b><a href="https://www.cnnturk.com/haberleri/chp">CHP</a> lideri <a href="https://www.cnnturk.com/haberleri/kemal-kilicdaroglu">Kemal Kılıçdaroğlu</a>:</b> EYT'liler hiç meraklanmasınlar, onların sorunlarını çözeceğiz.</p>
      <p><b>İYİ Parti lideri Meral Akşener:</b> O İskandinav ülkeleri hangileri? Norveç, Danimarka, İsveç. 'Battı' dediği Norveç'te kişi başına milli gelir 77 bin <a href="https://www.cnnturk.com/haberleri/dolar">dolar</a>, Danimarka'da 56 bin dolar, İsveç'te 54 bin dolar.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/turkiye/taksicinin-ezdigi-yavru-kopekten-iyi-haber"/>
        <a href="https://www.cnnturk.com/ekonomi/konut-alim-satiminda-bu-tarihe-dikkat-1-ocaktan-itibaren-enerji-kimlik-belgesi-olmayan-binalar"/>
        <a href="https://www.cnnturk.com/turkiye/son-dakika-icisleri-bakani-soylu-turkiye-afet-riski-yuksek-bir-ulkedir"/>
      </related>
    </article>
  </body>
</html>