<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/par-veselibu/359460-dazi-jedzigi-triki-ka-pasargat-sevi-no-saaukstesanas"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T07:13:00+00:00"/>
    <meta property="og:title" content="Daži jēdzīgi triki, kā pasargāt sevi no saaukstēšanās"/>
    <meta property="og:description" content="Atbild LU Medicīnas fakultātes mācībspēks, klīnikas Headline ausu, kakla, deguna ārsts Kaspars Peksis."/>
  </head>
  <body>
    <article>
      <h1>Daži jēdzīgi triki, kā pasargāt sevi no saaukstēšanās</h1>
      <address><time datetime="2019-11-25T07:13:00+00:00">25 Nov 2019, 07:13</time> by <a rel="author">100 labi padomi | "100 Labi Padomi"</a></address>
      <p>
        <b>Atbild LU Medicīnas fakultātes mācībspēks, klīnikas Headline ausu, kakla, deguna ārsts Kaspars Peksis.</b>
      </p>
      <p>Vienmēr visi grib zināt brīnumainas, universālas receptes, kas pasargātu no saaukstēšanās, bet, ja tādas būtu, neviens neslimotu. Cilvēki bieži saslimst sava dzīvesveida, pārpūles dēļ. Slimības uz stresa fona attīstās kā sēnes pēc lietus. Un lielākā problēma, ka mūsu dzīves temps neļauj izslimot slimību normālā, dabiskā ritējumā. Nez kāpēc uzskatām, ka ar sāpošu kaklu un iesnām varam iet uz darbu un turpināt strādāt, bet, ja vaina netiek izgulēta, tas bieži noved pie komplikācijām.</p>
      <h3>Ko vari darīt?</h3>
      <p>1. Pirmajām slimības pazīmēm parādoties, sāc dzert daudz šķidruma, centies būt pilnīgā mierā, izvairīties no stresa situācijām. Tas viss palīdzēs ātri vien kļūt veselai.</p>
      <p>2. Atceries, ka ir normāli slimot ar vīrusu saslimšanām un organisms sev pieņemamā laikā sekmīgi tiek ar tām galā. Vidēji tas ilgst no vienas līdz divām nedēļām, bet ar nosacījumu, ka slimnieks guļ gultā, nestaigā apkārt un atpūšas. Diemžēl vīrusu epidēmijas laikā ir gandrīz neiespējami izvairīties no kontaktēšanās ar slimiem cilvēkiem, jo tad vajadzētu slēgt skolas, bērnudārzus, lielveikalus un visas citas iestādes, kur apgrozās liels daudzums cilvēku. Diemžēl mūsdienu straujajā ritmā neviens nav gatavs akceptēt dabisko lietu kārtību.</p>
      <p>Gan faringīts, gan iesnas būtu jāuztver daudz nopietnāk, nekā to darām. Pilna atveseļošanās parasti ilgst vidēji līdz četrām nedēļām – šajā laikā organisms ir pilnībā atjaunojis imunitāti. Bet, ja tūdaļ pēc slimošanas cilvēks nonāk atpakaļ vidē, kurā ir citi slimnieki, pastāv ļoti liels risks atkal saslimt.</p>
      <p>3. Profilaksei joprojām nav atklāti nekādi brīnumlīdzekļi – ne vitamīni, ne ķiploku krelles. Viss jaunais ir labi aizmirsts vecais – ir svarīgi ģērbties atbilstīgi laikapstākļiem, lai nesaltu un nepārkarstu, kā arī laikā, kad plosās vīrusi, pēc iespējas izvairīties no cilvēku pārpildītām vietām. Ja nu tomēr gadās saslimt, ārstēties mājās, izgulēt slimību un ļaut organismam atpūsties.</p>
      <h3>Kāpēc mazi bērni tik daudz slimo?</h3>
      <p>Maziem bērniem imūnsistēma vēl tikai attīstās, bet bērnudārzā viņi visu laiku ir pakļauti dažādiem vīrusiem. Piemēram, ja bērns vienu no tiem ir izslimojis, viņam pret konkrēto vīrusa veidu izstrādājas imunitāte, taču augšējo elpceļu vīrusu infekcijas ir aptuveni simts. Tātad kā nākamo viņš var iegūt kādu no atlikušajiem deviņdesmit deviņām.</p>
    </article>
  </body>
</html>