<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/krov-gerojiv-kliche-do-pomsti-ultras-klubu-pershoji-ligi-vshanuvali-zagiblogo-kombriga-korostelova-642173.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T07:34:48+00:00"/>
    <meta property="og:title" content="«Кров героїв кличе до помсти»: ультрас клубу першої ліги вшанували загиблого комбрига Коростельова"/>
    <meta property="og:description" content="Футбольні ультрас з селища Минай під Ужгородом вшанували пам’ять загиблого командира 128-ї окремої гірсько-штурмової бригади ЗСУ полковника Євгена Коростельова"/>
  </head>
  <body>
    <article>
      <h1>«Кров героїв кличе до помсти»: ультрас клубу першої ліги вшанували загиблого комбрига Коростельова</h1>
      <address>
        <time datetime="2019-11-25T07:34:48+00:00">25 Nov 2019, 07:34</time>
      </address>
      <h4>Футбольні ультрас з селища Минай під Ужгородом вшанували пам’ять загиблого командира 128-ї окремої гірсько-штурмової бригади ЗСУ полковника Євгена Коростельова</h4>
      <p>«Кров героїв кличе до помсти» - такий підсилений використанням піротехніки текстовик розтягнули на своєму секторі ультрас першолігового клубу «Минай» з однойменного села під Ужгородом напередодні матчу з київською «Оболонню-Броваром» у суботу, 23 листопада.</p>
      <p>Напис виконали білими літерами на чорному полотнищі. Обабіч банеру стояли двоє ультрас із димовими шашками.</p>
      <p>Протягом матчу на табло також з’являлася чорно-біла світлина командира 128-ї окремої гірсько-штурмової бригади ЗСУ полковника Євгена Коростельова. Як повідомлялося раніше, 12 листопада під Новотроїцьким дістали мінно-вибухові травми офіцери 128 огшбр ЗСУ, серед них – і комбриг Євген Коростельов.</p>
      <p>Бійці виконували бойове завдання в глибині ротних та опорних пунктів і підірвалися на невідомому вибуховому пристрої. Коростельов отримав множинні вогнепальні осколкові поранення кінцівок. Їх екстренно доправили до Волноваської лікарні, звідти – до військового шпиталю в Харкові. Станом на 13 листопада стан Коростельова був важким. Медики акцентували, що врятували обидві його кінцівки. Але врятувати його не вдалося.</p>
      <p>Коростельову було 38 років. У полковника залишилася дружина, донька і син.</p>
      <p>Зауважимо, що в першій лізі українського футболу завершилася осіння частина. Команди зіграли по 19 матчів. Перед початком зимового антракту «Минай», перемігши 4:1 «Оболонь», має 37 очок і ділить третє-шосте місця з «Інгульцем», «Агробізнесом» і тією ж «Оболонню». Лідирує з 39-ма очками львівський «Рух». На пункт менше у луцької «Волині».</p>
      <blockquote>
        <b>Читайте також: <a href="https://glavcom.ua/sport/news/za-groshi-pociluje-navit-emblemu-z-dupoyu-eks-kerivnik-fk-karpati-pro-politichni-perspektivi-futbolista-fedeckogo-642117.html">«За гроші поцілує навіть емблему з дупою». Екс-керівник ФК «Карпати» - про політичні перспективи футболіста Федецького</a></b>
      </blockquote>
      <related>
        <a href="https://glavcom.ua/sport/news/fanati-nagadali-komu-mi-majemo-dyakuvati-za-te-shcho-mozhemo-zaraz-spilkuvatisya-ukrajinskoyu-video-639151.html"/>
        <a href="https://glavcom.ua/sport/publications/rasizm-za-kolorom-sharfa-styuardi-shahtarya-ne-pustili-na-stadion-lyudey-z-dinamivskoyu-atributikoyu-639254.html"/>
        <a href="https://glavcom.ua/sport/publications/sprava-pro-futbolniy-rasizm-hto-robit-z-ukrajinciv-fashistiv-639439.html"/>
      </related>
    </article>
  </body>
</html>