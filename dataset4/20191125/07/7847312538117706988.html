<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474507-gw-straszy-emerytow-i-manipuluje-prostymi-faktami"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T07:00:57+00:00"/>
    <meta property="og:title" content="Wybory w czerwcu? Co oni wypisują!? &quot;GW&quot; straszy emerytów i manipuluje prostymi faktami: PiS podjął decyzję ws. 13-stki"/>
    <meta property="og:description" content="PiS podjął już decyzję, że przyszłoroczna trzynastka nie będzie wypłacona w marcu wraz z coroczną waloryzacją emerytur i rent, jak zapewniano w kampanii - czytamy w &quot;GW&quot;."/>
  </head>
  <body>
    <article>
      <h1>Wybory w czerwcu? Co oni wypisują!? "GW" straszy emerytów i manipuluje prostymi faktami: PiS podjął decyzję ws. 13-stki</h1>
      <address><time datetime="2019-11-25T07:00:57+00:00">25 Nov 2019, 07:00</time> by <a rel="author" href="https://wpolityce.pl/autorzy/815-co-tam-w-wyborczej" target="_blank">Co tam w Wyborczej?</a></address>
      <p>
        <b>PiS podjął już decyzję, że przyszłoroczna trzynastka nie będzie wypłacona w marcu wraz z coroczną waloryzacją emerytur i rent, jak zapewniano w kampanii, lecz kilka miesięcy później. Wszystko zależy od daty wyborów prezydenckich. A tej jeszcze nie ogłoszono - pisze poniedziałkowa „Gazeta Wyborcza”.</b>
      </p>
      <blockquote>Gdy wybory będą w czerwcu, to dodatkowe świadczenie może być wypłacone albo w tym samym miesiącu, albo tuż przed, czyli w maju</blockquote>
      <p>—mówi „GW” jej informator związany z rządem.</p>
      <p>
        <b>Sęk w tym, że wybory prezydenckie zgodnie z konstytucją muszą odbyć się w… maju. Skąd więc pomysł, że mogą odbyć się w czerwcu? Przypomnijmy, że wybory prezydenckie mogą się odbyć nie wcześniej niż na 100 dni i nie później niż na 75 dni przed upływem kadencji urzędującego prezydenta. Oznacza to, że najbliższe wybory mogą się odbyć pod koniec kwietnia lub w maju 2020 roku.</b>
      </p>
      <blockquote>Po co ten manewr? Kalkulacja PiS jest prosta. Gdyby seniorzy dostali dodatkowe pieniądze w marcu, mogliby szybko zapomnieć przy urnach, kto je przyznał, ale gdy przelewy będą tuż przed wyborami prezydenckimi, jest większa szansa, na to, że zagłosują na Andrzeja Dudę</blockquote>
      <p>—pisze dziennik.</p>
      <p>Podobny manewr, jak dodaje „GW”, rząd zastosował w tym roku, gdy po raz pierwszy wypłacił 13. świadczenie w maju, tuż przed wyborami do europarlamentu.</p>
      <p>Według gazety „będzie jeszcze jedna zmiana przedwyborczych obietnic”.</p>
      <blockquote>We wrześniu na konwencji PiS przedstawił program, w którym zapisano, że w 2021 r. będzie wypłacona 14. emerytura dla najbiedniejszych. Teraz się okazuje, że nie będzie to świadczenie przyznane na stałe. Wypłata będzie jednorazowa</blockquote>
      <p>—napisała „GW”.</p>
      <blockquote>Zdaję sobie sprawę, że w powszechnym odbiorze Polacy mogli uznać, że 14. świadczenie będzie stałym corocznym dodatkiem, ale ani premier, ani Beata Szydło nigdzie wprost nie powiedzieli, że tak będzie</blockquote>
      <p>—mówi informator „GW”.</p>
      <p>Cytowany przez dziennik Antoni Kolek, prezes Instytutu Emerytalnego, uważa, że „najwyraźniej PiS zdał sobie sprawę, że wydatek 20 mld zł co roku na 13. i 14. emeryturę byłby zabójczy dla budżetu, i stąd ta korekta wyborczych obietnic”.</p>
      <p>kk/PAP</p>
    </article>
  </body>
</html>