<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/171031/americki-list-preporucuje-turistima-nasu-prestonicu-njujork-tajms-nahvalio-beograd"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T07:31:00+00:00"/>
    <meta property="og:title" content="Američki list preporučuje turistima našu prestonicu: Njujork tajms nahvalio Beograd!"/>
    <meta property="og:description" content="Bogata srpska kuhinja i raznovrsni klubovi i kafići samo su polazna tačka za boravak u ovom gradu na Balkanu gde istorija čeka iza svakog ćoška, piše u tekstu američkog Njujork tajmsa o Beogradu."/>
  </head>
  <body>
    <article>
      <h1>Američki list preporučuje turistima našu prestonicu: Njujork tajms nahvalio Beograd!</h1>
      <h2>Bogata srpska kuhinja i raznovrsni klubovi i kafići samo su polazna tačka za boravak u ovom gradu na Balkanu gde istorija čeka iza svakog ćoška, piše u tekstu američkog Njujork tajmsa o Beogradu.</h2>
      <address><time datetime="2019-11-25T07:31:00+00:00">25 Nov 2019, 07:31</time> by <a rel="author">E. S. T.</a></address>
      <p>Dok turisti preplavljuju evropske gradove, kao što su Barselona, Venecija i Dubrovnik, srpska prestonica se tiho preoblikuje u veoma zabavnu i predusretljivu metropolu na Balkanu, navodi se u opširnom tekstu lista pod nazivom "36 sati u Beogradu" u odeljku putovanja.</p>
      <p>Narodni muzej i Muzej savremene umetnosti su nedavno ponovo otvoreni posle dugotrajnih obnova. Sada žitelji nekadašnje jugoslovenske prestonice čekaju da svet pronađe najkraći put do ovog pristupačnog i prijateljskog grada, koji ima toliko mnogo da ponudi, piše američki list.</p>
      <p>Autor teksta boravak u Beogradu počinje u petak posle podne, završava u nedelju, a za svaki dan navodi nekoliko mesta koje treba posetiti. To su između ostalog, Narodni muzej, Muzej Jugoslavije, Kalemegdan, kao i nekoliko restorana sa ukusnom hranom po njegovom izboru, koktel-barovi, kafići, klubovi...</p>
      <figure>
        <img src="https://www.republika.rs/data/images/2017-09-19/7448_belgrade-2260656-960-720_f.jpg?1574625783"/>
        <figcaption>Kalemegdan<cite>pixabay.com</cite></figcaption>
      </figure>
      <p>Autor ističe Narodni muzej, koji je, kako navodi, smešten u doteranoj neoklasičnoj zgradi na tri sprata i izlaže veličanstvena dela, uključujući predmete iz rimskog perioda iz cele Srbije, slike majstora, kao što su Tintoreto, Mone i Renoar, i radove jugoslovenskih slikara i vajara iz 20. veka, među kojima su Marko Murat, Nadežda Petrović i Ivan Meštrović.</p>
      <p>Muzej Jugoslavije takođe se našao među beogradskim ustanovama kulture koje treba posetiti. U sklopu muzeja nalazi se i Titov grob, piše autor i dodaje da posetioci mogu da vide i kolekciju poklona koje je Tito primio od svetskih lidera i javnih ličnosti, među kojima je kamen sa Meseca, koji mu je poklonila posada Apola 11.</p>
      <p>Nezaobilazna lokacija za sve posetioce Beograda, pa i za izveštača Njujork tajmsa je Kalemegdanska tvrđava. U tekstu se navodi da je tu Beograd rođen i da je prijatno mesto za nedeljnu šetnju, sa kojeg se širi pogled na ušće Save u Dunav.</p>
      <p>Kao mesto za fotografisanje preporučuje plato kod Pobednika, kako kaže, spomenika podignutog 1928. godine kao spomen na pobedu Srba nad Osmanlijama i Austrougarskim carstvom u Prvom svetskom ratu.</p>
      <figure>
        <img src="https://www.republika.rs/data/images/2018-10-08/70787_bacon-1155465-1920_f.jpg?1574625704"/>
        <figcaption>Srpska kuhinja je raj za strance<cite>pixabay.com</cite></figcaption>
      </figure>
      <p>Kada je reč o gastronomiji, kuvari, kako se navodi, kreativno pripremaju srpsku kuhinju. On navodi da nostalgični Njujorčani mogu da naruče omlet sa slaninom i sirom ili odličan jagnjeći hamburger, ali da bi posetioce možda više zanimala balkanska jela, kao što su grilovani miročki sir sa senfom i medom, laki i sočni ćevapi od jagnjetine umesto uobičajene govedine ili teleći jezik sa cveklom.</p>
      <h3>22 vrste rakije</h3>
      <p>I u ovom tekstu kao nešto karakteristično pominje se rakija.</p>
      <p>On dodaje da je probao domaću rakiju koja je ležala u buradima i do 10 godina, kao i da se, pored šljivovice, mogu naći još 22 vrste rakije, od dunje, jabuke, kajsije...</p>
      <p>Kada je u pitanju balkanska kuhinja, autor preporučuje čitaocima da probaju suve šljive rolovane u slanini, kobasice iz Slavonije, gulaš iz Vojvodine i sireve iz cele Srbije, kao i šopsku salatu.</p>
      <p>Još jedna preporuka je i tradicionalni balkanski specijalitet pljeskavica, a kako kaže, najbolja je servirana sa ajvarom i kajmakom. U tekstu je pažnja posvećena i zabavi, pa se preporučuju klubovi gde ima žive svirke.</p>
      <related>
        <h4>Pročitajte još:</h4>
        <a href="http://republika.rs/lifestyle/putovanja/165103/Srbija-nasla-top-destinacija-Kad-izadjete-Beograda-ocekujte-avanture-otvorenom"/>
        <a href="https://www.republika.rs/vesti/beograd/170821/beogradjani-zele-povratak-ice-peticiju-protiv-ukidanja-potpisalo-vise-gradjana"/>
        <a href="http://republika.rs/vesti/beograd/168504/Beograd-svet-Tacno-turista-posetilo-prestonicu-oktobru-stigli-BRODOVIMA"/>
        <a href="http://republika.rs/lifestyle/putovanja/164923/Saveti-putovanje-avionom-Evo-sta-obratite-paznju-vam-bilo-udobno"/>
        <a href="http://republika.rs/lifestyle/putovanja/161038/Americki-magazin-Posetite-Beograd-svetionik-balkanske-kulture"/>
      </related>
    </article>
  </body>
</html>