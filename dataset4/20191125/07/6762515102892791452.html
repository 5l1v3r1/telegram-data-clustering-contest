<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/reprezentacja-polski/pilka-pod-wolos-jak-janusz-wojcik-podczas-euro-2004-grozil-dziennikarzom/wy0lkn0"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Piłką pod W(o)łos: Pożegnanie Piszczka"/>
    <meta property="og:description" content="Plotka nożna, czyli... co w piłce piszczy. Piotr Wołosik zaprasza na podsumowanie sportowego tygodnia z przymrużeniem oka."/>
  </head>
  <body>
    <article>
      <h1>Piłką pod W(o)łos: Pożegnanie Piszczka</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.przegladsportowy.pl/autorzy/piotr-wolosik" target="_blank">Piotr Wołosik</a></address>
      <p>
        <b>Plotka nożna, czyli... co w piłce piszczy. Piotr Wołosik zaprasza na podsumowanie sportowego tygodnia z przymrużeniem oka.</b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Tym razem obyło się bez słynnego paska „Piłkarze zjedli śniadanie”, bo zjadł je tylko jeden reprezentant. Łukasza Piszczka, który zakończył piękną, reprezentacyjną karierę, na pierwszy posiłek dnia zaprosił premier Mateusz Morawiecki. Jak to u nas – nawet taki niewinny, kurtuazyjny gest stał się pretekstem, by w ruch poszły maczugi, bo dlaczego szef rządu zaprosił Piszczka, a nie znalazł czasu, by zjeść jajecznicę na przykład z naszą literacką noblistką Olgę Tokarczuk?</p>
      <p>A odpowiedź jest przecież banalna – Łukasz od wielu lat gra po prawej stronie.</p>
      <p>***</p>
      <p>Organizatorzy igrzysk olimpijskich w Tokio zaprezentowali maskotki, a także kwiaty, które wręczane będą medalistom podczas przyszłorocznej imprezy. Bukiety skomponowane zostaną z kwiatów pochodzących z regionów najbardziej poszkodowanych w trakcie trzęsienia ziemi i tsunami w 2011 roku. Wspólnie z fotoreporterem Wojtkiem Rzążewskim i Czarkiem Kowalskim niechcący (?), będąc właśnie w Japonii, wywołaliśmy trzęsienie ziemi. W rodzinie Kuby Atysa (wówczas fotoreportera „Gazety Wyborczej”). Kręcąc się z Wojtkiem i Czarkiem po Tokio, a było to po finale piłkarskich mistrzostw świata 2002, do zakupów z jakimiś elektronicznymi gadżetami sprzedawca dołączył zdjęcia azjatyckiej modelki. Tłumaczył, iż te piękne fotografie zostały wykonane aparatami, które on sprzedaje i może skusimy się na ich zakup. „Rząż”, jak na profesjonalnego fotoreportera przystało, dysponował lepszym sprzętem, a ja i Czarek prędzej skusilibyśmy się na kawę z tą modelką, niż na aparaty. Ale zdjęcia się przydały... Po powrocie do hotelu zastaliśmy Kubę. Ze spakowanymi walizami żegnał się, wyjeżdżając na lotnisko, z którego odlatywał do domu. Rzutem na taśmę zdążyliśmy na odwrocie zdjęcia z modelką nabazgrać japońskie „krzaczki” (coś tam przepisaliśmy z puszki po napoju), a na końcu, by nie było wątpliwości, kim jest adresat, dopisaliśmy „Love Kuba”, ukradkiem wciskając mu do bagażu fotkę. Po kilku miesiącach, na stadioniku Okęcia Warszawa, na którym akurat grała Jagiellonia, w moim kierunku dziarskim krokiem maszerował Kuba uzbrojony w jakąś część od statywu... – Piotruś, czy ty wiesz, co narobiliście?! Po powrocie żona pomagała mi się rozpakować. Nagle wezwała mnie do salonu. W milczeniu, z zaciśniętymi ustami siedziała przy stole, a na nim leżała fotka tej babki, którą mi włożyliście!</p>
      <p>I w ten oto sposób przez familię Kuby przetoczyło się tsunami. Na szczęście obyło się bez ofiar, choć co Kuba się natłumaczył, to jego...</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>***</p>
      <p>Na pożegnanie „Piszcza”, anegdota, którą poczęstował mnie i Łukasza Olkowicza, kiedy odwiedziliśmy go w Dortmundzie. Przed mistrzostwami Europy w 2008 roku piłkarz znalazł się jedynie na liście rezerwowej, więc spokojnie mógł pojechać na wakacje.</p>
      <p>Na grecką wyspę poleciał z narzeczoną (dziś żoną) i kolegami, których znał z Gwarka Zabrze. By w Grecji nie zardzewieć, grał w tenisa lub organizował mecze piłkarskie z niemieckimi turystami na hotelowym miniboisku. „Piszczu” nie był jeszcze zawodnikiem Borussii (krążył między Herthą Berlin a Zagłębiem Lubin), więc nikt go nie rozpoznał. Nie dane mu było jednak skorzystać z całego urlopu, bo zadzwonił Leo Beenhakker: „Przyjeżdżaj, jesteś nam potrzebny. Kuba Błaszczykowski ma kontuzję”. Łukasz się spakował, wsiadł w samolot i dołączył do drużyny w Austrii. Ekipa, z którą spędzał wczasy, została w Grecji.</p>
      <p>I to oni później zdali mu relację z oglądania na dużym, hotelowym ekranie meczu Polski z Niemcami. W sali byli również ci turyści, którzy kilka dni wcześniej z Łukaszem uganiali się za piłką. 65. minuta meczu EURO 2008. Zmiana u Polaków i zbliżenie na twarz tego, który za chwilę wejdzie na boisko. Na Piszczka. Hotelowi sparingpartnerzy z Niemiec, gdy to zobaczyli, piwem się zakrztusili, a ich miny były bezcenne.</p>
      <p>***</p>
      <p>Michał Wróbel, będąc bramkarzem Wisły, mieszkał w krakowskim wieżowcu i dorabiał... hodując w piwnicy nutrie na handel. Sąsiedzi, ze względu na potężny smród wezwali dzielnicowego i ten kazał natychmiast hodowlę zlikwidować – jakiś czas temu wspominając tę historyjkę przypuszczałem, że nic nie będzie mnie już w stanie zaskoczyć, jeśli chodzi o klub z białą gwiazdą w herbie. A jednak. Jeszcze nie zdążył opaść kurz po wykurzeniu z klubu gromady kanciarzy, naciągaczy, także pospolitych przestępców, a już całkiem nowi udziałowcy Wisły Kraków muszą mocować się z innym wiślackim podmiotem. Wojna domowa całkiem sprawnie się rozkręca i nie jest wykluczone, że zakończy się tak: wiele musiało się zmienić w Wiśle, by zostało po staremu.</p>
      <p>***</p>
      <p>Po raz czwarty z rzędu polskie orły wystąpią w piłkarskich mistrzostwach Europy. Ale przesadnej radości w narodzie jakoś nie widać. A to słaba grupa, a to Polacy kiepsko grali. Oj, przewraca się w głowach.</p>
      <p>Narzekający albo wymazali z pamięci nieodległe, romantyczne lata 90., lub mieli to szczęście, że wówczas nie było ich na świecie. W wielkim skrócie eliminacje z czasów selekcjonerów Wojciecha Łazarka, Henryka Apostela, czy Andrzeja Strejlaua wyglądały tak:</p>
      <p>– Po trzecim meczu eliminacji odpalamy kalkulator i liczymy według „wzoru”: jeśli wygramy pozostałe mecze, a tamci stracą punkty, a my ich później ogramy 9:0, a na koniec oni pogubią punkty z San Marino, to awansujemy! Proste, prawda?</p>
      <p>W ostatniej rundzie spotkań eliminacji mistrzostw Europy 1992, w pewnym momencie prowadziliśmy z Anglikami, zaś Turcy urywali punkt Irlandczykom. Takie rozstrzygnięcia nas urządzały, ale skończyło się, jak zwykle...</p>
      <p>Do dziś doskonale pamiętam tytuł z „Przeglądu Sportowego”: „Przez 13 minut byliśmy w finałach mistrzostw Europy”.</p>
      <p>***</p>
      <p>Niestety, od polityki nie uciekniesz... W trakcie głosowania w Sejmie padło zdanie: „Trzeba anulować, bo przegramy!”. I zrobiła się afera. Phi! W naszej ligowej piłce było to przerabiane wieki temu i to całymi latami. Zaprzyjaźniony klub wykonywał telefon do „Fryzjera”, a ten za odpowiednią opłatą wydawał sędziom instrukcje, co i komu anulować na boisku, by wygrał wskazany przez niego. Nie wszystkim rodakom podoba się też decyzja polityków, by niedziele były dniami wolnymi od handlu. W mrocznych, choć nie tak odległych czasach naszej ligowej piłki, wszystkie niedziele były handlowe. I nie słychać było narzekań.</p>
      <p>***</p>
      <p>Trener Adam Nawałka wciąż czeka na satysfakcjonującą go ofertę pracy. Wiadomo – za granicą polska myśl szkoleniowa jest umiarkowanie doceniana, zaś w kraju doskonale wiedzą, że spełnienie wymagań finansowych i organizacyjnych byłego selekcjonera śmiało można porównać do wdrapania się na K–2 w samych slipach. Ale doszły mnie słuchy, że coś się ruszyło, choć pan Adam z pewnością liczył na telefon z innego miejsca. Zadzwoniono bowiem z Niecieczy. Termalica właśnie szuka następcy Piotra Mandrysza, który zupełnie zawiódł panią prezes i jej oczekiwania. Klub z małopolskiej wsi z orkiestrą miał wrócić w szeregi ekstraklasy, lecz piłkarze zaczęli tak okropnie fałszować, że jedyny utwór tej „orkiestry”, który przychodzi na myśl, to marsz żałobny. Stąd propozycja dla Nawałki. Jednak były opiekun Biało–Czerwonych grzecznie odmówił. Niby żadna praca nie hańbi, ale najwidoczniej selekcjonerowi zupełnie nie podziela słów Juliusza Cezara: Lepiej być pierwszym na wsi, niż drugim w Rzymie.</p>
    </article>
  </body>
</html>