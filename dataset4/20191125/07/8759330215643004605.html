<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905107/stvv-coach-brys-uitgefloten-door-eigen-fans-ze-hebben-recht-op-emoties-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T07:46:00+00:00"/>
    <meta property="og:title" content="Pijnlijk voor Brys, STVV-coach uitgefloten door eigen fans"/>
    <meta property="og:description" content="Marc Brys heeft het niet makkelijk bij STVV. In de 1-3 verloren wedstrijd tegen Charleroi werd de trainer van STVV meermaals op de korrel genomen door de eigen fans. Onder andere zijn gesprekken met KRC Genk worden hem naar verluidt kwalijk genomen."/>
  </head>
  <body>
    <article>
      <h1>Pijnlijk voor Brys, STVV-coach uitgefloten door eigen fans</h1>
      <address>
        <time datetime="2019-11-25T07:46:00+00:00">25 Nov 2019, 07:46</time>
      </address>
      <p>
        <b>Marc Brys heeft het niet makkelijk bij STVV. In de 1-3 verloren wedstrijd tegen Charleroi werd de trainer van STVV meermaals op de korrel genomen door de eigen fans. Onder andere zijn gesprekken met KRC Genk worden hem naar verluidt kwalijk genomen.</b>
      </p>
      <p>Dat melden <i>Het Nieuwsblad</i> en <i>Het Laatste Nieuws</i>. Brys geeft alvast toe dat hij sprak met KRC Genk. "Ik had alles staalhard kunnen ontkennen. Maar ik verkies eerlijkheid. Ik ben niet anders dan andere coaches. Als er interesse is, ga je luisteren", klinkt het.</p>
      <aside>Lees meer<br/><a href="https://www.voetbalprimeur.be/nieuws/904177/opvallend-stvv-trainer-brys-bood-zichzelf-aan-bij-krc-genk-.html?itm_source=www.voetbalprimeur.be&amp;itm_medium=highlighted-content">UPDATE: Brys wel op lijstje, zichzelf niet aangeboden bij Genk</a></aside>
      <p>Al weet Brys niet of dat ook de reden is waarom de supporters hem uitfloten. "Ik vraag me trouwens af of dat echt de reden was voor het ongenoegen van de fans. Los daarvan, de supporters hebben recht op emoties. Zij betalen daarvoor", klonk het.</p>
      <p>Binnen de club wordt het vertrouwen in Brys er alvast niet groter op. "Er zijn andere mensen om dat te duiden", voegt Brys er aan toe. "Ik heb deze situatie alvast niet gecreëerd. Oké, deze nederlaag tegen Charleroi valt slecht. Maar een stok is makkelijk te vinden. Ik durf stellen dat de technische staf en de spelers keihard werken. Maar het is moeilijk om continuïteit te leggen in onze prestaties. Door de gekende omstandigheden."</p>
    </article>
  </body>
</html>