<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SNPXA/100-milionu-do-statni-kasy-dan-ze-stlaceneho-zemniho-plynu-stoupne-az-dvojnasobne"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T07:43:00+00:00"/>
    <meta property="og:title" content="100 milionů do státní kasy. Daň ze stlačeného zemního plynu stoupne až dvojnásobně"/>
    <meta property="og:description" content="Od nového roku dojde až ke zdvojnásobení spotřební daně z CNG, tedy stlačeného zemního plynu. Počítá s tím legislativní úprava, která sazby postupně navyšuje už dvanáct let. Stát tím hodlá vybrat dalších 100 milionů korun. I přes postupné navýšení je však CNG spolu s LGP stále výhodnější než nafta či benzin."/>
  </head>
  <body>
    <article>
      <h6 class="kicker">vyšší spotřební daň</h6>
      <h1>100 milionů do státní kasy. Daň ze stlačeného zemního plynu stoupne až dvojnásobně</h1>
      <address><time datetime="2019-11-25T07:43:00+00:00">25 Nov 2019, 07:43</time> by <a rel="author" href="https://echo24.cz/author/ladislav-sustr" target="_blank">Ladislav Šustr</a></address>
      <p>
        <b>Od nového roku dojde až ke zdvojnásobení spotřební daně z CNG, tedy stlačeného zemního plynu. Počítá s tím legislativní úprava, která sazby postupně navyšuje už dvanáct let. Stát tím hodlá vybrat dalších 100 milionů korun. I přes postupné navýšení je však CNG spolu s LGP stále výhodnější než nafta či benzin.</b>
      </p>
      <p>Spotřební daň ze stlačeného zemního plynu je v současné době ve výši 1,44 Kč/m<sup>3 </sup>CNG. Do roku 2011 přitom nebyla zatížena žádnou daní. „Zákon od ledna 2020 počítá s dalším zvýšením zdanění CNG. Za každý metr krychlový odvedeme státu nově skoro dvojnásobek, konkrétně 2 koruny a 80 haléřů, což odpovídá asi 3 korunám a 90 haléřům za kilogram CNG,“ uvedl generální ředitel aliance Axigon Damir Duraković, jenž poskytuje firmám CNG karty.</p>
      <p>Podle ministerstva financí je navýšení v rámci plánovaného růstu spotřební daně. „Jedná se o dlouhodobou <a href="https://www.zakonyprolidi.cz/cs/2007-261#cast45">legislativní úpravu</a> účinnou od roku 2008, kde je nastaveno v období roku 2008 až 2020, že dochází k postupnému nárůstu sazbě daně. Ke změnám dochází vždy k 1. lednu roku 2008, 2012, 2015, 2018 a 2020 tak, aby Česká republika splňovala minimální sazby Evropské unie stanovené směrnicí 2003/96/ES. Toto průběžné navyšování sazeb daně je tak subjektům známo od roku 2008,“ řekl pro Echo24 tiskový mluvčí ministerstva financí Zdeněk Vojtěch.</p>
      <p>Podle něj navýšením sazby dojde k přínosu až 100 milionů do státní kasy navíc. CNG však bude pro řidiče nadále výhodnější než běžné automobily na benzin či naftu. Spotřební daň z benzínu totiž dosahuje 12,84 korun za litr a u nafty 10,95 korun za litr. „Aktuálně stojí v Česku litr benzínu či nafty dle údajů Evropské komise skoro 32 korun. Průměrná cena CNG je pak asi 26,50 Kč/kg, respektive necelých 19 Kč/m<sup>3</sup>,“ uvedl Damir Duraković.</p>
      <p>Podobné zdanění se však podle ministerstva financí nechystá u zkapalněného ropného plynu LPG. Spotřební daň zde dosahuje 2,15 korun na litr, neboli 3933 korun za tunu. „Ministerstvo financí o zvýšení sazeb u LPG neuvažuje,“ řekl pro Echo24 Zdeněk Vojtěch.</p>
      <p>Kromě zvýhodněných sazeb daně budou mít automobily CNG, kterých je aktuálně na českých silnicích okolo 24 tisíc, i další zvýhodnění. Novela zákona o silničním provozu totiž od roku 2021 zprostí poplatku automobily na elektřinu, vodík, hybridy či právě auta na CNG. U LPG však výjimka zahrnuta nebude. Podle ministerstva dopravy to je tím, že na silnicích jezdí na tento pohon přes 230 tisíc automobilů. Zvýhodnění pro ekologická vozidla má pak skončit ve chvíli, kdy počet aut překročí hranici 250 tisíc. Podle jiných čísel je však automobilů na LPG v Česku pouze 170 tisíc.</p>
      <p>Skutečnost, že auta na LPG nedosáhnou na výjimky, několikrát pobouřilo Českou asociace LPG. „Odporuje to principu technologické neutrality,“ uvedl předseda Ivan Indráček. LPG podle něj přitom může výrazně snížit emise v dopravě do doby, než dostatečně vzroste podíl bezemisních alternativ typu elektromobility a dalších. Upozornil, že v souladu s takzvanou Pařížskou dohodou z roku 2015 je cílem EU do roku 2050 snížit emise silniční dopravy o 60 procent.</p>
      <p>„Tento ambiciózní plán se z velké části opírá o zvyšování podílu alternativních paliv v dopravě, ten však i přes snahy evropských institucí a národních vlád roste jen velmi pozvolna. Více než 90 procent nových vozidel registrovaných v EU v roce 2018 mělo pohon na benzin či naftu,“ uvedl Indráček.</p>
      <related>
        <a href="https://echo24.cz/a/wP6pz/zemanovi-poradci-zacali-obchodovat-se-stojany-na-zemni-plyn"/>
        <a href="https://echo24.cz/a/i4ePm/nizsi-dan-na-pohonne-hmoty-by-pomohla"/>
      </related>
    </article>
  </body>
</html>