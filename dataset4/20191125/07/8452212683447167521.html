<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/sfantul-razboi-fratricid-ciolacu-si-firea-dau-semnalul/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T07:35:46+00:00"/>
    <meta property="og:title" content="Sfântul război fratricid: Ciolacu și Firea dau semnalul"/>
    <meta property="og:description" content="Președintele Camerei Deputaților, Marcel Ciolacu, a transmis luni, după ce liderul partidului, Viorica Dăncilă, a pierdut prezidențialele, că..."/>
  </head>
  <body>
    <article>
      <h1>Sfântul război fratricid: Ciolacu și Firea dau semnalul</h1>
      <address><time datetime="2019-11-25T07:35:46+00:00">25 Nov 2019, 07:35</time> by <a rel="author">(I.R.)</a></address>
      <p>
        <b>S-au ascuțit cuțitele în PSD după înfrângerea de la alegerile prezidențiale. Președintele Camerei Deputaților, Marcel Ciolacu, a transmis luni, după ce liderul partidului, Viorica Dăncilă, a pierdut, că PSD ”are nevoie de un nou început”, rezultatul alegerilor de duminică fiind unul ”dezastruos care vine după cel la fel de prost la europarlamentare”.</b>
      </p>
      <p>”Felicitări tuturor românilor din țară și din străinătate care au înțeles cât de important este votul lor. Indiferent de opțiunile exprimate. Sper ca viitorul mandat al lui Klaus Iohannis să aducă mai multe realizări pentru România. Vreau să îi felicit pe toți colegii mei din organizații, primari, președinți de consilii județene, simpli membri sau simpatizanți care au muncit extrem de mult în aceste luni de campanie. Mulțumiri speciale le adresez și buzoienilor mei care mi-au fost alături întotdeauna! Rezultatele ne arată, însă, că în turul II al alegerilor prezidențiale PSD a luat cel mai mic număr de voturi din istorie. Asta după ce și în turul I am avut, la fel, un număr foarte mic de voturi. Să fim cinstiți: este un rezultat dezastruos care vine după un rezultat la fel de prost la europarlamentare. Și atunci, și acum, s-au făcut doar analize județene, nimic la nivel național. Acum cred că e timpul să vedem unde am greșit cu adevărat la nivel central, să judecăm rațional și apoi să trecem la fapte. PSD are nevoie de un nou început. Avem alegeri locale în 6 luni. Acolo nu mai avem voie să pierdem!”, a scris pe Facebook Ciolacu.</p>
      <p>Încă de duminică seara, numele lui Marcel Ciolacu a fost vehiculat ca posibil înlocuitor interimar al lui Dăncilă la șefia PSD.</p>
      <p>
        <b>Și liderul PSD Giurgiu, Niculae Bădălău, un alt greu al partidului, a declarat, luni, că partidul ”trebuie să aibă un nou început” și că persoanele care au condus campania electorală ”să aibă bărbăția să își asume” eșecul din alegerile prezidențiale.</b>
      </p>
      <p>„Cu toate că PSD a luat foarte multe măsuri bune, este un partid pro european, dar totuși în ultimii ani am avut probleme mari de partea umană, de caracterul oamenilor, de o comunicare defectuoasă și e clar că lucru acesta trebuie reformat. Trebuie o analiză serioasă și trebuie regândite toate liniile partidului”, a spus la Digi24 Niculae Bădălău.</p>
      <p>El a mai afirmat că ar trebui ca cei care au condus campania electorală să își asume acest eșec.</p>
      <p>„Cred că Partidul Social Democrat are capacitatea de a-și crea anticorpi, de a lua o decizie în interiorul partidului. Trebuie să fim lăsați noi din interior să facem acest lucru. Cei care au condus campania electorală să aibă bărbăția să își asume. Trebuie să avem curajul să decidem. Nu mai putem funcționa așa, și pune de azi pe mâine niște oameni care efectiv nu cunosc organizarea și modul de a face politică”, a mai spus Bădălău.</p>
      <p>Întrebat despre asumarea eșecului de către echipa de campanie, Bădălău a vorbit despre demisii.</p>
      <p>„În politică există un singur act – demisia. Sau alegeri, un congres. Alte soluții nu avem. PSD trebuie să aibă un nou început. Asta e clar”, a mai spus senatorul PSD.</p>
      <p>
        <b>La rândul său, Gabriela Firea a criticat-o, luni, pe Viorica Dăncilă pentru ”impunerea” în conducerea PSD a lui Gabriel Oprea și unor lideri sindicali. ”Doamne, chiar vreți să ieșim pe ușa din dos a istoriei?”, a scris Firea pe Facebook.</b>
      </p>
      <p>”Pentru copiii acestei tari care merita mai mult de la politicieni, imi voi asuma toate riscurile, consecintele si nu voi accepta compromisuri. Greselile si compromisurile i-au determinat pe romani sa aleaga intr-un numar atat de mare raul cel mai mic. Ma doare, dar ii inteleg perfect! Asa cum am ramas doar sase in picioare, din cei 25 de semnatari ai scrisorii prin care ii solicitam dlui Dragnea sa se retraga de la conducerea PSD, pentru ca incepuse sa ne faca foarte mult rau – si in primul rand romanilor -, cu toate pedepsele pe care le-am primit fiecare in parte, asa si acum vreau sa ma delimitez printre primii in mod public fata de nesocotirea opiniei majoritatii covarsitoare a romanilor si a colegilor din partid, prin impunerea intrarii in CEX, fara votul explicit al nostru, a unor persoane, pe motiv ca acum nu mai conduc partide ci… sindicate. Resping ferm ideea ca as fi stiut asa ceva, ca as fi fost de acord! Eram in primul rand la CEX, in campania electorala, cand ni s-a cerut votul pentru colaborarea cu cateva sindicate. Propunere votata in unanimitate. Nu s-a citit numele presedintilor acelor sindicate – unele de care nu am auzit in viata mea -, nu s-a precizat ca devin automat vicepresedinti ai PSD si ca au drept de vot in BPN si CEX, ca si cum ar fi fost votati in Congres de catre delegatii din toata tara. Sunt dezamagita ca incepem analiza prabusirii noastre cu un astfel de gest sfidator. Nu ne putem reforma si relua legatura cu simpatizantii nostri printr-o minciuna. Aud ca si alte persoane controversate se lipesc acum, in inghesuiala si nebagare de seama, de noi. Probabil vor sa ne ingroape definitiv! Ma delimitez categoric! Doamne, chiar vreti sa iesim pe usa din dos a istoriei?”, a scris Gabriela Firea pe Facebook.</p>
      <p>
        <b>Secretarul general al PSD, Mihai Fifor, a transmis, luni, că Gabriela Firea are ”perfectă dreptate” când acuză modul în care Gabriel Oprea și unii lideri sindicali au ajuns în conducerea partidului.</b>
      </p>
      <p>”Gabi Firea are perfectă dreptate! Nu putem începe reconstrucția PSD cu oameni care nu mai au nimic de a face cu ceea ce ar trebui să devină acest partid. Ar fi o contradicție cu termenul de &lt;reformare&gt;. PSD nu își mai permite să își dezamăgească la nesfârșit electoratul. Trebuie să începem să promovăm o garnitură politică nouă, care să ofere o perspectivă credibilă, cu adevărat promițătoare. Avem mulți oameni buni în partid, care au fost aici și au luptat și care pot fi promovați oricând în structurile de conducere ale PSD”, a scris pe Facebook Mihai Fifor.</p>
      <p>El a ținut să mai precizeze că nu este împotriva venirii sau revenirii unor oameni din afara partidului.</p>
      <p>”Trebuie să fim deschiși către cei care pot aduce un plus PSD. Cred că, e nevoie mai mult ca oricând de o analiză profundă și onestă, de consultare și de dialog colegial, la toate nivelurile din partid și acesta trebuie să fie motorul relansării PSD”, a conchis secretarul general al PSD.</p>
      <p>Viorica Dăncilă a anunțat că nu își dă demisia de la șefia partidului și că a convocat ședința Comitetului Executiv al PSD pentru marți, ora 18:30.</p>
      <related>
        <h4>Articole asemănătoare</h4>
        <a href="https://www.cotidianul.ro/video-giani-si-deliorga-primul-pas-catre-curtea-constitutionala/"/>
        <a href="https://www.cotidianul.ro/rovana-plumb-motorul-psd-pentru-alegerile-europarlamentare/"/>
        <a href="https://www.cotidianul.ro/armata-de-secretari-de-stat-ai-lui-tudose-si-shhaideh/"/>
        <a href="https://www.cotidianul.ro/sfantul-razboi-fratricid-ciolacu-si-firea-dau-semnalul/../secretari-de-stat-partidul-va-pregateste-ceva-307813/"/>
      </related>
    </article>
  </body>
</html>