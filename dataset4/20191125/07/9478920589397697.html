<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/antirriovythistike-istioploiko-anasyrthikan-nekroi-kai-oi-dyo-epivainontes/"/>
    <meta property="og:site_name" content="ert.gr"/>
    <meta property="article:published_time" content="2019-11-25T07:13:25+00:00"/>
    <meta property="og:title" content="Αντίρριο:Βυθίστηκε ιστιοπλοϊκό, ανασύρθηκαν νεκροί και οι δύο επιβαίνοντες"/>
    <meta property="og:description" content="Σε εκείνο το σημείο εγκλωβίστηκε και τον εντόπισαν οι λιμενικοί. Σύμφωνα με τις πρώτες πληροφορίες καλούσε σε βοήθεια ενώ οι προσπάθειες των λιμενικών να τον τραβήξουν έξω  από το νερό από τα σιδερένια τοιχώματα της δεξαμενής στάθηκαν άκαρπες με αποτέλεσμα να χάσει  τη ζωή του. Παλεύοντας η Πυροσβεστική Υπηρεσία και το Λιμενικό με τις καιρικές συνθήκες  κατάφεραν έπειτα από πολλές προσπάθειες να ανασύρουν τη σορό του ενός άνδρα."/>
  </head>
  <body>
    <article>
      <h1>Αντίρριο:Βυθίστηκε ιστιοπλοϊκό, ανασύρθηκαν νεκροί και οι δύο επιβαίνοντες</h1>
      <address><time datetime="2019-11-25T07:13:25+00:00">25 Nov 2019, 07:13</time> by <a rel="author">Νίκη Παπαδούλα</a></address>
      <p>Νεκρός ανασύρθηκε γύρω στη 01:30 τα ξημερώματα ο ένας από τους δύο άνδρες που επέβαιναν στο ιστιοπλοϊκό που βυθίστηκε  στη θαλάσσια περιοχή του Αντιρρίου, ενώ πριν από λίγο  ανασύρθηκε νεκρός και ο δεύτερος στην ίδια περιοχή.<br/>Το σκάφος φαίνεται ότι βρισκόταν  στη δυτική παραλία του Αντιρρίου με  κατεύθυνση προς τη  Ναύπακτο. Εκείνη την ώρα στην περιοχή έπνεαν ισχυροί άνεμοι με ένταση που ξεπερνούσε τα 8 μποφόρ. <b>Ο ένας από τους δύο άνδρες</b> που επέβαιναν στο σκάφος <b>ειδοποίησε</b> λίγο μετά τις 8:00 μέσω ασυρμάτου <b>ότι το σκάφος βουλιάζει</b>, και ότι <b>ο δεύτερος επιβαίνων το είχε εγκαταλείψει πηδώντας στη θάλασσα</b>. Λίγο αργότερα  και ο ίδιος <b>προσπάθησε να εγκαταλείψει το ιστιοπλοϊκό</b> χρησιμοποιώντας το βοηθητικό φουσκωτό σκάφος<b>. Δεν τα κατάφερε</b> και οι άνεμοι τον έφεραν στην περιοχή Αλωνάκι, δίπλα στην Ανατολική προβλήτα του Αντιρρίου μπροστά στους εργοταξιακούς χώρους της γέφυρας.</p>
      <figure>
        <img src="https://www.ert.gr/wp-content/uploads/2019/11/thumbnail_IMG_20191125_080802-e1574666798343.jpg"/>
      </figure>
      <p>Σε εκείνο το σημείο εγκλωβίστηκε και τον εντόπισαν οι λιμενικοί. Σύμφωνα με τις πρώτες πληροφορίες <b>καλούσε σε βοήθεια</b> ενώ <b>οι προσπάθειες των λιμενικών</b> να τον τραβήξουν έξω  από το νερό από τα σιδερένια τοιχώματα της δεξαμενής <b>στάθηκαν άκαρπες</b> με αποτέλεσμα να χάσει  τη ζωή του. Παλεύοντας η Πυροσβεστική Υπηρεσία και το Λιμενικό με τις καιρικές συνθήκες  κατάφεραν έπειτα από πολλές προσπάθειες να ανασύρουν τη σορό του ενός άνδρα.</p>
      <figure>
        <img src="https://www.ert.gr/wp-content/uploads/2019/11/thumbnail_IMG_20191125_002309-1.jpg"/>
      </figure>
      <figure>
        <img src="https://www.ert.gr/wp-content/uploads/2019/11/thumbnail_IMG_20191125_074027-e1574662922483.jpg"/>
      </figure>
      <p>Οι έρευνες   για τον εντοπισμό του δεύτερου επιβάτη του μοιραίου σκάφους συνεχίστηκαν  στη διάρκεια της νύχτας  ο οποίος βρέθηκε το πρωί  νεκρός και ανασύρθηκε από τη θαλάσσια περιοχή <b>Αλωνάκι </b>.</p>
      <p>Τη σορό του ανέσυραν άνδρες της Πυροσβεστικής και του Λιμενικού, λίγα μέτρα μακριά  από το σημείο που βρέθηκε τα ξημερώματα ο πρώτος,  και παραμένει βυθισμένο το σκάφος.</p>
      <p>Τον συντονισμό των πυροσβεστικών υπηρεσιών  έχει ο διευθυντής των Πυροσβεστικών Υπηρεσιών Δυτικής Ελλάδας <b>Ευθύμιος Γεωργακόπουλος.</b></p>
      <figure>
        <video src="https://www.ert.gr/wp-content/uploads/2019/11/VID_20191124_224513-1.mp4?_=1"/>
      </figure>
      <p>
        <b>Νίκη Παπαδούλα</b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/antirrio-anasyrthike-kai-o-deyteros-epivatis-toy-istioploikoy-nekros/"/>
        <a href="https://www.ert.gr/eidiseis/ellada/kinonia/dyo-nekroi-apo-anatropi-istioforoy-sto-antirrio/"/>
        <a href="https://www.ert.gr/perifereiakoi-stathmoi/antirrio-pontisi-toy-protoy-ypovrychioy-kalodioy-yperypsilis-tasis/"/>
        <a href="https://www.ert.gr/eidiseis/ellada/kinonia/zimies-apo-to-mpoyrini-se-naypaktia-syro-epidiorthosi-ton-zimion-stin-chalkidiki/"/>
        <a href="https://www.ert.gr/ert3/eidiseis-ert3/ionia-odos-antirrio-ioannina-se-mia-ora-ke-saranta-lepta-video/"/>
      </related>
    </article>
  </body>
</html>