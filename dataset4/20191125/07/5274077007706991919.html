<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419135"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T07:32:00+00:00"/>
    <meta property="og:title" content="ויצו: דאגה מנתוני האלימות נגד נשים"/>
    <meta property="og:description" content="בויצו מציגים את נתוני האלימות נגד נשים בשנה האחרונה. בכל יום נפתחים 60 תיקים בגין אלימות נגד נשים. 13,000 תיקים בשנה האחרונה."/>
  </head>
  <body>
    <article>
      <h1>ויצו: דאגה מנתוני האלימות נגד נשים</h1>
      <address><time datetime="2019-11-25T07:32:00+00:00">25 Nov 2019, 07:32</time> by <a rel="author">ערוץ 7</a></address>
      <p>לקראת היום הבינלאומי למאבק באלימות כלפי נשים החל היום (שני) מפרסמת ויצו את דו"ח האלימות השנתי, אשר חושף את ממדיה הנרחבים של תופעת האלימות כלפי נשים.</p>
      <p>ע"פ נתונים הנאספים ומרוכזים ע"י ויצו מכלל רשויות המדינה עולה כי "מספר הרציחות הדרמטי שעמד על 23 נשים בשנת 2018 נתן אותותיו וחלה עליה חדשה במספר הפונים למוקדי הסיוע. מן הצד השני, חלה ירידה במספר המטופלים במרכזים למניעת אלימות".</p>
      <p>ע"פ הנתונים: בכל יום נפתחים בממוצע 60 תיקים בגין אלימות כלפי נשים ובסה"כ בשנה האחרונה טופלו ברשויות השונות למעלה מ- 13,000 נשים נפגעות אלימות. את ההיקף האמיתי של תופעת האלימות ניתן להבין מכמות תיקי האלימות כלפי נשים, שנפתחו ב-2018 העומד על כ-23,000 . בויצו מבקשים להדגיש כי מעבר למספרים אלו חיות במעגל האלימות עוד מאות אלפי נשים שאינן מוכרות או ידועות לרשויות.</p>
      <p>נתוני המדד נאספו, ממשרד העבודה הרווחה והשירותים החברתיים, מערכת בתי המשפט, שירות בתי הסוהר, הרשות לשיקום האסיר ומשטרת ישראל.</p>
      <p>לדברי רבקה נוימן, מנהלת האגף לקידום מעמד האישה בויצו, לא כל הרשויות אוספות מידע באופן שוטף ומסודר ונתון זה משקף את העובדה שהטיפול באלימות במשפחה מצוי בתחתית סולם העדיפויות. "המדינה לא מעוניינת לדעת על היקף התופעה וקיים חולי רב מערכתי בטיפול בתופעת באלימות במשפחה".</p>
      <p>
        <b>מדד האלימות של ויצו לשנת 2018-2019</b>
      </p>
      <p>
        <b>כמות הנשים והילדים נפגעי האלימות:</b>
      </p>
      <p>ע"פ הערכות גורמי הרווחה, בישראל חיות כיום כ- 200,000 נשים מוכות וכחצי מיליון ילדים עדים לאלימות. כלומר, במדינת ישראל כלואים במעגל האלימות כמיליון נשים, גברים וילדים. בויצו מבקשים להדגיש שהערכות אלו מבוססות על סקר משנת 2002 וכיום ההערכה היא שקיימות מעל 200,000 נשים נפגעות אלימות בישראל.</p>
      <p>
        <b>ירידה במספר הנרצחות</b>
      </p>
      <p>מתחילת שנת 2019 נרצחו בישראל 13 נשים על רקע אלימות בתוך המשפחה (17 נרצחות מאז חודש נובמבר האחרון, חודש המודעות למאבק באלימות). מדובר בירידה של 50% בהשוואה למספר הנרצחות בשנה שעברה, אשר עמד על 20 נשים. מאז 2004 נרצחו 163 נשים על ידי בני זוגן. ע"פ הדו"ח השנתי של משרד הרווחה 50% מהן היו מוכרות לרווחה, אך לא בהכרח בתקופה שקדמה לרצח או על רקע תלונות על אלימות במשפחה. ע"פ הדו"ח המשתנים המרכזיים שחוזרים על עצמם במקרי רצח הם: פרידה, גירושין, מאבקי רכוש, ערעור במעמדו של הגבר, בריאות ובריאות הנפש של הגבר.</p>
      <p>
        <b>ירידה במספר הנשים והילדים במקלטים לנשים מוכות (יש עליה של 20 אחוז במס' הנשים):</b>
      </p>
      <p>682 נשים ו- 1,011 ילדים שהו בשנת 2018 ב- 14 מקלטים לנשים נפגעות אלימות וילדיהן הפועלים ברחבי הארץ. מדובר בעלייה של כ-20% במספר הנשים ביחס לשנה שעברה, בה שהו 564 נשים. מקלט אחד בלבד מתוך 14 המקלטים ערוך לקליטת 2 משפחות עם מתבגרים בזמן נתון.</p>
      <p>6% בלבד מתוך כלל הנשים ששהו במקלטים, 34, הועברו לתכניות שיקום ב– 12 דירות מעבר לנשים נפגעות אלימות וילדיהן, הזקוקות להגנה, במימון משרד הרווחה יחד עם 67 ילדים. ב- 6 דירות מעבר נוספות המופעלות במימון עמותות שהו 10 נשים ו-19 ילדים</p>
      <p>
        <b>ירידה בכמות המטופלים במרכזים לטיפול ומניעת אלימות במשפחה:</b>
      </p>
      <p>בשנת 2018 פעלו 113 מרכזים למניעה ולטיפול באלימות במשפחה, מתוכם 37 לחברה הערבית, וארבעה מרכזים לחברה החרדית. במרכזים טופלו 8,398 משפחות ו- 9,724 יחידים, בהשוואה ל- 8,746 משפחות בשנה שעברה (ירידה של 4%) ול- 10,337 יחידים ב- 2017 (ירידה של 6%). מתוך המטופלים:</p>
      <p>6,488 נשים המהוות כ- 66% מכלל המטופלים.</p>
      <p>2,478 גברים, המהווים רבע בלבד מכלל המטופלים, מתוכם 336 עולים, ו-398 גברים מהחברה הערבית. 2,325 גברים שהיו מעורבים במעשי אלימות כלפי בנות זוגן השתתפו בתכניות שיקום במרכזי יום ובהוסטלים.</p>
      <p>758 ילדים ובני נוער, המהווים כ-7.5% מכלל המטופלים, טופלו במסגרת קבוצות טיפול בילדים, הפועלות ב-20 מרכזים בלבד. שיעור הילדים בטיפול פחות מחצי אחוז מקרב כלל הילדים החשופים לאלימות (500 אלף). בשנת 2018 נוספו 68 תקנים לטיפול בילדים נפגעי אלימות.</p>
      <p>
        <b>צווי הגנה שהוצאו ע"י מערכת המשפט וע"י בתי הדין הרבניים:</b>
      </p>
      <p>בשנת 2018 נפתחו בביהמ"ש 9,885 תיקי משפחה עם בקשה לקבלת צו הגנה. נתון דומה לשנים קודמות.</p>
      <p>217 צווי הגנה הוצאו ע"י הנהלת בתי הדין הרבניים, מתוכם 186 נגד גברים ו-31 נגד נשים.</p>
      <p>
        <b>מספר התיקים שנפתחו במשטרה:</b>
      </p>
      <p>בשנת 2018 נפתחו 32,415 תיקי אלימות במשפחה, מתוכם 22,974 בגין עבירות בין בני זוג . כלומר בכל יום נפתחים בישראל 60 תיקים בממוצע בגין אלימות, רובם כלפי נשים. ל- 27,450 גברים נפתח יותר מתיק אחד בגין אלימות במשפחה. העברות כוללות: עבירות אלימות או איומים, רכוש, הפרת צווי הגנה ועוד.</p>
      <p>בשנים 2016-2017 נרשמו 35 עבירות רצח או הריגה, כמחצית מהקורבנות, 17 נשים- התלוננו במשטרה לפני הרצח על אלימות. 23% מתלונות הנשים נרשמו על עבירות כלפי נשים לא יהודיות, 21% כלפי עולות. מתוך כלל התיקים שנפתחו סגרה המשטרה 9,000 תיקים בשל חוסר ראיות. בשנת 2017 הוגשו 2600 כתבי אישום.</p>
    </article>
  </body>
</html>