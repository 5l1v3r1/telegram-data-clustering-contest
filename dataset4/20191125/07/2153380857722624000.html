<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/ispania-anahaitistike-ypobryhio-poy-pisteyetai-oti-metefere-megali-posotita-narkotikon"/>
    <meta property="og:site_name" content="The Pressroom"/>
    <meta property="article:published_time" content="2019-11-25T07:34:08+00:00"/>
    <meta property="og:title" content="Ισπανία: Αναχαιτίστηκε υποβρύχιο που πιστεύεται ότι μετέφερε μεγάλη ποσότητα ναρκωτικών"/>
    <meta property="og:description" content="Οι ισπανικές αρχές αναχαίτισαν υποβρύχιο το οποίο υποπτεύονται πως μετέφερε ναρκωτικά σε θαλάσσια περιοχή στα ανοικτά της βορειοδυτικής περιφέρειας της Γαλικίας, δήλωσε πηγή προσκείμενη σε αποστολή της κεντρικής κυβέρνησης στην περιοχή στο πρακτορείο ειδήσεων Ρόιτερς. Νωρίς χθες το πρωί «διεθνής επιχείρηση επέτρεψε να εντοπιστεί μικρό υποβρύχιο περίπου 20 μέτρων κοντά στην παραλία του Ίο στην επαρχία Ποντεβέδρα», ανέφερε η πηγή, επιβεβαιώνοντας δημοσιεύματα ισπανικών μέσων ενημέρωσης."/>
  </head>
  <body>
    <article>
      <h1>Ισπανία: Αναχαιτίστηκε υποβρύχιο που πιστεύεται ότι μετέφερε μεγάλη ποσότητα ναρκωτικών</h1>
      <address>
        <time datetime="2019-11-25T07:34:08+00:00">25 Nov 2019, 07:34</time>
      </address>
      <p>
        <b>Οι ισπανικές αρχές αναχαίτισαν <a href="https://www.thepressroom.gr/tags/ypovryhio">υποβρύχιο</a> το οποίο υποπτεύονται πως μετέφερε <a href="https://www.thepressroom.gr/tags/narkotika">ναρκωτικά</a> σε θαλάσσια περιοχή στα ανοικτά της βορειοδυτικής περιφέρειας της Γαλικίας, δήλωσε πηγή προσκείμενη σε αποστολή της κεντρικής κυβέρνησης στην περιοχή στο πρακτορείο ειδήσεων Ρόιτερς.</b>
      </p>
      <p>Νωρίς χθες το πρωί «διεθνής επιχείρηση επέτρεψε να εντοπιστεί <b>μικρό υποβρύχιο περίπου 20 μέτρων</b> κοντά στην παραλία του Ίο στην επαρχία Ποντεβέδρα», ανέφερε η πηγή, επιβεβαιώνοντας δημοσιεύματα ισπανικών μέσων ενημέρωσης.</p>
      <p>Το πρακτορείο ειδήσεων EFE μετέδωσε επικαλούμενο πηγές προσκείμενες στην Guardia Civil - την ισπανική χωροφυλακή - πως <b>πιστεύεται ότι το υποβρύχιο μετέφερε περίπου 3.000 κιλά κοκαΐνη.</b></p>
      <p>Ωστόσο η πηγή του Ρόιτερς σημείωσε πως<b> παρότι πράγματι πιστεύεται ότι το υποβρύχιο μετέφερε ναρκωτικά, αυτό δεν έχει ακόμη επαληθευτεί</b>. Μια εκπρόσωπος της Guardia Civil επίσης είπε ότι δεν έχει εξακριβωθεί ποιο ακριβώς είναι το φορτίο του σκάφους, αφού βρίσκεται κάτω από το νερό.</p>
      <p>Δυο πολίτες χωρών της Λατινικής Αμερικής τέθηκαν υπό κράτηση στο πλαίσιο της επιχείρησης που διεξήχθη, με τη συμμετοχή της αστυνομίας και της Guardia Civil, ενώ ένας τρίτος άνδρας διέφυγε, ανέφερε η πηγή.</p>
      <p><b>Οι αρχές θα αποπειραθούν να ανελκύσουν το σκάφος σήμερα το πρωί, </b>αφού οι προσπάθειες που καταβλήθηκαν γι’ αυτό χθες Κυριακή αποδείχθηκαν άκαρπες.</p>
    </article>
  </body>
</html>