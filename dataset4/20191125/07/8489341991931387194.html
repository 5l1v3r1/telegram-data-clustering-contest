<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807297/%D8%AA%D8%A3%DA%A9%DB%8C%D8%AF-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D8%B1-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AA%D9%88%D9%84%DB%8C%D8%AF%D8%A7%D8%AA-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AF%D9%88%D9%84%D8%AA%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:32:00+00:00"/>
    <meta property="og:title" content="تأکید لاریجانی بر جلوگیری از افزایش قیمت تولیدات شرکت‌های دولتی"/>
    <meta property="og:description" content="رئیس مجلس شورای اسلامی بر استفاده از ظرفیت بسیج اصناف برای کنترل بازار تأکید کرد و گفت: یکی از اقدامات ضروری در مقطع کنونی جلوگیری از افزایش قیمت تولیدات شرکت‌های دولتی است."/>
  </head>
  <body>
    <article>
      <h1>تأکید لاریجانی بر جلوگیری از افزایش قیمت تولیدات شرکت‌های دولتی</h1>
      <h2>رئیس مجلس شورای اسلامی بر استفاده از ظرفیت بسیج اصناف برای کنترل بازار تأکید کرد و گفت: یکی از اقدامات ضروری در مقطع کنونی جلوگیری از افزایش قیمت تولیدات شرکت‌های دولتی است.</h2>
      <address>
        <time datetime="2019-11-25T07:32:00+00:00">25 Nov 2019, 07:32</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، علی لاریجانی در جلسه علنی امروز (دو‌شنبه ۴ آذر ماه) مجلس شورای اسلامی در جریان بررسی موضوع کنترل و تنظیم بازار پس از افزایش قیمت بنزین با اشاره به برخی از افزایش قیمت‌ها گفت: یکی از مسائلی که در تنظیم بازار اهمیت دارد، این است که برخی اقلام که شرکت‌های دولتی آن‌ها را تولید می‌کنند یا دولت آن‌ها را وارد می‌کند به هیچ عنوان نباید گران شود چرا که این موضوع مربوط به اصناف و نظارت‌های بازاریان و مردم نیست.<br/><br/>وی تأکید کرد: بنابراین در مرحله اول این بخش‌ها باید به طور کامل کنترل شود تا افزایش قیمت آن بر سایر کالا‌ها اثر نگذارد، همین امروز گزارش‌هایی واصل شده که برخی شرکت‌های دولتی از جمله خودروسازی تولیدات خود را افزایش قیمت داده‌اند که این موضوع باید مورد بررسی دستگاه‌های مسئول از جمله وزارت صنعت، معدن و تجارت قرار گیرد.<br/><br/>رئیس مجلس شورای اسلامی ادامه داد: موضوع بعدی اختصاص سهمیه برای تاکسی و مسافربران است؛ نکته اینجاست که به هر حال با همین سهمیه نیز تاکسی‌ها از بنزین ۱۵۰۰ تومانی استفاده می‌کنند بنابراین باید نرخ معقولی برای تاکسی‌ها در نظر گرفت لذا نرخ کرایه تاکسی نیز باید از جمله کالا‌ها و خدماتی باشند که قرار است نرخ آن‌ها به صورت معقول تغییر کند.<br/><br/>لاریجانی یادآور شد: دسترسی مردم در مواردی که به گرانفروشی برمی‌خورند باید راحت و تسهیل شود تا گزارش‌ها به سرعت رسیدگی شود.<br/><br/>وی با تأکید بر اینکه برای کنترل بازار به یک عقبه فراگیر نیاز است، اضافه کرد: به همین دلیل ضرورت دارد که هماهنگی‌های مناسبی برای استفاده از ظرفیت بسیج به ویژه بسیج اصناف در نظر گرفته شود تا بی‌جهت قیمت‌ها افزایش نیابد، البته به دلیل رکود نباید قیمت‌ها افزایش یابد به همین دلیل برخی قیمت‌ها به دلیل کمبود کالا افزایش پیدا می‌کند که این موضوع نیز با نظارت قابل رسیدگی است.<br/><br/>رئیس مجلس شورای اسلامی تصریح کرد: ضرورت دارد در این راستا همکاری نزدیکی با کمیسیون‌های تخصصی مجلس به ویژه کمیسیون اقتصادی صورت گیرد تا مجلس در جریان روند کنترل بازار قرار گیرد.</p>
    </article>
  </body>
</html>