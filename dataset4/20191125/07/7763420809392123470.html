<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/economics/579218"/>
    <meta property="og:site_name" content="Spring News"/>
    <meta property="article:published_time" content="2019-11-25T07:39:49+00:00"/>
    <meta property="og:title" content="เฮ! สินเชื่อบ้าน ล้านละ 10 บาท ดอกเบี้ยปีแรก 0.01% เริ่ม 1 ธ.ค.นี้"/>
    <meta property="og:description" content="ธ.ออมสิน ออกสินเชื่อบ้านผ่อนต่ำ ล้านละ 10 บาท จ่ายค่างวดเพียง 10 บาทต่อเดือน ต่อเงินกู้ 1 ล้านบาท ดอกเบี้ยคงที่ปีแรก 0.01% ต่อปี ทั้งสร้าง-ซื้อ-ซ่อมแซม/ต่อเติม-รีไฟแนนซ์ ผ่อนนานสูงสุด 40 ปี ยื่นความจำนงตั้งแต่ 1 ธันวาคมนี้"/>
  </head>
  <body>
    <article>
      <h1>เฮ! สินเชื่อบ้าน ล้านละ 10 บาท ดอกเบี้ยปีแรก 0.01% เริ่ม 1 ธ.ค.นี้</h1>
      <h2>ธ.ออมสิน ออกสินเชื่อบ้านผ่อนต่ำ ล้านละ 10 บาท จ่ายค่างวดเพียง 10 บาทต่อเดือน ต่อเงินกู้ 1 ล้านบาท ดอกเบี้ยคงที่ปีแรก 0.01% ต่อปี ทั้งสร้าง-ซื้อ-ซ่อมแซม/ต่อเติม-รีไฟแนนซ์ ผ่อนนานสูงสุด 40 ปี ยื่นความจำนงตั้งแต่ 1 ธันวาคมนี้</h2>
      <address>
        <time datetime="2019-11-25T07:39:49+00:00">25 Nov 2019, 07:39</time>
      </address>
      <p>นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารฯ ออกผลิตภัณฑ์ สินเชื่อบ้าน คือ สินเชื่อบ้านผ่อนต่ำ ล้านละ 10 บาท ด้วยอัตราดอกเบี้ยพิเศษ สอดคล้องกับความต้องการมีที่อยู่อาศัยในยุคปัจจุบันโดยเฉพาะช่วงปลายปี ทั้งซื้ออยู่อาศัยใหม่ ปลูกสร้างบ้านบนที่ดิน ต่อเติม ซ่อมแซม หรือต้องการรีไฟแนนซ์ โดยได้เตรียมวงเงินสินเชื่อไว้ 25,000 ล้านบาท ซึ่งสามารถแจ้งความจำนงได้ที่ธนาคารออมสินทุกสาขาทั่วประเทศได้ตั้งแต่วันที่ 1 ธันวาคมนี้</p>
      <p>สินเชื่อบ้านผ่อนต่ำ ล้านละ 10 บาท ให้กู้ตามความสามารถชำระหนี้ของลูกค้าแต่ละราย โดยไม่จำกัดวงเงินกู้สูงสุด คิดอัตราดอกเบี้ยพิเศษ คือ อัตราดอกเบี้ยคงที่ปีแรก 0.010% ปีที่ 2-3 เท่ากับ 4.350% ต่อปี ปีที่ 4 เป็นต้นไป MRR-0.50% ต่อปี (อัตราดอกเบี้ย MRR ของธนาคารฯ ปัจจุบัน = 6.745% ต่อปี) คิดเป็นอัตราดอกเบี้ยเฉลี่ย 3 ปี = 2.903% โดยวงเงินกู้ 1 ล้านบาท ผ่อนชำระ 20 ปี ในปีแรกคิดเป็นเงินงวดผ่อนชำระ 10 บาทต่อเดือน ปีที่ 2-3 ผ่อนชำระ 3,700 บาทต่อเดือน และปีที่ 4 เป็นต้นไป ผ่อนชำระ 8,300 บาทต่อเดือน นอกจากนี้ ยังได้รับการลดค่าใช้จ่ายในการซื้อที่อยู่อาศัยตามมติที่ประชุมคณะรัฐมนตรี ซึ่งให้ลดค่าธรรมเนียมจดทะเบียนการโอนกรรมสิทธิ์จาก 2.00% เหลือ 0.01% และลดค่าธรรมเนียมการจดทะเบียนจำนองจาก 1.00% เหลือ 0.01% อีกด้วย</p>
      <p>“เรียกได้ว่าค่าใช้จ่ายต่างๆ เพื่อการมีบ้านก็ได้รับการปรับลดลงแล้ว ขณะเดียวกันธนาคารฯ ได้ปรับปรุงหลักเกณฑ์ให้สามารถผ่อนชำระได้สูงสุดถึง 40 ปี โดยลูกค้าสามารถเลือกผ่อนชำระได้ยาวนานขึ้น เพื่อให้เกิดความยืดหยุ่นและเหมาะสมกับความสามารถในการชำระหนี้ของผู้กู้ให้มากที่สุด ขณะที่สินเชื่อบ้านผ่อนต่ำฯ ได้คิดคำนวณเงินงวดให้ผ่อนสบายๆ ในช่วงภาวะที่เศรษฐกิจปัจจุบัน เพื่อให้แบ่งเงินนำไปเป็นค่าใช้จ่ายอื่นๆ ที่จำเป็นในการใช้ชีวิตประจำวัน รวมถึงเก็บออมไว้ใช้ยามฉุกเฉินได้”ผู้อำนวยการธนาคารออมสิน กล่าว</p>
      <figure>
        <img src="https://spcdn.springnews.co.th/wp-content/uploads/2019/11/826318-1024x746.jpg"/>
      </figure>
    </article>
  </body>
</html>