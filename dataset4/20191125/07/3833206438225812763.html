<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-se-sreshta-dnes-s-prezidenta-na-SASht-Donald-Trump-v-Beliya-dom-916333"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T07:01:00+00:00"/>
    <meta property="og:title" content="Борисов се среща днес с президента на САЩ Доналд Тръмп в Белия дом"/>
    <meta property="og:description" content="Министър-председателят Бойко Борисов пристигна във Вашингтон, където днес  предстои да се срещне с п..."/>
  </head>
  <body>
    <article>
      <h1>Борисов се среща днес с президента на САЩ Доналд Тръмп в Белия дом</h1>
      <address>
        <time datetime="2019-11-25T07:01:00+00:00">25 Nov 2019, 07:01</time>
      </address>
      <p>Министър-председателят <a href="https://www.plovdiv24.bg/novini/persons/260.html">Бойко Борисов</a> пристигна във Вашингтон, където днес  предстои да се срещне с президента на Съединените американски щати Доналд Тръмп в Белия дом. Настоящата визита на премиера Борисов е показателна за постигнатите отлични резултати в двустранните отношения между България и САЩ. Срещата на Борисов и Тръмп е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като  сигурност и отбрана, енергетика, борба срещу тероризма, образование и наука, връзки между народите.</p>
      <p>България и САЩ имат отлични отношения в областта на сигурността и отбраната, както по двустранна линия, така и в рамките на НАТО. Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана. В този контекст страната ни разглежда договорите за доставка на самолетите F-16 Block 70 не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно. Съвместните военни учения в България, които се провеждат целогодишно, са също от  съществено значение за подобряване на оперативната съвместимост на българските въоръжени сили с тази на другите държави членки на НАТО.</p>
      <p>В рамките на посещението във Вашингтон, на вниманието на премиера Борисов ще бъдат и въпроси от енергийната сфера. Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ. До момента министър-председателят Борисов последователно е изтъквал пред представителите на висшата американска администрация ползите от реализирането на проекти като газоразпределителния център "Балкан“, "Балкански поток“, интерконектора Гърция-България, както и възможностите за развитие на пазара на втечнен природен газ.</p>
      <p>България има интерес също така да задълбочи търговско-икономическите си отношения със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щ. д. Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори.</p>
      <p>Задълбочаването на контактите между нашите приятелски народи също представлява добра основа за възходящото развитие на стратегическото партньорство между България и САЩ. В този контекст страната ни разглежда като ключово сътрудничеството в областта на образованието и науката, които са основополагащи за просперитета на всяка държава.</p>
    </article>
  </body>
</html>