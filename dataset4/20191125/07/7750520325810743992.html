<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/v-ukrayini-hochut-povernuty-bezkoshtovnyj-proyizd-dityam-vijny.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T07:30:25+00:00"/>
    <meta property="og:title" content="В Україні хочуть повернути безкоштовний проїзд “дітям війни”"/>
    <meta property="og:description" content="В Україні хочуть повернути безкоштовний проїзд &quot;дітям війни&quot;"/>
  </head>
  <body>
    <article>
      <h1>В Україні хочуть повернути безкоштовний проїзд “дітям війни”</h1>
      <h2>Відповідний законопроект розроблено з метою забезпечення конституційних прав і державних гарантій дітям війни, військових конфліктів, АТО</h2>
      <address>
        <time datetime="2019-11-25T07:30:25+00:00">25 Nov 2019, 07:30</time>
      </address>
      <figure>
        <img src="https://1news.com.ua/wp-content/uploads/2019/11/2-21.jpg"/>
      </figure>
      <p>У Верховній Раді зареєстровано проект Закону № 2430 (ініціатор – депутати від партії “Слуга народу”), яким пропонується відновити державні соціальні гарантії та їх розмір, який гарантує рівень доходів дітей війни, військових конфліктів, АТО.</p>
      <p>Про це повідомляє 1NEWS.</p>
      <p>Так, громадян відповідних категорій пропонується забезпечити безкоштовним проїздом усіма видами міського пасажирського транспорту, автомобільним транспортом загального користування в сільській місцевості, залізничним і водним транспортом приміського сполучення та автобусами приміських маршрутів у межах області (Автономної Республіки Крим) за місцем проживання.</p>
      <p>Крім того, законопроектом пропонується підвищення на 30 % мінімальної пенсії за віком пенсії або щомісячне довічне грошове утримання чи державна соціальна допомога, що виплачується замість пенсії.</p>
      <p>Відповідні зміни пропонують внести у <a href="https://ips.ligazakon.net/document/view/T042195?utm_source=jurliga.ligazakon.ua&amp;utm_medium=news&amp;utm_campaign=IPS_text&amp;utm_content=jl08">Закон “Про соціальний захист дітей війни”</a>.</p>
      <p>Нагадуємо, що на даний час дітям війни надаються такі пільги:</p>
      <p>– право на переважне залишення на роботі при скороченні чисельності або штату працівників;</p>
      <p>– використання чергової відпустки в зручний для них час;</p>
      <p>– одержання додаткової відпустки без збереження заробітної плати строком до двох тижнів на рік;</p>
      <p>– виплата допомоги по тимчасовій непрацездатності в розмірі 100 % середньої заробітної плати незалежно від стажу роботи;</p>
      <p>– першочергове відведення земельних ділянок для індивідуального житлового будівництва, садівництва та городництва;</p>
      <p>– право на 25 % знижку при платі за користування комунальними послугами (газом, електроенергією тощо) у межах середніх норм споживання за умови, якщо розмір середньомісячного сукупного доходу сім’ї в розрахунку на одну особу за попередні 6 місяців не перевищує величини доходу, який дає право на податкову соціальну пільгу у порядку, визначеному Кабміном;</p>
      <p>– діти війни, які є особами з інвалідністю, мають право на стаціонарну медичну допомогу в госпіталях ветеранів війни та у військово-медичних закладах охорони здоров’я (госпіталях). Госпіталізація проводиться при відповідних показаннях та наявності вільних місць.</p>
      <p>Джерело: <a href="https://jurliga.ligazakon.net/ua/news/191100_dtyam-vyni-khochut-povernuti-pravo-na-bezkoshtovniy-prozd">Ліга.Закон</a></p>
    </article>
  </body>
</html>