<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/projekt-spis-sight-spot-vyvrcholi-prez/432025-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T07:51:00+00:00"/>
    <meta property="og:title" content="Projekt Spiš Sight Spot vyvrcholí prezentáciou filmových dokumentov"/>
    <meta property="og:description" content="Diváci uvidia celkovo päť produkcií, ktoré im priblížia vežu farského kostola v Spišskej Novej Vsi, drevený most v obci Kluknava, továreň na spracovanie železnej rudy v obci Štefanská Huta a ďalšie."/>
  </head>
  <body>
    <article>
      <h1>Projekt Spiš Sight Spot vyvrcholí prezentáciou filmových dokumentov</h1>
      <h2>Diváci uvidia celkovo päť produkcií, ktoré im priblížia vežu farského kostola v Spišskej Novej Vsi, drevený most v obci Kluknava, továreň na spracovanie železnej rudy v obci Štefanská Huta a ďalšie.</h2>
      <address><time datetime="2019-11-25T07:51:00+00:00">25 Nov 2019, 07:51</time> by <a rel="author">TASR</a></address>
      <p>Spišská Nová Ves 25. novembra (TASR) - Verejnú prezentáciu projektu Spiš Sight Spot pripravuje Spišské osvetové stredisko (SOS), kultúrne zariadenie Košického samosprávneho kraja, v utorok 26. novembra o 10.30 h v priestoroch Technickej akadémie v Spišskej Novej Vsi. „Neprofesionálni filmári – študenti Technickej akadémie - predstavia svoje krátke filmové dokumenty o technických pamätihodnostiach Spiša, ktoré vytvorili počas dvoch predchádzajúcich workshopov a samostatnej tvorivej aktivite v teréne,“ uviedla Monika Tkáčová zo SOS.</p>
      <p>Diváci uvidia celkovo päť produkcií, ktoré im priblížia vežu farského kostola v Spišskej Novej Vsi, drevený most v obci Kluknava, továreň na spracovanie železnej rudy v obci Štefanská Huta, ale aj baritové bane v obci Poráč a Markušovský hrad v obci Markušovce. <i>„Prezentácia Spiš Sight Spot je vyvrcholením našich snáh o rozvoj neprofesionálneho filmu v prostredí stredoškolskej mládeže na Spiši a zároveň snahou upriamiť pozornosť na niektoré menej známe a zachované pamätihodnosti Spiša,“</i> doplnila Tkáčová.</p>
      <p>Značka Spiš Sight Spot chce byť ďalej šírená hlavne prostredníctvom súčasných internetových platforiem a sociálnych sietí. Cieľom projektu je aj takýmto spôsobom prispieť k podpore miestneho lokálpatriotizmu. Ide pritom o jeden zo šiestich projektov realizovaných v rámci výzvy programu Terra Incognita <i>„Tradície inšpirujú inovácie“</i>.<i> „Z uvedenej výzvy boli podporené Košickým samosprávnym krajom inovatívne projekty kultúrnych organizácií v jeho zriaďovateľskej pôsobnosti v celkovej výške takmer 100.000 eur,“</i> uzavrela Tkáčová.</p>
    </article>
  </body>
</html>