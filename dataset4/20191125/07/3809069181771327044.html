<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/football-league/article/1418358/papadopoylos-toys-afisa-na-mpoyn-sto-gipedo-kai-evrizan-ti-mitera-moy"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T07:38:00+00:00"/>
    <meta property="og:title" content="Παπαδόπουλος: «Τους άφησα να μπουν στο γήπεδο και έβριζαν τη μητέρα μου»"/>
    <meta property="og:description" content="Χυδαία συμπεριφορά των οπαδών του Ιωνικού ανέφερε ο προπονητής του Ολυμπιακού Βόλου, με αφορμή την παρουσία τους στο γήπεδο για την ένατη αγωνιστική της Football League."/>
  </head>
  <body>
    <article>
      <h1>Παπαδόπουλος: «Τους άφησα να μπουν στο γήπεδο και έβριζαν τη μητέρα μου»</h1>
      <h2>Χυδαία συμπεριφορά των οπαδών του Ιωνικού ανέφερε ο προπονητής του Ολυμπιακού Βόλου, με αφορμή την παρουσία τους στο γήπεδο για την ένατη αγωνιστική της Football League.</h2>
      <address><time datetime="2019-11-25T07:38:00+00:00">25 Nov 2019, 07:38</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Στο Πανθεσσαλικό Στάδιο, Ολυμπιακός Βόλου και Ιωνικός πήραν από έναν βαθμό στη μεταξύ τους αναμέτρηση που έληξε με 1-1 και ο προπονητής των γηπεδούχων, <b>Σούλης Παπαδόπουλος</b>, υποστήριξε ότι ενώ εκείνος επέτρεψε στους οπαδούς των Νικαιωτών να δώσουν το παρών στις κερκίδες, αυτοί του το... ανταπέδωσαν βρίζοντας τη μητέρα του, η οποία έχει φύγει από τη ζωή. </p>
      <p>«<i>Με βρίζει όλος ο Βόλος, γιατί ήμουν εγώ αυτός που είπε να μπουν οι φίλαθλοι του Ιωνικού στο γήπεδο. Όλοι όσοι ήρθαν σήμερα στο γήπεδο από τον Ιωνικό έβριζαν τη μητέρα μου που έχει πεθάνει. Καλά να πάθω, βέβαια, αλλά και αυτοί δεν θα με κερδίσουν ποτέ…</i></p>
      <p><i>Υπήρχαν πολλοί λόγοι που έπρεπε να κερδίσουμε το παιχνίδι. Ο πρώτος λόγος ήταν, ότι ερχόμασταν από μία ήττα από τη Νίκη Βόλου και ξέρετε, πως το καλύτερο φάρμακο στο ποδόσφαιρο είναι να επανέλθεις στις επιτυχίες. Ο δεύτερος λόγος ήταν, ότι θέλαμε να μείνουμε ψηλά στη βαθμολογία, εκεί που φτάσαμε με πολύ κόπο. Τρίτος και κυριότερος λόγος, ήταν το ότι παίζαμε με μία ομάδα που είχε τέσσερις σερί νίκες κι αν κερδίζαμε εμείς θα είχαμε τέσσερις νίκες σε πέντε παιχνίδια από τότε που ανέλαβα εγώ προπονητής στην ομάδα</i>»</p>
      <p>Τέλος, ο Έλληνας τεχνικός των Θεσσαλών ανέφερε: «<i>Στο πρώτο ημίχρονο, αγωνιστικά, το παιχνίδι θα έπρεπε να είναι 3-0 για τον Ολυμπιακό. Στο δεύτερο μέρος θα μπορούσαμε να έχουμε πετύχει άλλα δύο γκολ. Το παιχνίδι έληξε 1-1 και είδατε όλοι για ποιο λόγο</i>».</p>
    </article>
  </body>
</html>