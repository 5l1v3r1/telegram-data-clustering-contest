<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402195/%D8%A7%D9%81%D8%B2%D8%A7%DB%8C%D8%B4-%D9%81%D8%B1%D9%88%D8%B4-10-%D8%AA%D8%A7-15-%D8%AF%D8%B1%D8%B5%D8%AF%DB%8C-%D8%AC%D8%A7%DB%8C%DA%AF%D8%A7%D9%87-%D9%87%D8%A7%DB%8C-CNG-%D9%85%D8%B4%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:56:46+00:00"/>
    <meta property="og:title" content="افزایش فروش 10 تا 15 درصدی جایگاه‌های CNG مشهد"/>
    <meta property="og:description" content="ایسنا/خراسان رضوی رئیس جایگاه‌داران CNG خراسان رضوی گفت: به طور میانگین جایگاه‌های CNG سطح مشهد بین 10 تا 15 درصد از زمان گرانی بنزین افزایش فروش داشته‌اند که با توجه یکسان بودن ارزش حرارتی بنزین و گاز می توان گفت، به همین اندازه در مصرف بنزین صرفه جویی شده است."/>
  </head>
  <body>
    <article>
      <h6 class="kicker">رئیس جایگاه‌داران استان خبر داد؛</h6>
      <h1>افزایش فروش 10 تا 15 درصدی جایگاه‌های CNG مشهد</h1>
      <address><time datetime="2019-11-25T07:56:46+00:00">25 Nov 2019, 07:56</time> by <a rel="author">مریم فرشچی</a></address>
      <p>ایسنا/خراسان رضوی رئیس جایگاه‌داران CNG خراسان رضوی گفت: به طور میانگین جایگاه‌های CNG سطح مشهد بین 10 تا 15 درصد از زمان گرانی بنزین افزایش فروش داشته‌اند که با توجه یکسان بودن ارزش حرارتی بنزین و گاز می توان گفت، به همین اندازه در مصرف بنزین صرفه جویی شده است.</p>
      <p>محمدرضا رضوی‌راد در گفت‌وگو با ایسنا درخصوص بازگشایی مجدد تمام جایگاه‌های CNG استان بیان کرد: فعال شدن جایگاه‌ها به دستور معاون سیاسی امنیتی استان انجام گرفت، با توجه به گران شدن بنزین تصمیم برآن شد که جایگاه‌های تعطیل شده آغاز بکار کنند و مهلتی برای استانداردسازی به آنها داده شود.</p>
      <p>وی ادامه داد: قرار است شهرداری نیز در پرداخت هزینه‌های استانداردسازی مساعدت کند و حداقل 50 درصد هزینه‌ها را بپردازد.<br/><br/>رئیس جایگاه داران CNG استان خراسان رضوی با اشاره به اینکه استانداردسازی باید قبل از تحویل به بخش خصوصی انجام می گرفت، اظهار کرد: در قرارداد بین طرفین، این شرط وجود دارد که شهرداری پس از استانداردسازی مبلغ را پرداخت کند، اما با توجه اینکه هزینه استانداردسازی چیزی حدود 150 تا350 میلیون برای هرجایگاه هزینه دارد و با توجه به شروع موج تعطیلی جایگاه‌ها، قرار شد شهرداری در ابتدا مقداری ازاین هزینه را پرداخت کند.</p>
      <p>رضوی راد در پاسخ به این سوال که چند جایگاه کار استانداردسازی خود را به پایان رساندند، تصریح کرد: تاکنون یک جایگاه به طور کامل استانداردسازی را تمام کرده است، چند جایگاه استانداردسازی را آغاز کرده‌اند و چند جایگاه منتظر هستند تا ابتدا شهرداری مقداری از هزینه را واریز کنند تا کار استانداردسازی آنها شروع شود.</p>
      <p>وی خاطر نشان کرد: دو هفته مهلت داده شده برای استانداردسازی برخی از جایگاه‌ها کافیست، اما برای سایر جایگاه‌ها نیاز به زمان بیشتری است اما با توجه به شرایط فعلی به نظر می‌رسد که تعاملی در خصوص تمدید این مهلت برای جایگاه‌هایی که کار استانداردسازی خود را شروع کرده‌اند صورت گیرد.</p>
      <p>رئیس جایگاه داران CNG استان خراسان رضوی در ارتباط با افزایش فروش CNG و کاهش فروش بنزین گفت: به طور میانگین جایگاه‌های CNG سطح مشهد بین 10 تا 15 درصد از زمان گرانی بنزین افزایش فروش داشته‌اند که با توجه یکسان بودن ارزش حرارتی بنزین و گاز می‌توان گفت که به همین اندازه در مصرف بنزین صرفه جویی شده است.<br/><br/>انتهای پیام</p>
    </article>
  </body>
</html>