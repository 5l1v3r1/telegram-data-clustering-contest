<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426461/epideixh-dynamhs-sto-menidi-apo-th-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T07:56:53+00:00"/>
    <meta property="og:title" content="Επίδειξη δύναμης στο Μενίδι απο τη Ρόδο"/>
    <meta property="og:description" content="Δεύτερη συνεχόμενη νίκη για την ομάδα της Ρόδου η οποία επικράτησε χθες με 3 – 0 εκτός έδρας του Αχαρναϊκού σε αγώνα με τον οποίο άνοιξε η αυλαία της 10ης αγωνιστικής στο πρωτάθλημα της Γ’ Εθνικής Κατηγορίας. Το παιχνίδι έγινε πάνω σε έναν πολύ κακό αγωνιστικό χώρο, ωστόσο αυτό ήταν κάτι που δεν επηρέασε τους «πράσινους» οι οποίοι έπαιξαν σύμφωνα με τις πραγματικές τους δυνατότητες και κυριάρχησαν σχεδόν σε όλη τη διάρκεια."/>
  </head>
  <body>
    <article>
      <h1>Επίδειξη δύναμης στο Μενίδι απο τη Ρόδο</h1>
      <h2>Η Ρόδος «καθάρισε» δίκαια τον Αχαρναϊκό με 3 - 0 ενώ βάσει ευκαιριών και απόδοσης θα μπορούσε να είχε πετύχει και μεγαλύτερο σκορ. Τα γκολ σημείωσαν οι Μπουντόπουλος, Ραχήμ και Χατζηπέτρος</h2>
      <address>
        <time datetime="2019-11-25T07:56:53+00:00">25 Nov 2019, 07:56</time>
      </address>
      <p>
        <b>Δεύτερη συνεχόμενη νίκη για την ομάδα της Ρόδου η οποία επικράτησε χθες με 3 – 0 εκτός έδρας του Αχαρναϊκού σε αγώνα με τον οποίο άνοιξε η αυλαία της 10ης αγωνιστικής στο πρωτάθλημα της Γ’ Εθνικής Κατηγορίας. Το παιχνίδι έγινε πάνω σε έναν πολύ κακό αγωνιστικό χώρο, ωστόσο αυτό ήταν κάτι που δεν επηρέασε τους «πράσινους» οι οποίοι έπαιξαν σύμφωνα με τις πραγματικές τους δυνατότητες και κυριάρχησαν σχεδόν σε όλη τη διάρκεια.</b>
      </p>
      <p>Μοναδική εξαίρεση αποτέλεσε το διάστημα από το 45’ έως και το 60’ περίπου, όπου οι γηπεδούχοι είχαν κερδίσει ορισμένα μέτρα στον αγωνιστικό χώρο και έδειξαν πιο δραστήριοι, χωρίς ωστόσο να μπορέσουν να κάνουν κάτι σημαντικό. Σε όλη την υπόλοιπη διάρκεια, η ομάδα της πόλης μας επέβαλε τον δικό της ρυθμό και δεν άφησε περιθώρια αντίδρασης στους αντιπάλους της. Τα «ελάφια» έκλεισαν το πρώτο ημίχρονο με 0 – 1 και στην επανάληψη «καθάρισαν» το παιχνίδι από το 80’ και μετά, διάστημα κατά το οποίο πέτυχαν άλλα δυο τέρματα.</p>
      <p><b>Διαβάστε το φιλμ του αγώνα</b><br/>11′: Ευκαιρία για τη Ρόδο, με τον Βουργουτζή να πλασάρει από πλάγια θέση και τον Γκιμούση να αποκρούει.</p>
      <p>22′: Ο Χατζησάββας σκοράρει από κοντά μετά την ασθενή απόκρουση του Γκιμούση στο σουτ του Αμπντέλ Ραχήμ, όμως υποδεικνύεται σε θέση οφσάιντ από τον δεύτερο βοηθό Χλεμπογιάννη. Είχε προηγηθεί οριζόντιο δοκάρι σε αριστοτεχνικό σουτ εκτός περιοχής του Αμπντέλ Ραχήμ.</p>
      <p>Η απόφαση του Χλεμπογιάννη είναι αμφισβητούμενη, αφού ο σκόρερ φάνηκε να φεύγει από κανονική θέση.<br/>30′: ΓΚΟΛ για τη Ρόδο! Εξαιρετικό σουτ του Μπουντόπουλου από το ημικύκλιο της περιοχής και 0-1!</p>
      <p>32′: Μοναδική ευκαιρία για το 0-2, με τον Κανταρτζή να αδυνατεί να σκοράρει από κοντά!</p>
      <p>40′: Πρώτη καλή στιγμή για τον Αχαρναϊκό σε μακρινό σουτ του Κυριακίδη, που ανάγκασε τον Τζήμα σε δύσκολη επέμβαση.</p>
      <figure>
        <img src="https://www.rodiaki.gr/medias/2019/11/23/d8378ead202644a5e59cacd9914b9acf.jpg"/>
      </figure>
      <p>Μια από τις πολλές φάσεις μέσα στα καρέ του Αχαρναϊκού</p>
      <p>41′: Στην αντεπίθεση τεράστια ευκαιρία για τη Ρόδο, με τον Μπουντόπουλο να ξεμαρκάρεται υπέροχα, να πλασάρει από πλάγια θέση και την μπάλα να φεύγει λίγο δίπλα από το δοκάρι!<br/>54′: Λεπτό… φωτιά το 54ο: αρχικά ο Μπουντόπουλος πλάσαρε άουτ πάνω από τον Γκιμούση και στη συνέχεια ο Τζήμας απέκρουσε σε κόρνερ το πλασέ του Κιρτζιαλίδη σε τετ α τετ!</p>
      <p>64′: Μεγάλη ευκαιρία χάνει ο Αμπντέλ Ραχήμ για το 0-2, με τον Γκιμούση να αποκρούει το πλασέ του και στην αντεπίθεση ο Κιρτζιαλίδης έπιασε γεμάτο το σουτ, όμως η μπάλα πέρασε άουτ!</p>
      <p>67′: Από τη μικρή περιοχή ο Κανταρτζής πιάνει την κεφαλιά ανενόχλητος αλλά δεν βρίσκει στόχο!<br/>77′: Μοναδική ευκαιρία για τη Ρόδο, με τον Χατζησάββα να τροφοδοτείται από τον Μισέλ και από εξαιρετικά πλεονεκτική θέση να σουτάρει άουτ!</p>
      <p>81′: Από την άσπρη βούλα ο Αμπντέλ Ραχήμ είναι ψύχραιμος και μετατρέπει σε γκολ το πέναλτι που πήρε ο Χατζησάββας από το μαρκάρισμα του Τασιουλή κάνοντας το 0 – 2.</p>
      <p>90′: Διαστάσεις θριάμβου δίνει στη νίκη της η Ρόδος, με τον Χατζηπέτρο να σκοράρει και να γράφει το 0-3!</p>
      <p>Το παιχνίδι διαιτήτευσε ο Αριστείδης Αλιάγας από τον Σύνδεσμο της Δυτικής Αττικής. "Βοηθοί" του θα είναι οι Παύλος Παπαδόπουλος από το Κιλκίς και Χαράλαμπος Χλεμπογιάννης από τη Φωκίδα.<br/>Οι συνθέσεις των ομάδων είναι οι ακόλουθες:</p>
      <p>ΑΧΑΡΝΑΙΚΟΣ: Γκιμούσης, Χαραλαμπόπουλος (34′ Αμπάρα), Τασιουλής, Μεγαλοοικονόμου, Δούμουρας, Κυριακίδης, Κιρτζιαλίδης (75′ Στραβομύτης), Χριστόπουλος, Τσεβάς, Πλαβούκος, Σχουλής</p>
      <p>ΑΣ ΡΟΔΟΣ: Τζήμας, Σταυλάς (71′ Μισέλ), Νικολόπουλος, Κανταρτζής, Σούλης, Κλιγγόπουλος, Μπίσα (62′ Μπίσα), Αμπντέλ Ραχήμ (86΄Χατζηπέτρος), Χατζησάββας, Μπουντόπουλος, Βουργουτζής (60′ Παπαθανασίου).</p>
    </article>
  </body>
</html>