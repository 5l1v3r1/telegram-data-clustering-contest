<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331470/"/>
    <meta property="og:site_name" content="FaceNews"/>
    <meta property="article:published_time" content="2019-11-25T07:03:38+00:00"/>
    <meta property="og:title" content="Закон про особливий статус ОРДЛО дозволить Москві реінтегрувати Донбас в Україну за власним сценарієм"/>
    <meta property="og:description" content="Ухвалення нового закону &quot;Про особливий порядок місцевого самоврядування в окремих районах Донецької та Луганської областей&quot; перетворить зовнішню російську агресію на &quot;внутрішньоукраїнський конфлікт&quot;."/>
  </head>
  <body>
    <article>
      <h1>Закон про особливий статус ОРДЛО дозволить Москві реінтегрувати Донбас в Україну за власним сценарієм</h1>
      <h2>Ухвалення нового закону "Про особливий порядок місцевого самоврядування в окремих районах Донецької та Луганської областей" перетворить зовнішню російську агресію на "внутрішньоукраїнський конфлікт".</h2>
      <address><time datetime="2019-11-25T07:03:38+00:00">25 Nov 2019, 07:03</time> by <a rel="author">Дмитро Снєгирьов, источник:</a></address>
      <p>Вважаю небезпечною ініціативу спікера парламенту Дмитра Разумкова ухвалити новий закон про особливий статус ОРДЛО. На мою думку, закон у новій редакції фактично узаконить контроль Росії над нині окупованою частиною Донбасу.</p>
      <p><b>По-перше</b>, у чинному законі зафіксовано, що місцеві вибори в ОРДЛО можливі лише після передачі Києву контролю над тимчасово окупованою ділянкою україно-російського кордону. Однак у новому документі ця норма, скоріше за все, буде відсутня, що дозволить Москві реінтегрувати Донбас в Україну за власним сценарієм.</p>
      <p><b>І по-друге</b>, вже лунають заяви про пошуки "компромісу" через узгодження тексту нового законопроекту з представниками терористичних "Л/ДНР" у рамках роботи Тристоронньої контактної групи. Так, міністр закордонних справ України Вадим Пристайко заявив, що норми нового закону про особливий статус Донбасу мають бути узгоджені з представниками окупаційної влади "ДНР" та "ЛНР" під час зустрічі у Мінську Тристоронньої контактної групи.</p>
      <p><i>"У Мінських домовленостях є пункт про те, що всі модальності повинні бути узгоджені з тією стороною, ОРДЛО. Єдиний шлях узгодження з тією стороною – Тристороння контактна група", </i>– зазначив він.</p>
      <p>Головна ж вимога Росії – це узгодити новий законопроект і перевести у ньому конфлікт зі статусу "міжнародної військової агресії" на суто "внутрішньо український конфлікт". Посадити Київ за один стіл переговорів з Донецьком і Луганськом – це те, чого Кремль домагався усі ці роки.</p>
      <p>Також одним з положень нового закону про особливий статус буде амністія т.зв. "бойовикам" "ЛНР" і "ДНР", на чому наполягала Росія і чого раніше вдавалося уникати.</p>
      <p>Переконаний, що законопроект у новій редакції буде "продавлений" і буде ухвалене рішення про створення т.зв. "робочої групи" щодо врегулювання спірних питань. Власне, це і є реалізація плану Росії, за яким спочатку на тимчасово окупованих територіях проводяться місцеві вибори, далі в Конституції України закріплюється "особливий статус" ОРДЛО, що фактично скасовує унітарний характер держави, і лише потім відбувається виведення російських військ і потенційна передача Києву контролю над тимчасово окупованою ділянкою україно-російського кордону.</p>
      <p>Також зазначу, що немає потреби ухвалювати новий закон через завершення чинного документа 31 грудня 2019 року, як про це говорить Разумков, адже нинішній закон можна продовжити ще на рік. Повне скасування закону про особливий статус ОРДЛО доцільне лише у випадку відмови України від Мінських угод і переходу виключно на переговори у "нормандському форматі". Однак я виключаю такий сценарій, оскільки з Банкової лунають заяви про "неухильний рух курсом Мінська і пошуку виключно дипломатичного варіанту завершення війни".</p>
      <p>Не меншу небезпеку для України становить і запланований на 9 грудня в Парижі саміт у "нормандському форматі".</p>
      <p>Не виключаю, що під час зустрічі буде ухвалене рішення про закріплення на законодавчому рівні "формули Штайнмайєра" і ухвалення нового закону про особливий статус ОРДЛО. Таким чином буде закріплений конфедеративний устрій України. В цьому і полягає головна небезпека як нормандської зустрічі, так і подальших дій української влади.</p>
      <p>Нещодавно Путін вже заявляв, що найголовніше в переговорах Нормандське четвірки – це особливий статус Донбасу. За його словами, якщо не буде відповідного закону, який би задовольнив і невизнані "республіки", то ситуація може зайти в глухий кут і "формула Штайнмайера" тут нічим не допоможе.</p>
      <p>Показово, що питання особливого статусу Донбасу планується вирішити прийняттям нового закону, а не продовженням діючого. Так, <b>спікер парламенту Дмитро Разумков заявив, що Верховна Рада готова ухвалити новий закон про особливий статус ОРДЛО в стислі терміни – після саміту нормандської четвірки.</b></p>
      <p>Разумков розраховує, що парламент, Офіс Президента та українське суспільство вже до 20 грудня підготують новий законопроект про особливий статус окремих районів Донецької та Луганської областей. Цей процес, на думку спікера, буде супроводжуватися широким обговоренням у суспільстві і "червоні лінії" у новому законі лишаться незмінними.</p>
      <p>Нагадаю, чинність закону "Про особливості місцевого самоврядування в окремих районах Донецької і Луганської областей" (т.зв. "особливий статус"), завершується 31 грудня 2019 року.</p>
      <p>Зустріч лідерів України, Німеччини, Франції та Російської Федерації в "нормандському форматі" відбудеться у Парижі 9 грудня.</p>
    </article>
  </body>
</html>