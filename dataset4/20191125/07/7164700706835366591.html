<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/entertainment/news_540264/"/>
    <meta property="og:site_name" content="INNnews"/>
    <meta property="article:published_time" content="2019-11-25T07:10:35+00:00"/>
    <meta property="og:title" content="“นนกุล” มุ่งพัฒนาภาษา ร่วมแชร์ “การศึกษาไทย ไร้ขีดจำกัด”แก่นักศึกษาทุน “CP ALL”"/>
    <meta property="og:description" content="เป็นอีกหนึ่งนักแสดงดาวรุ่งไทย ที่โกอินเตอร์อย่างรวดเร็ว…"/>
  </head>
  <body>
    <article>
      <h1>“นนกุล” มุ่งพัฒนาภาษา ร่วมแชร์ “การศึกษาไทย ไร้ขีดจำกัด”แก่นักศึกษาทุน “CP ALL”</h1>
      <h2>“นนกุล” มุ่งพัฒนาภาษา ทะยานสู่นักแสดงฮอลลีวูด ร่วมแชร์ “การศึกษาไทย ไร้ขีดจำกัด”แก่นักศึกษาทุน “CP ALL”</h2>
      <address>
        <time datetime="2019-11-25T07:10:35+00:00">25 Nov 2019, 07:10</time>
      </address>
      <p>เป็นอีกหนึ่งนักแสดงดาวรุ่งไทย ที่โกอินเตอร์อย่างรวดเร็วในวัยเพียง 23 ปี สำหรับหนุ่มตี๋หน้ามน<b>“นน” ชานน สันตินธรกุลหรือ นนกุล </b>หลัง<b>สำเร็จการศึกษา</b>จากรั้ววิทยาลัยนานาชาติมหาวิทยาลัยมหิดล <b>สาขาวิชาการผลิตภาพยนตร์ </b><b>ก็ได้พิสูจน์ตัวเองในการโกอินเตอร์</b><b>เล่นซีรีส์จีนเรื่อง <i>“</i></b><i>Love’s Coming ใช่รักหรือเปล่า”</i> และ เรื่อง<i>“</i><i>DIVE”</i><b> </b>ซึ่งกำลังออนแอร์อยู่ในขณะนี้และล่าสุด <b>ซีพี ออลล์</b> รีบคว้าตัวมาร่วมแชร์ประสบการณ์ในการเรียนไปด้วยทำงานไปด้วยยังไงให้ประสบความสำเร็จ ร่วมกับวิทยากรชื่อดังมากมาย ในหัวข้อ <b>“การศึกษาไทย ไร้ขีดจำกัด</b>” เพื่อสร้างแรงบันดาลใจให้กับเหล่านักศึกษาทุนและเหล่าคณาจารย์กว่า 600 คน ในงาน<b>“ซีพี ออลล์ กับยุทธศาสตร์การศึกษา 2563” (CP All Education Forum 2020)</b></p>
      <figure>
        <img src="https://www.innnews.co.th/wp-content/uploads/2019/11/518955.jpg"/>
      </figure>
      <p>โดยงานนี้ ได้รับเกียรติจาก <b>ฯพณฯ ณัฏฐพล ทีปสุวรรณรัฐมนตรีว่าการกระทรวงศึกษาธิการ </b>ร่วมเป็นประธานในพิธีเปิด พร้อมปาฐกถาพิเศษหัวข้อ <b>“อนาคตการศึกษาไทย ปี </b><b>2020”</b>โดยมี<b>ก่อศักดิ์ ไชยรัศมีศักดิ์ ประธานกรรมการบริหาร บมจ.ซีพี ออลล์ </b>ให้การต้อนรับก่อนส่งไม้ต่อให้ดาราหนุ่มตี๋ <b>นนกุล </b>พร้อมด้วย<b>ลาเต้</b><b>-มนัส อ่อนสังข์</b>บรรณาธิการข่าวการศึกษาและแอดมิชชั่น เว็บไซต์ Dek-D.com และวิทยากรด้านการเกษตร จับกลุ่มแชร์ประสบการณ์ดีๆ เกี่ยวกับการเรียนการสอนยุคใหม่ ในบรรยากาศสุดเอ็กซ์คลูซีฟซึ่งถือเป็นครั้งแรกของ <b>นนกุล </b>ที่รับหน้าที่เป็นวิทยากรพิเศษด้านการศึกษา</p>
      <p>
        <i>“ผมยอมรับว่า ตื่นเต้นและภูมิใจมากที่ได้รับเกียรติมาร่วมสร้างแรงบันดาลใจแก่น้องๆ ในครั้งแรก </i>
        <i>หลังเรียนจบผมก็โฟกัสกับงานแสดงเป็นหลัก ก็ได้ไปพัฒนาตัวเองในเรื่องภาษา และทักษะการแสดงอยู่เรื่อยมา เพราะเชื่อว่าคนเราต้องเรียนรู้ไปตลอดชีวิต ไม่ใช่แค่เรียนจบการเรียนรู้ก็จบไปด้วย ใบปริญญาเป็นเครื่องการันตีเรื่องการเรียนก็จริง แต่อยากให้คนรุ่นใหม่อย่าหยุดเรียนรู้ พวกเราโชคดีมากที่ยุคนี้มีสื่อการเรียนการสอนแปลกใหม่อยู่ทั่วไปบนโลกโซเชียล จะเรียนกันตอนไหนก็ได้</i>
      </p>
      <p>
        <i>และเห็นด้วยเป็นอย่างยิ่งกับระบบการเรียน</i>
        <i>การสอนแบบ </i>
        <i>Work-based Education หลักสูตรภาคทฤษฎีควบคู่กับการปฏิบัติงานจริงในสถานประกอบการอย่างตัวผมเองถือว่าสาขาที่เรียนอยู่ กับงานแสดงลิงค์กันพอดี ในช่วงที่เรียนอยู่ก็มีงานแสดงเข้ามาตลอด ซึ่งผมก็ผสมผสานความรู้ที่เรียนจากในห้องเรียนมาปรับใช้กับการทำงานในวงการบันเทิง อาจเป็นเหตุผลหนึ่งที่ทำให้ตัวเองพัฒนาทักษะได้อย่างรวดเร็วครับ”</i>
      </p>
      <p>ถือเป็นอีกหนึ่งนักแสดงตัวอย่างที่เป็นไอดอลของเด็กไทยแห่งยุค ในขณะที่ต้องโฟกัสกับการเรียนแต่การงานก็ต้องเดินหน้าต่อไปแบบไม่มีสะดุด ทั้งนี้<b>นนกุล</b>ยังอัปเดตผลงานให้ฟังว่า <i>“</i><i>ตอนนี้กำลังจะมีผลงานใหม่กับทางจีนและไทย อย่างต่อเนื่อง</i><i> ก็บินไป</i><i>-กลับ ไทยจีนอยู่เรื่อยๆ ผมสนุกทุกครั้งที่ได้ทำงานในทุกๆ วันอย่างไรก็ตาม…ผมก็จะไม่หยุดพัฒนาตัวเอง เพราะความฝันสูงสุดคือการเป็นนักแสดงระดับฮอลลีวูด ส่วนเรื่องเรียนต่อก็เป็นอีกหนึ่งโปรเจ็คต์ในอนาคตครับ”</i></p>
      <figure>
        <iframe src="https://www.youtube.com/embed/M2qCcZ57Kw0" width="708" height="399" data-service="Youtube" scrolling="no"/>
      </figure>
      <figure>
        <img src="https://www.innnews.co.th/wp-content/uploads/2019/11/518953.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/518954.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/518950.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/518951.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/518952.jpg"/>
      </figure>
    </article>
  </body>
</html>