<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013308/%D9%BE%D8%B1%D8%AF%D8%A7%D8%AE%D8%AA-%D8%AD%D9%82%D9%88%D9%82-%D9%85%D8%B9%D9%84%D9%85%D8%A7%D9%86-%D8%A8%D8%B1%D8%A7%D8%B3%D8%A7%D8%B3-%D8%AA%D8%AC%D8%B1%D8%A8%D9%87-%D9%88-%D8%B4%D8%A7%DB%8C%D8%B3%D8%AA%DA%AF%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:35:19+00:00"/>
    <meta property="og:title" content="پرداخت حقوق معلمان براساس تجربه و شایستگی"/>
    <meta property="og:description" content="رتبه‌بندی معلمان سرانجام به ایستگاه آخر رسید و از هفته آینده وراد فاز اجرا می‌شود که براین اساس معلمان در ۵ رتبه طبقه‌بندی می‌شوند و پرداخت حقوق براساس شایستگی و تجربه خواهد بود."/>
  </head>
  <body>
    <article>
      <h1>پرداخت حقوق معلمان براساس تجربه و شایستگی</h1>
      <address>
        <time datetime="2019-11-25T07:35:19+00:00">25 Nov 2019, 07:35</time>
      </address>
      <p>
        <i>رتبه‌بندی معلمان سرانجام به ایستگاه آخر رسید و از هفته آینده وراد فاز اجرا می‌شود که براین اساس معلمان در ۵ رتبه طبقه‌بندی می‌شوند و پرداخت حقوق براساس شایستگی و تجربه خواهد بود.</i>
      </p>
      <p>به گزارش مشرق، رتبه‌بندی معلمان سرانجام پس از مدت‌ها انتظار و رفت‌وبرگشت به دولت، شب گذشته در هیئت دولت به تصویب نهایی رسید.</p>
      <p>آنگونه که محسن حاجی‌میرزایی وزیر آموزش‌وپرورش گفته است، عملیات اجرای رتبه‌بندی معلمان از هفته آینده آغاز می‌شود و معلمان در 5 طبقه جای می‌گیرند و حقوق آنها متناسب با رتبه‌های تعیین شده از 200 تا 700 هزار تومان افزایش می‌یابد.</p>
      <blockquote>بیشتر بخوانید:<br/><a href="https://www.mashreghnews.ir/news/1013222/%D8%A2%D8%BA%D8%A7%D8%B2-%D8%B9%D9%85%D9%84%DB%8C%D8%A7%D8%AA-%D8%A7%D8%AC%D8%B1%D8%A7%DB%8C%DB%8C-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%A7%D8%B2-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87">آغاز عملیات اجرایی رتبه بندی <i>معلمان</i> از هفته آینده <br/></a><a href="https://www.mashreghnews.ir/news/1013150/%D9%86%D8%B8%D8%A7%D9%85-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%AA%D8%B5%D9%88%DB%8C%D8%A8-%D8%B4%D8%AF">نظام رتبه‌بندی <i>معلمان</i> تصویب شد</a></blockquote>
      <p>دولت برای اجرای رتبه‌بندی معلمان در سال 98، دو هزار میلیارد تومان اعتبار اختصاص داده است، پیش از این برخی نمایندگان مجلس به ارسال لایحه رتبه‌بندی از دولت به مجلس و تصویب آن در قوه مقننه تأکید داشتند اما با تصویب رتبه‌بندی در هیئت دولت دیگر به مجلس ارسال نخواهد شد.</p>
      <p>مسئولان آموزش‌وپرورش معتقدند نیازی به ارسال لایحه رتبه‌بندی به مجلس نیست چرا که در جزء دو بند "الف" ماده 63 قانون برنامه ششم توسعه آمده و دولت موظف است، "نظام رتبه بندی معلمان و استقرار نظام پرداخت را براساس تخصص، شایستگی و عملکرد رقابتی مبتنی بر نظام رتبه‌بندی با تصویب مجلس در قالب بودجه سنواتی انجام دهد". این بند یکی از موارد شفاف قانون برنامه ششم توسعه است و تأکید دارد، تهیه نظام رتبه‌بندی با دولت و تصویب آن در قالب بودجه سنواتی با مجلس است.</p>
      <p>
        <b>رتبه‌بندی معلمان در 5 طبقه</b>
      </p>
      <p>علی الهیار ترکمن معاون برنامه‌ریزی و توسعه منابع وزارت آموزش‌وپرورش درباره فرایند آغاز اجرای رتبه‌بندی معلمان گفت:‌ رتبه‌بندی دارای 5 طبقه مشخص است که از حرفه‌ای تا عالی را دربرمی‌گیرد و فرهنگیان براساس سابقه خدمت، دوره‌های آموزشی، نمرات ارزشیابی و بررسی سه صلاحیت حرفه‌ای، عمومی و تخصصی که توسط کمیته‌هایی ارزشیابی شده است در این طبقات جای می‌گیرند و معلمانی که از دو سال به بالا سابقه کار دارند مشمول رتبه‌بندی می‌شوند.</p>
      <p>وی افزود: معلمان همچنین گواهینامه صلاحیت حرفه‌ای دریافت می‌کنند که مزایای غیرمستقیمی هم برای آنها  دارد از جمله انتصاب پست‌های مدیریتی یا اعزام به خارج از کشور.</p>
      <p>معاون برنامه‌ریزی و توسعه منابع وزارت آموزش‌وپرورش گفت: از تاریخ اول مهر ماه 98 موارد ریالی رتبه بندی را در احکام معلمان درج و معوقات را پرداخت می‌کنیم.</p>
      <p>منبع: تسنیم</p>
    </article>
  </body>
</html>