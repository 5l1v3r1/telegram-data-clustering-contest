<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169994/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-25T07:19:45+00:00"/>
    <meta property="og:title" content="درخشش مستند ایرانی در آمستردام/ «سایه‌های بی‌خورشید» در صدر جدول منتقدان"/>
    <meta property="og:description" content="درحالی که نیمی از زمان برگزاری ایدفا ۲۰۱۹ به عنوان مهمترین جشنواره فیلم‌های مستند جهان سپری شده است، در فاصله چندروزه از آیین معرفی برندگان آن، جدیدترین اثر مهرداد اسکویی، مشهورترین فیلم این دوره از جشنواره است."/>
  </head>
  <body>
    <article>
      <h1>درخشش مستند ایرانی در آمستردام/ «سایه‌های بی‌خورشید» در صدر جدول منتقدان</h1>
      <h2>درحالی که نیمی از زمان برگزاری ایدفا ۲۰۱۹ به عنوان مهمترین جشنواره فیلم‌های مستند جهان سپری شده است، در فاصله چندروزه از آیین معرفی برندگان آن، جدیدترین اثر مهرداد اسکویی، مشهورترین فیلم این دوره از جشنواره است.</h2>
      <address>
        <time datetime="2019-11-25T07:19:45+00:00">25 Nov 2019, 07:19</time>
      </address>
      <p>به گزارش <b>ستاره ها </b>و به نقل از ایسنا، پس از آن که فیلم مستند «سایه‌های بی‌خورشید»، اثر جدید مهرداد اسکویی، فیلمساز ایرانی، در اتفاق بی‌سابقه‌ای برای سینمای ایران، به عنوان فیلم افتتاحیه جشنواره امسال انتخاب و در حضور حدود ۱۳۰۰ نفر از اهالی رسانه و سینما پخش شد - اتفاقی که گویا در ۳۲ سال گذشته برای هر کارگردان منتخبی تنها یک بار واقع شده است - این فیلم ایرانی به سرشناس‌ترین و مورد توجه‌ترین فیلم جشنواره تبدیل شده است.<br/>همچنین نقدها و معرفی‌های مختلفی به زبان‌های متعدد در رسانه‌ها، ازجمله رسانه‌های معتبر در حوزه سینما منتشر و نام این فیلم در فهرست‌های مختلف ۱۰ فیلم منتخب قرار گرفته است.<br/>علاوه بر این، بلیت‌های تمامی نمایش‌های آن در جشنواره، از همان روز نخست به طور کامل فروش رفت.<br/>ازجمله، روز یکشنبه، نمایش عمومی آن در سالن ۵۶۰ نفره سینما «مانت» ۱۱ شهر آمستردام با تمامی ظرفیت و با استقبال مخاطبان برقرار و سپس جلسه پرسش و پاسخ با کارگردان فیلم برگزار شد.<br/>بخشی از پرسش‌های مخاطبان در نمایش های «سایه‌های بی‌خورشید» به سرنوشت دختران حاضر در فیلم، به ویژه با توجه به اعلام خودکشی یکی از آنها در پایان فیلم، معطوف می‌شود.<br/>اسکویی در نمایش روز یکشنبه در پاسخ به این پرسش، اعلام کرد که کلیه دخترهای حاضر در فیلم از زندان مخصوص نوجوانان آزاد شده، سه نفر از آنها به تحصیل در دانشگاه‌ها مشغول هستند و هیچ کدام از مادران آنها نیز به خاطر قتل مشترک پدران دخترها، به سرنوشت اجرای حکم اعدام منتهی نشده‌اند.<br/>بخش دیگری از پرسش‌ها و اظهار نظرهای این چندروزه، به مکانیزم روایت و قصه پردازی در فیلم «سایه‌های بی‌خورشید» مربوط است. مهرداد اسکویی در جلسه پرسش و پاسخ پس از نمایش یادشده، در این‌باره گفت: بچه‌های حاضر در فیلم، آنقدر لایه‌های درونی عمیقی داشتند که در جاهایی از فیلم فهمیدم که باید به عنوان عوامل سازنده، از لوکیشن خارج شویم تا بچه‌ها، در برابر دوربین روشن، حرف‌هایشان را راحت‌تر بزنند. ضمن آنکه به عنوان منتقل کننده پیام‌های ویدیویی بین آنان و مادرانشان در زندان‌های دیگر نیز تبدیل شدم.<br/>نمایش بعدی فیلم مهرداد اسکویی در جشنواره ایدفا ۲۰۱۹ شامگاه روز دوشنبه در سالن مدرن آی سینمای شهر آمستردام است.<br/>سی‌ودومین جشنواره بین‌المللی فیلم مستند آمستردام (ایدفا) از تاریخ ۲۰ نوامبر تا ۱ دسامبر (۲۹ آبان تا ۱۰ آذر) در پایتخت کشور هلند برگزار می‌شود. <br/>جایزه این جشنواره به سبب اهمیت برای مستندسازان با جایزه اسکار مقایسه و از آن به عنوان جشنواره "کن" سینمای مستند نیز یاد می‌شود.<br/> </p>
    </article>
  </body>
</html>