<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/doncic-unicil-hardna-poslusajte-te-vzklike-video-253248"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T07:04:00+00:00"/>
    <meta property="og:title" content="Dončić uničil Hardna, poslušajte te vzklike (VIDEO)"/>
    <meta property="og:description" content="Ekipa Dallas Mavericks je v ligi NBA na gostovanju s 137 : 123 ugnala Houston Rockets (peta zmaga zapored in 11. v sezoni). Najboljši igralec tekme je bil Luka Dončić, ki je dosegel 41 točk, 10 po..."/>
  </head>
  <body>
    <article>
      <h1>Dončić uničil Hardna, poslušajte te vzklike (VIDEO)</h1>
      <h2>Luka je dosegel 41 točk za zmago Dallasa v Houstonu.</h2>
      <address><time datetime="2019-11-25T07:04:00+00:00">25 Nov 2019, 07:04</time> by <a rel="author">STA, S. U.</a></address>
      <p>Ekipa Dallas Mavericks je v ligi NBA na gostovanju s 137 : 123 ugnala Houston Rockets (peta zmaga zapored in 11. v sezoni). Najboljši igralec tekme je bil <b>Luka Dončić</b>, ki je dosegel 41 točk, 10 podaj in 6 skokov.<br/><br/>Dallas je uvodno četrtino dobil s 45 : 29, polčas pa z 78 : 60. V zadnji minuti tretje četrtine je <b>James Harden</b> znižal razliko na 10 točk, potem pa je v zadnji četrtini padla celo na pet, zadnjič ob izidu 112 : 107. Tedaj je vajeti tekme v roke vzel Luka, s serijo prodorov in podaj odlepil Dallas od Houstona, približno tri minute pred koncem tekme pa s trojko zapečatil usodo domačih, tako da so do konca tekme igrali le še rezervisti.</p>
      <figure>
        <iframe src="https://www.youtube.com/embed/tBrST2nvcQs" width="640" height="360" data-service="Youtube" scrolling="no"/>
      </figure>
      <p><b>»MVP! MVP!«</b><br/><br/>»Luka vodi vso zadevo. Vsi smo večino tekme odvisni od njega. Trenutno igra neverjetno. Zelo sem vesel zanj,« je dejal <b>Kristaps Porzingis</b>, ki je k zmagi prispeval 23 točk in 13 skokov. Ko so košarkarji Dallasa po koncu tekme odhajali v slačilnico, so celo nekateri domači navijači Luki vzklikali: »<i>MVP! MVP!</i>« Luka teh vzklikov ni preslišal: »Ko slišim to, je zelo lepo. Nikoli si nisem predstavljal, da mi bodo to vzklikali v ligi NBA. To je nekaj posebnega.«<br/><br/>Dončić je dobil tudi dvoboj s prvim strelcem lige Hardnom. Slednji je bil drugi strelec srečanja z 32 točkami (met iz igre 11 : 24, 8 : 10 prosti meti, dve trojki). Dosegel je še 11 podaj in 9 skokov. Dončić je iz igre metal 15 : 29, 6 : 8 proste mete, zadel pa je pet trojk iz 14 poskusov.<br/> </p>
    </article>
  </body>
</html>