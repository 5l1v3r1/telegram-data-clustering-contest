<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/sports/cricket/news/virat-kohli-on-sourav-ganguly-india-win-day-night-test-from-bangladesh-126126733.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-25T02:20:00+00:00"/>
    <meta property="og:title" content="क्रिकेट / जीत का सिलसिला दादा की टीम ने शुरू किया था, हम बस इसे आगे बढ़ा रहे हैं: कोहली"/>
    <meta property="og:description" content="विराट कोहली ने कहा- टेस्ट क्रिकेट की भी वनडे और टी-20 की तरह मार्केटिंग होनी चाहिए भारत ने बांग्लादेश को कोलकाता में खेले गए डे-नाइट टेस्ट में पारी और 46 रन से हराया | Virat Kohli on Sourav Ganguly India win Day-Night Test from Bangladesh"/>
  </head>
  <body>
    <article>
      <h1>क्रिकेट / जीत का सिलसिला दादा की टीम ने शुरू किया था, हम बस इसे आगे बढ़ा रहे हैं: कोहली</h1>
      <address><time datetime="2019-11-25T02:20:00+00:00">25 Nov 2019, 02:20</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/24/14_1574602396.jpg"/>
        <figcaption>भारत ने बांग्लादेश को दो टेस्ट की सीरीज में क्लीन स्वीप किया।</figcaption>
      </figure>
      <ul>
        <li>विराट कोहली ने कहा- टेस्ट क्रिकेट की भी वनडे और टी-20 की तरह मार्केटिंग होनी चाहिए</li>
        <li>भारत ने बांग्लादेश को कोलकाता में खेले गए डे-नाइट टेस्ट में पारी और 46 रन से हराया</li>
      </ul>
      <h3>Dainik Bhaskar</h3>
      <p>Nov 25, 2019, 07:50 AM IST</p>
      <p><b>खेल डेस्क. </b>बांग्लादेश के खिलाफ 2-0 से सीरीज जीतने के बाद भारतीय कप्तान विराट कोहली ने जीत का श्रेय पूर्व कप्तान सौरव गांगुली को दिया। उन्होंने कहा, ‘‘यह सब दादा की टीम से शुरू हुआ था। हमने बस इसे आगे बढ़ाया है। टेस्ट क्रिकेट सिर्फ दिमाग का खेल है। आप सकारात्मक सोच के साथ खेलते हैं, तो आपकी जीत संभव है। हमारा बॉलिंग अटैक विपक्षी बल्लेबाजों के खिलाफ आक्रामक गेंदबाजी करता है।’’ कोहली कोलकाता टेस्ट में बांग्लादेश को पारी और 46 रन से हराने के बाद प्रेस कॉन्फ्रेंस में बोल रहे थे।</p>
      <p>कोहली ने कहा, “इस मैच (डे-नाइट टेस्ट) को लेकर काफी मार्केटिंग की गई थी। इसी तरह की मार्केटिंग लाल गेंद के साथ टेस्ट मैचों के लिए भी होनी चाहिए। टेस्ट क्रिकेट की भी वनडे और टी-20 की तरह मार्केटिंग होनी चाहिए, तभी हम इस फॉर्मेट के साथ ज्यादा से ज्यादा लोगों को जोड़ पाएंगे।”</p>
      <p>
        <b>‘टेस्ट क्रिकेट के लिए भी माहौल बनाना चाहिए’</b>
      </p>
      <p>कोहली ने कहा, “आपको अपना उत्पाद कैसे बेचना है, यह पता होना चाहिए। आज की जरूरत है कि टेस्ट क्रिकेट को लेकर भी माहौल बनाया जाए, जैसा इस पिंक बॉल टेस्ट को लेकर बनाया गया था। इस काम में खिलाड़ी खेल से जिम्मेदारी निभाते हैं। यहां पर टीम प्रबंधन, क्रिकेट बोर्ड और अधिकारियों की भूमिका बढ़ जाती है कि टेस्ट क्रिकेट को भी मार्केटिंग की जरूरत है।”</p>
      <p><b>टीम इंडिया में जीत की भूख- शास्त्री</b><br/>कोच रवि शास्त्री ने कहा, ‘‘हम एक यूनिट तरह गेंदबाजी कर रहे हैं। पिछले 15 महीनों में भारत ने विदेशी जमीन पर काफी क्रिकेट खेला है। इससे गेंदबाजों ने काफी सीखा है। टीम को ये पता है कि वे दुनिया में सबसे बेहतर है, इसलिए जीत की भूख नजर आती है।’’</p>
      <p><b>गेंदबाजों को एक दूसरे पर गर्व- भरत अरुण</b><br/>बॉलिंग कोच भरत अरूण ने कहा, ‘‘गेंदबाज एक-दूसरे की कामयाबी पर गर्व महसूस करते हैं। टीम की कामयाबी का यही राज है। हमारा गेंदबाजी आक्रमण अनुभवी है और हालात से तालमेल बैठाना इनकी बड़ी खूबी है। पिंक बॉल के साथ भी उन्होंने अच्छी गेंदबाजी की।’’</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip3.png"/>
      </figure>
    </article>
  </body>
</html>