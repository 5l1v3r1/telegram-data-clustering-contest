<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sakshi.com/news/movies/tamannaah-kamal-haasan-rajinikanth-those-are-god-me-1242865"/>
    <meta property="og:site_name" content="Sakshi"/>
    <meta property="article:published_time" content="2019-11-25T02:44:19+00:00"/>
    <meta property="og:title" content="ఆ ఇద్దరూ నాకు దేవుడు లాంటివారు: తమన్నా"/>
    <meta property="og:description" content="చెన్నై : ఆ ఇద్దరూ నాకు దేవుడు లాంటివారు అని నటి మిల్కీ బ్యూటీ తమన్నా పేర్కొంది. ఇటీవల అవకాశాలు తగ్గినాయేమోగానీ, ఈ అమ్మడి క్రేజ్‌ మాత్రం ఇంకా తగ్గలేదు. అందుకు కారణం తనను వరిస్తున్న పాత్రలు కావచ్చు,"/>
  </head>
  <body>
    <article>
      <h1>ఆ ఇద్దరూ నాకు దేవుడు లాంటివారు: తమన్నా</h1>
      <address>
        <time datetime="2019-11-25T02:44:19+00:00">25 Nov 2019, 02:44</time>
      </address>
      <p><b>చెన్నై </b>: ఆ ఇద్దరూ నాకు దేవుడు లాంటివారు అని నటి మిల్కీ బ్యూటీ తమన్నా పేర్కొంది. ఇటీవల అవకాశాలు తగ్గినాయేమోగానీ, ఈ అమ్మడి క్రేజ్‌ మాత్రం ఇంకా తగ్గలేదు. అందుకు కారణం తనను వరిస్తున్న పాత్రలు కావచ్చు, వాటికి తను చేస్తున్న న్యాయం కావచ్చు. ఆ మధ్య బాహుబలి చిత్రంలో అవంతిక పాత్ర అయితేనేమీ, ఇటీవల సైరా నరసింహారెడ్డి చిత్రంలో లక్ష్మీ పాత్ర అయితేనేమీ తమన్నలోని నటిని ఆవిష్కరించాయనే చెప్పాలి. యాక్షన్‌ వంటి కమర్శియల్‌ చిత్రాల్లోనూ నటించడానికి సై అంటున్న ఈ భామ ఇటీవల ఒక ప్రైవేట్‌ కార్యక్రమంలో పాల్గొనడానికి తిరుచ్చి వచ్చింది. మీడియా ప్రశ్నలకు బదులిచ్చింది. అవేంటో చూద్దాం. </p>
      <p><b>ప్ర: నటిగా సుదీర్ఘ పయనం గురించి? </b><br/><b>జ: </b>13 ఏళ్లుగా కథానాయకిగా కొనసాగుతున్నా. ఈ ఏడాది నాకు చాలా సంతోషాన్నిచ్చిందనే చెప్పాలి. నేను నటించిన కన్నే కలైమానే, సైరా నరసింహారెడ్డి, యాక్షన్, పెట్రోమ్యాక్స్‌ తదితర 7 చిత్రాలు తెరపైకి వచ్చాయి. ఒక చిత్రం డిసెంబర్‌లో విడుదల కానుంది. కొత్తకొత్త కథా పాత్రలను ఎంపిక చేసుకుని నటించడం, అభిమానుల ఆదరణ నన్ను ఇంత కాలం కథానాయకిగా కొనసాగడానికి కారణం </p>
      <p><b>ప్ర: కొత్తకొత్త నటీమణులు మీకు పోటీగా వస్తున్నారుగా? </b><br/><b>జ: </b> నేనెప్పుడూ ఎవరినీ పోటీగా భావించలేదు. మరో విషయం ఏమిటంటే కొత్తవారు రావడం చిత్రపరిశ్రమకు మంచిదే. అయినా నేను నటిస్తూనే ఉంటాను. అందుకు వైవిధ్యభరిత కథా పాత్రలను ఎంచుకుని నటిస్తున్నాను. </p>
      <p><b>ప్ర: ఇటీవల నటుడు కమల్, రజనీలతో కలిసి ఫొటో దిగారు. వారితో నటించాలని కోరుకుంటున్నారా? </b><br/><b>జ:</b> వారి చిత్రాలను నేను ఒక అభిమానిగా చూసి ఆనందిస్తాను. కమల్, రజనీలను నేను చిన్న వయసు నుంచే దేవుళ్లలా చూస్తున్నాను. ఇకపోతే వారితో నటించే అవకాశాన్ని ఎవరు మాత్రం కోరుకోరూ! రజనీకాంత్, కమలహాసన్‌లతో నటించడానికి తగ్గ పాత్రలు లభిస్తే కచ్చితంగా నటిస్తాను. </p>
      <p><b>ప్ర: కమల్, రజనీ మాదిరిగానే మీకూ రాజకీయాల్లోకి వచ్చే ఆలోచన ఉందా? </b><br/><b>జ:</b> రాజకీయాల్లోకి రావాలంటే వేరే బాధ్యత ఉండాలి. అది నా వల్లకాదు. ప్రజలకు సేవ చేయగలమన్న నమ్మకంతో కమలహాసన్, రజనీకాంత్‌ రాజకీయాల్లోకి వస్తున్నారు. అంతేకాకుండా వారిపై ప్రజల్లో మంచి అభిప్రాయాలు ఉన్నాయి. కాబట్టి వారిద్దరూ ప్రజలకు మంచి చేస్తారని నమ్ముతున్నాను. </p>
      <p><b>ప్ర<b>:  </b>పెళ్లేప్పుడు? తమిళ వరుడు లభిస్తే చేసుకుంటారా? </b><br/><b>జ: </b>మంచి అబ్బాయి దొరికితే వెంటనే పెళ్లికి రెడీ. మీరే మంచి వరుడిని చూసిపెట్టినా పెళ్లి చేసుకోవడానికి సిద్ధం. </p>
      <p><b>ప్ర: బాహుబలి, సైరా, ఇలా యాక్షన్‌ చిత్రలనే ఎంచుకుంటున్నట్లున్నారు కారణం? </b><br/><b>జ: </b>నాకు అలాంటి పాత్రలు అమరుతున్నాయి. దాన్ని నేను మార్చలేనుగా! నటించడం మాత్రమే నా పని. సాధారణంగా హీరోయిన్లకు యాక్షన్‌ కథా పాత్రలు లభించవు. అలాంటిది నన్ను వరించడం మంచి మార్పే కదా!  </p>
      <related>
        <h4>సంబంధిత వార్తలు</h4>
        <a href="https://www.sakshi.com/news/movies/aditya-varma-movie-press-meet-movie-got-success-chennai-1242869"/>
        <a href="https://www.sakshi.com/news/crime/woman-attacks-lover-over-illicit-affair-1242856"/>
        <a href="https://www.sakshi.com/news/movies/rupam-s20-plus-released-nov-28-1242850"/>
        <a href="https://www.sakshi.com/news/movies/ragala-24-gantallo-success-meet-1242849"/>
        <a href="https://www.sakshi.com/news/movies/ram-charan-and-alia-bhatt-shake-leg-romantic-song-rrr-1242848"/>
      </related>
    </article>
  </body>
</html>