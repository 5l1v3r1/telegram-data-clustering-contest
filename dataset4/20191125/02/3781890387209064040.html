<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743422"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T02:09:00+00:00"/>
    <meta property="og:title" content="ผู้นำสหราชอาณาจักรเปิดตัว &quot;คำประกาศเบร็กซิต&quot;"/>
    <meta property="og:description" content="นายกรัฐมนตรีบอริส จอห์นสัน เปิดตัว 'คำประกาศเบร็กซิต' ที่เป็นนโยบายพื้นฐานของพรรคอนุรักษนิยม หากชนะการเลือกตั้งทั่วไปของสหราชอาณาจักรในวันที่ 12 ธ.ค. นี้ แต่พรรคแรงงานวิจารณ์ว่า หมายถึงการออกจากอียู 'แบบไม่มีข้อตกลง' มากกว่า"/>
  </head>
  <body>
    <article>
      <h1>ผู้นำสหราชอาณาจักรเปิดตัว "คำประกาศเบร็กซิต"</h1>
      <address>
        <time datetime="2019-11-25T02:09:00+00:00">25 Nov 2019, 02:09</time>
      </address>
      <p>
        <b>นายกรัฐมนตรีบอริส จอห์นสัน เปิดตัว "คำประกาศเบร็กซิต" ที่เป็นนโยบายพื้นฐานของพรรคอนุรักษนิยม หากชนะการเลือกตั้งทั่วไปของสหราชอาณาจักรในวันที่ 12 ธ.ค. นี้ แต่พรรคแรงงานวิจารณ์ว่า หมายถึงการออกจากอียู "แบบไม่มีข้อตกลง" มากกว่า</b>
      </p>
      <p>สำนักข่าวต่างประเทศรายงานจากกรุงลอนดอน ประเทศสหราชอาณาจักร เมื่อวันที่ 25 พ.ย. ว่านายกรัฐมนตรีบอริส จอห์นสัน กล่าวเมื่อวันอาทิตย์ ระหว่างการปราศรัยหาเสียงที่เมืองเทลฟอร์ด ใกล้กับเมืองเบอร์มิงแฮม ทางตอนกลางของเกาะอังกฤษ และเป็นหนึ่งในพื้นที่ฐานเสียงของพรรคแรงงาน เปิดตัว "คำประกาศเบร็กซิต" ที่แน่นอนว่าสาระสำคัญคือ การนำสหราชอาณาจักรออกจากสหภาพยุโรป ( อียู ) ภายในวันที่ 31 ม.ค. ปีหน้า การที่สหราชอาณาจักร "จะเป็นเอกราชจากอียู" ทั้งในเรื่องกฎหมาย นโยบายการเงิน และนโยบายคนเข้าเมือง ซึ่งรวมถึงการจัดการพรมแดนกับไอร์แลนด์เหนือและสถานะของพลเมืองจากกลุ่มประเทศสมาชิกอียูที่อาศัยอยู่ในสหราชอาณาจักร<br/> </p>
      <figure>
        <iframe data-src="https://twitter.com/BBCPolitics/status/1198624210236497920?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BBCPolitics/status/1198629524902051840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_KEcNMgflPo091359_533.jpg?v=20191125186?v=9813"/>
      </figure>
      <p> <br/>ขณะที่ประเด็นสำคัญอื่นในปฏิญญาเบร็กซิตมุ่งเน้นการกระตุ้นเศรษฐกิจและตลาดแรงงานในสหราชอาณาจักร ที่รวมถึงการเพิ่มงานพยาบาลที่กำลังขาดแคลนอีก 50,000 อัตรา การปฏิรูประบบประกันสุขภาพสำหรับเด็ก การยกระดับฝีมือแรงงาน และการทุ่มพัฒนาระบบโครงสร้างพื้นฐาน นอกจากนี้ ยังมีนโยบายด้านสิ่งแวดล้อมที่รวมถึงการลดปริมาณการปล่อยก๊าซคาร์บอนของสหราชอาณาจักรให้เหลือศูนย์ ภายในระยะเวลา 30 ปี<br/> </p>
      <figure>
        <iframe data-src="https://twitter.com/BBCPolitics/status/1197475557153234944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านนายเจเรมี คอร์บิน หัวหน้าพรรคแรงงาน วิจารณ์ "อุดมการณ์เบร็กซิต" ของหัวหน้าพรรคอนุรักษนิยม ว่ายังคงเป็นการเอื้อประโยชน์แก่กลุ่มนายทุน และกลุ่มรากหญ้าจะยังคงต้องเป็นผู้ทำงานหนักกว่า หากมีการนำนโยบายดังกล่าวมาปฏิบัติจริง ซึ่งความหมายที่แฝงอยู่ในคำประกาศเบร็กซิตของจอห์นสัน ก็คือการเดินหน้านำสหราชอาณาจักรออกจากอียู "แบบไร้ข้อตกลง"<br/> <br/>อย่างไรก็ตาม คะแนนนิยมของพรรคแรงงานเริ่มตามหลังพรรคอนุรักษนิยมในสัดส่วนที่ห่างมากขึ้น ในอีกเพียงไม่กี่สัปดาห์ก่อนถึงวันเลือกตั้งทั่วไป 12 ธ.ค. นี้ ตามผลสำรวจของสำนักโพลทุกแห่งในสหราชอาณาจักร โดยคะแนนนิยมเฉลี่ยของพรรคแรงงานเมื่อสัปดาห์ที่แล้วอยู่ที่ 29% ส่วนพรรคอนุรักษนิยมอยู่ที่ 42% แต่มีการวิเคราะห์เช่นกันว่า เป็นผลจากการที่พรรคเบร็กซิตของนายไนเจล ฟาราจ เลี่ยงส่งผู้สมัครในเขตของพรรคอนุรักษนิยมทั้งหมดด้วย.<br/><br/><b>เครดิตภาพ : AP, REUTERS</b></p>
    </article>
  </body>
</html>