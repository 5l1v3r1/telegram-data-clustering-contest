<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743321"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T02:12:00+00:00"/>
    <meta property="og:title" content="มบส.หนุนลับความรู้มัคคุเทศก์ภูมิภาค"/>
    <meta property="og:description" content="มบส.จับมือการท่องเที่ยว อบรมมัคคุเทศก์​  4 ภูมิภาค หวังมัคคุเทศก์มีมาตรฐาน​สร้างความสุขให้แก่นักท่องเที่ยวทั้งชาวไทยและต่างประเทศได้  "/>
  </head>
  <body>
    <article>
      <h1>มบส.หนุนลับความรู้มัคคุเทศก์ภูมิภาค</h1>
      <address>
        <time datetime="2019-11-25T02:12:00+00:00">25 Nov 2019, 02:12</time>
      </address>
      <p>
        <b>มบส.จับมือการท่องเที่ยว อบรมมัคคุเทศก์​  4 ภูมิภาค หวังมัคคุเทศก์มีมาตรฐาน​สร้างความสุขให้แก่นักท่องเที่ยวทั้งชาวไทยและต่างประเทศได้  </b>
      </p>
      <p>วันนี้( 25 พ.ย.)ผศ.ดร. ลินดา เกณฑ์มา อธิการบดี มหาวิทยาลัยราชภัฏบ้านสมเด็จเจ้าพระยา(มบส.) เปิดเผยว่า จากนโยบายของรัฐบาลที่ต้องการกระตุ้นเศรษฐกิจด้วยการท่องเที่ยวในประเทศ โครงการถึงเวลาทัวร์ให้ทั่วไทย หรือ ร้อยเดียวเที่ยวทั่วไทย มาตรการต่อเนื่องโครงการชิมช้อปใช้ ซึ่งทางมบส.สนับสนุนเต็มที่และต้องการยกระดับมาตรฐานการให้บริการในอุตสาหกรรมท่องเที่ยวของไทยจึงร่วมมือกับกรมการท่องเที่ยว กระทรวงการท่องเที่ยวและกีฬา จัดหลักสูตรการอบรมมัคคุเทศก์ตามภูมิภาคต่างๆ ใน 4 ภูมิภาค ได้แก่ ภาคเหนือ ภาคกลาง ภาคตะวันออกเฉียงเหนือ และภาคใต้ เพื่อให้ต่ออายุใบอนุญาตกรณีเปลี่ยนผ่านเป็นมัคคุเทศก์ภูมิภาคได้ โดยตั้งเป้าให้มีมัคคุเทศก์ที่มีคุณภาพตามหลักสูตรกว่า 1,500 คนภายในปี2562 ทั้งนี้มหาวิทยาลัยมีความพร้อมในด้านหลักสูตรฝึกอบรม มีวิทยากรทั้งภายในและเครือข่ายมัคคุเทศก์จากหน่วยงานภายนอก รวมถึงเครือข่ายมหาวิทยาลัยราชภัฏในส่วนภูมิภาคที่พร้อมให้การสนับสนุน เพื่อสร้างบุคคลากรด้านการท่องเที่ยวให้สามารถส่งมอบประสบการณ์ท่องเที่ยวที่มีมาตรฐาน สร้างความสุขให้แก่นักท่องเที่ยวทั้งชาวไทยและต่างประเทศได้<br/><br/>ผศ.ดร.ลินดา กล่าวต่อไปว่า ทั้งนี้เพื่อให้ทุกคนได้รับใบอนุญาตเป็นมัคคุเทศก์ภูมิภาค สามารถปฏิบัติงานได้ตามขอบเขตพื้นที่การทำงานภูมิภาคที่กว้างขวางขึ้น และแก้ปัญหาการขาดแคลนมัคคุเทศก์ในบางพื้นที่ ให้สามารถกระจายและขยายพื้นที่การทำงานได้มากขึ้น อีกทั้งเป็นการอัปเดตความรู้และยกระดับมาตรฐานอุตสาหกรรมท่องเที่ยว เพื่อตอบสนองนักท่องเที่ยวในปัจจุบันได้อย่างมีประสิทธิภาพมากขึ้นด้วย มบส.จะจัดหลักสูตรอบรมที่เกี่ยวกับ อาทิ กฎหมายว่าด้วยธุรกิจนำเที่ยวและมัคคุเทศก์ และกฎหมายที่เกี่ยวข้องในอุตสาหกรรมการท่องเที่ยวและนโยบายการส่งเสริมการท่องเที่ยวของรัฐ และประวัติศาสตร์ โบราณคดี วรรณกรรมท้องถิ่น กลุ่มชาติพันธุ์และชุมชนท้องถิ่น รูปแบบการท่องเที่ยวเฉพาะ สินค้าพื้นเมืองและของที่ระลึก ภูมิศาสตร์และทรัพยากรการท่องเที่ยวท้องถิ่น เป็นต้น ผู้สนใจติดตามรายละเอียดได้ที่ เฟซบุ๊คแฟนเพจ BsruGuide<br/> </p>
    </article>
  </body>
</html>