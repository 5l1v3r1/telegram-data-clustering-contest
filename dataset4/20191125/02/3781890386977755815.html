<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743431"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T02:54:00+00:00"/>
    <meta property="og:title" content="&quot;โอ๊ค&quot;มาศาลตามนัดคดีกรุงไทย ลั่น&quot;ตื่นเต้นนิดหน่อย&quot;"/>
    <meta property="og:description" content="'พานทองแท้' มาศาลตามนัดพร้อมคุณหญิงพจมาน น้องสาว ฟังคำพิพากษาคดี ธ.กรุงไทยปล่อยกู้เครือกฤษดามหานคร เอ่ยสั้นๆ 'ตื่นเต้นนิดหน่อยครับ' "/>
  </head>
  <body>
    <article>
      <h1>"โอ๊ค"มาศาลตามนัดคดีกรุงไทย ลั่น"ตื่นเต้นนิดหน่อย"</h1>
      <address>
        <time datetime="2019-11-25T02:54:00+00:00">25 Nov 2019, 02:54</time>
      </address>
      <p>
        <b>"พานทองแท้" มาศาลตามนัดพร้อมคุณหญิงพจมาน น้องสาว ฟังคำพิพากษาคดี ธ.กรุงไทยปล่อยกู้เครือกฤษดามหานคร เอ่ยสั้นๆ "ตื่นเต้นนิดหน่อยครับ" </b>
      </p>
      <p>เมื่อเวลา 09.35 น. วันที่ 25 พ.ย. นายพานทองแท้ ชินวัตร หรือ โอ๊ค บุตรชายคนโตของ นายทักษิณ ชินวัตร อดีตนายกรัฐมนตรี จำเลย ได้เดินทางมาถึงศาลอาญาคดีทุจริตและประพฤติมิชอบกลาง ถ.นครไชยศรี พร้อมคุณหญิงพจมาน ดามาพงษ์ ,นางสาวพินทองทา หรือ เอม และ น.ส.แพทองธาร หรือ อุ๊งอิ๊ง ชินวัตร น้องสาวเดินทางให้กำลังใจ เพื่อฟังคำพิพากษาในกรณีที่ธนาคารกรุงไทยปล่อยกู้เครือกฤษดามหานคร ที่ อท.245/2561 ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นายพานทองแท้ หรือโอ๊ค ชินวัตร อายุ 40 ปี บุตรชายคนโตของนายทักษิณ ชินวัตร อดีตนายกรัฐมนตรี เป็นจำเลยในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5, 9, 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83, 91</p>
      <figure>
        <img src="https://www.dailynews.co.th/admin/upload/20191125/news_rbdogEaSYz100952_533.jpg?v=20191125167?v=9745"/>
      </figure>
      <p>โดยคดีนี้อัยการยื่นฟ้องเมื่อวันที่ 10 ต.ค.61 จากกรณี ที่นายพานทองแท้ รับโอนเงินเป็นเช็คจำนวน 10 ล้านบาทเข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่างธนาคารกรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลมีคำพิพากษาถึงที่สุดไปแล้ว<br/><br/>ทั้งนี้ นายพานทองแท้ หรือโอ๊ค ชินวัตร ได้เปิดเผยเพียงสั้นๆไปก่อนเข้าฟังคำพิพากษาว่า “ตื่นเต้นนิดหน่อยครับ”<br/><br/> </p>
    </article>
  </body>
</html>