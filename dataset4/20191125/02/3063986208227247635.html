<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843287"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T02:27:00+00:00"/>
    <meta property="og:title" content="সবার চোখ চট্টগ্রাম উত্তর আ. লীগের সম্মেলনে"/>
    <meta property="og:description" content="চট্টগ্রাম আওয়ামী লীগের তিন সাংগঠনিক শাখার মধ্যে ব্যতিক্রম উত্তর জেলা। দলের ২১তম জাতীয় সম্মেলনের আগে চট্টগ্রাম মহানগর ও দক্ষিণ জেলার সম্মেলন না হলেও উত্তর জেলা আওয়ামী লীগের সম্মেলন হবে। শুধু তাই নয়, সাংগঠনিক এ জেলার সম্মেলনের আগে এরই মধ্যে তৃণমূলের বেশির ভাগ কমিটির সম্মেলন হয়েছে। আগামী ছয় দিনের মধ্যে অবশিষ্ট তিন উপজেলার সম্মেলন সম্পন্নের পর ৭ ডিসেম্বর চট্টগ্রাম উত্তর জেলা আওয়ামী লীগের সম্মেলন হওয়ার কথা রয়েছে। চট্টগ্রামের রাজনীতিতে এখন উত্তর জেলা আওয়ামী লীগের আসন্ন সম্মেলনের দিকে সবাই তাকিয়ে রয়েছে। দলীয় নেতারা জানান, দীর্ঘ প্রায় সাড়ে ২৭ বছর পর এবার সাধারণ সম্পাদক পদে নতুন মুখ আসতে পারে। একইভাবে সভাপতির পদেও দেখা যেতে পারে নতুন মুখ। এই দুই পদে কারা আসছেন তা নিয়ে এরই মধ্যে জল্পনা-কল্পনা শুরু হয়েছে। সম্মেলনে ভোটাভুটির মাধ্যমে নাকি সমঝোতায় নতুন নেতৃত্ব আসছে তা নিয়েও আলোচনার কমতি নেই। তবে কেউ কেউ বলছেন, সম্মেলনের পর কাউন্সিলের মাধ্যমে সুষ্ঠু ও শান্তিপূর্ণভাবে কমিটি নির্বাচন না হলে পরে কেন্দ্র থেকে কমিটি ঘোষণা হতে পারে।  দলীয় সূত্রে জানা গেছে, এরই মধ্যে শীর্ষ দুটি পদের জন্য সম্ভাব্য প্রার্থীদের দৌড়ঝাঁপ শুরু হয়েছে। পদপ্রত্যাশী…"/>
  </head>
  <body>
    <article>
      <h1>সবার চোখ চট্টগ্রাম উত্তর আ. লীগের সম্মেলনে</h1>
      <h2>সভাপতি ও সাধারণ সম্পাদক পদে নতুন মুখ আসতে পারে</h2>
      <address><time datetime="2019-11-25T02:27:00+00:00">25 Nov 2019, 02:27</time> by <a rel="author">নূপুর দেব, চট্টগ্রাম</a></address>
      <p>চট্টগ্রাম আওয়ামী লীগের তিন সাংগঠনিক শাখার মধ্যে ব্যতিক্রম উত্তর জেলা। দলের ২১তম জাতীয় সম্মেলনের আগে চট্টগ্রাম মহানগর ও দক্ষিণ জেলার সম্মেলন না হলেও উত্তর জেলা আওয়ামী লীগের সম্মেলন হবে। শুধু তাই নয়, সাংগঠনিক এ জেলার সম্মেলনের আগে এরই মধ্যে তৃণমূলের বেশির ভাগ কমিটির সম্মেলন হয়েছে। আগামী ছয় দিনের মধ্যে অবশিষ্ট তিন উপজেলার সম্মেলন সম্পন্নের পর ৭ ডিসেম্বর চট্টগ্রাম উত্তর জেলা আওয়ামী লীগের সম্মেলন হওয়ার কথা রয়েছে।</p>
      <p>চট্টগ্রামের রাজনীতিতে এখন উত্তর জেলা আওয়ামী লীগের আসন্ন সম্মেলনের দিকে সবাই তাকিয়ে রয়েছে। দলীয় নেতারা জানান, দীর্ঘ প্রায় সাড়ে ২৭ বছর পর এবার সাধারণ সম্পাদক পদে নতুন মুখ আসতে পারে। একইভাবে সভাপতির পদেও দেখা যেতে পারে নতুন মুখ। এই দুই পদে কারা আসছেন তা নিয়ে এরই মধ্যে জল্পনা-কল্পনা শুরু হয়েছে। সম্মেলনে ভোটাভুটির মাধ্যমে নাকি সমঝোতায় নতুন নেতৃত্ব আসছে তা নিয়েও আলোচনার কমতি নেই। তবে কেউ কেউ বলছেন, সম্মেলনের পর কাউন্সিলের মাধ্যমে সুষ্ঠু ও শান্তিপূর্ণভাবে কমিটি নির্বাচন না হলে পরে কেন্দ্র থেকে কমিটি ঘোষণা হতে পারে। </p>
      <p>দলীয় সূত্রে জানা গেছে, এরই মধ্যে শীর্ষ দুটি পদের জন্য সম্ভাব্য প্রার্থীদের দৌড়ঝাঁপ শুরু হয়েছে। পদপ্রত্যাশী বিভিন্ন নেতা ঢাকায় যাওয়া-আসার পাশাপাশি কেন্দ্রীয় নেতাদের সঙ্গে নিয়মিত যোগাযোগ রাখছেন।</p>
      <p>জানা গেছে, আগামী ৭ ডিসেম্বর নগরের কাজীর দেউড়ি এলাকায় ইন্টারন্যাশনাল কনভেনশন হলে অনুষ্ঠেয় সম্মেলনে আওয়ামী লীগের সভাপতিমণ্ডলীর সদস্য ইঞ্জিনিয়ার মোশাররফ হোসেন, সাধারণ সম্পাদক ওবায়দুল কাদের, যুগ্ম সাধারণ সম্পাদক মাহবুবউল আলম হানিফ, সাংগঠনিক সম্পাদক এ কে এম এনামুল হক শামীমসহ বেশ কয়েকজন কেন্দ্রীয় নেতা উপস্থিত থাকার কথা রয়েছে। </p>
      <p>গত ২৭ জানুয়ারি চট্টগ্রাম উত্তর জেলা আওয়ামী লীগের সভাপতি নুরুল আলম চৌধুরী মারা যান। এর পর থেকে ভারপ্রাপ্ত সভাপতির দায়িত্ব পালন করছেন কমিটির জ্যেষ্ঠ সহসভাপতি ও চট্টগ্রামের রাউজানের টানা চারবারের সংসদ সদস্য এ বি এম ফজলে করিম চৌধুরী। আসন্ন সম্মেলনে সভাপতি পদে তাঁর পাশাপাশি আলোচনায় আছেন বর্তমান সাধারণ সম্পাদক এম এ সালাম। গত প্রায় সাড়ে ২৭ বছর সাধারণ সম্পাদকের পদে রয়েছেন সালাম। </p>
      <p>দলীয় সূত্রে জানা গেছে, সাধারণ সম্পাদক পদে বেশ কয়েকজন নেতার নাম আলোচনায় রয়েছে। তাঁদের মধ্যে আছেন বর্তমান কমিটির যুগ্ম সাধারণ সম্পাদক আবুল কালাম আজাদ ও ইউনূস গণি চৌধুরী, সাংগঠনিক সম্পাদক দেবাশীষ পালিত, নির্বাহী সদস্য গিয়াস উদ্দিন ও এ টি এম পেয়ারুল ইসলাম, সদ্য সাবেক মিরসরাই উপজেলা আওয়ামী লীগের সভাপতি শেখ আতাউর রহমান। </p>
      <p>সভাপতি পদ প্রত্যাশার বিষয়ে জানতে চাইলে এম এ সালাম গতকাল রবিবার বিকেলে কালের কণ্ঠকে বলেন, ‘দলের সভাপতি ও কাউন্সিলররা যা চাইবেন সে অনুযায়ী আমি কাজ করব। টানা চার দফায় সাধারণ সম্পাদকের দায়িত্ব পালনকালে দলকে সাংগঠনিকভাবে সুসংগঠিত করার চেষ্টা করেছি। উত্তরে কোনো ধরনের বিরোধ নেই।’ তিনি বলেন, ২০০১ সালের সংসদ নির্বাচনে যখন দলের ভরাডুবি হয়েছিল তখনো চট্টগ্রামের ১৫টি আসনের মধ্যে যে দুটি আসনে আওয়ামী লীগ জিতেছিল সে দুটি উত্তর জেলার আওতাধীন। এতেই বোঝা যায় চট্টগ্রাম উত্তর জেলা আওয়ামী লীগ সাংগঠনিকভাবে কতটা শক্তিশালী ও গোছাল। </p>
      <p>একই কমিটির যুগ্ম সাধারণ সম্পাদক আবুল কালাম আজাদ বলেন, ‘উপজেলার পর দীর্ঘদিন জেলা আওয়ামী লীগের বিভিন্ন কমিটিতে আছি। কাজ করেছি। এবার আমি সাধারণ সম্পাদক পদপ্রত্যাশী।’</p>
      <p>দলীয় সূত্রে জানা যায়, আসন্ন উত্তর জেলা আওয়ামী লীগের সম্মেলনে এবার ৮১ সদস্যের কমিটি হবে। গঠনতন্ত্র অনুযায়ী এবার ১০টি পদ বেড়েছে। সম্মেলনে সভাপতি, সাধারণ সম্পাদকসহ শীর্ষ পর্যায়ের কয়েকটি পদে নির্বাচন অথবা নাম ঘোষণা করা হতে পারে। এরপর পূর্ণাঙ্গ কমিটি করা হবে।</p>
    </article>
  </body>
</html>