<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843290"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T02:55:00+00:00"/>
    <meta property="og:title" content="গ্যাসলাইনে ছিদ্রের কারণেই পাথরঘাটায় বিস্ফোরণ"/>
    <meta property="og:description" content="গ্যাসের পাইপলাইনে ছিদ্র থাকার কারণেই চট্টগ্রাম নগরের পাথরঘাটায় বিস্ফোরণের ঘটনা ঘটেছে। সেই বিস্ফোরণের কারণেই দেয়াল ধসে পড়ে। জেলা প্রশাসনের গঠিত তদন্ত কমিটির প্রতিবেদনে এমন তথ্যই উঠে এসেছে। তদন্ত কমিটি গতকাল রবিবার চট্টগ্রামের জেলা প্রশাসক ইলিয়াছ হোসেনের কাছে প্রতিবেদন দিয়েছে। গ্যাসলাইনের ত্রুটির পাশাপাশি দুর্ঘটনার জন্য বাড়ির মালিককে দায়ী করা হয়েছে। এ ধরনের দুর্ঘটনা নিরোধে পাঁচটি সুপারিশ করা হয়েছে ১৩ পৃষ্ঠার ওই প্রতিবেদনে। প্রতিবেদন তুলে ধরে তদন্ত কমিটির প্রধান অতিরিক্ত জেলা ম্যাজিস্ট্রেট এ জেড এম শরীফ হোসেন বলেন, ‘রাইজার থেকে গ্রাহকের পাইপলাইনের অংশে লিকেজ থেকে এ বিস্ফোরণ হয়েছে।’ গত ১৭ নভেম্বর সকালে নগরের পাথরঘাটা ব্রিকফিল্ড রোডে বড়ুয়া ভবনের নিচতলায় বিস্ফোরণে দেয়ালধসে সাতজন নিহত হন। নিহতরা সবাই ওই বাসাসংলগ্ন সড়ক দিয়ে যাওয়া পথচারী। আহত হন ওই বাসার দুজনসহ অন্তত ১০ জন। ওই বিস্ফোরণের পরপর কর্ণফুলী গ্যাস ডিস্ট্রিবিউশন কম্পানি লিমিটেডের (কেজিডিসিএল) কর্মকর্তারা দাবি করছিলেন, তাঁদের গ্যাসলাইনে কোনো ত্রুটি ছিল না। ওই সময় কেজিডিসিএল চার সদস্যের একটি তদন্ত কমিটিও গঠন করে। ওই কমিটি ঘটনার দিন সন্ধ্যায় তাদের প্রতিবেদন দিয়ে…"/>
  </head>
  <body>
    <article>
      <h6 class="kicker">চট্টগ্রাম জেলা প্রশাসনের প্রতিবেদন</h6>
      <h1>গ্যাসলাইনে ছিদ্রের কারণেই পাথরঘাটায় বিস্ফোরণ</h1>
      <address><time datetime="2019-11-25T02:55:00+00:00">25 Nov 2019, 02:55</time> by <a rel="author">নিজস্ব প্রতিবেদক, চট্টগ্রাম</a></address>
      <p>গ্যাসের পাইপলাইনে ছিদ্র থাকার কারণেই চট্টগ্রাম নগরের পাথরঘাটায় বিস্ফোরণের ঘটনা ঘটেছে। সেই বিস্ফোরণের কারণেই দেয়াল ধসে পড়ে। জেলা প্রশাসনের গঠিত তদন্ত কমিটির প্রতিবেদনে এমন তথ্যই উঠে এসেছে। তদন্ত কমিটি গতকাল রবিবার চট্টগ্রামের জেলা প্রশাসক ইলিয়াছ হোসেনের কাছে প্রতিবেদন দিয়েছে।</p>
      <p>গ্যাসলাইনের ত্রুটির পাশাপাশি দুর্ঘটনার জন্য বাড়ির মালিককে দায়ী করা হয়েছে। এ ধরনের দুর্ঘটনা নিরোধে পাঁচটি সুপারিশ করা হয়েছে ১৩ পৃষ্ঠার ওই প্রতিবেদনে।</p>
      <p>প্রতিবেদন তুলে ধরে তদন্ত কমিটির প্রধান অতিরিক্ত জেলা ম্যাজিস্ট্রেট এ জেড এম শরীফ হোসেন বলেন, ‘রাইজার থেকে গ্রাহকের পাইপলাইনের অংশে লিকেজ থেকে এ বিস্ফোরণ হয়েছে।’</p>
      <p>গত ১৭ নভেম্বর সকালে নগরের পাথরঘাটা ব্রিকফিল্ড রোডে বড়ুয়া ভবনের নিচতলায় বিস্ফোরণে দেয়ালধসে সাতজন নিহত হন। নিহতরা সবাই ওই বাসাসংলগ্ন সড়ক দিয়ে যাওয়া পথচারী। আহত হন ওই বাসার দুজনসহ অন্তত ১০ জন।</p>
      <p>ওই বিস্ফোরণের পরপর কর্ণফুলী গ্যাস ডিস্ট্রিবিউশন কম্পানি লিমিটেডের (কেজিডিসিএল) কর্মকর্তারা দাবি করছিলেন, তাঁদের গ্যাসলাইনে কোনো ত্রুটি ছিল না। ওই সময় কেজিডিসিএল চার সদস্যের একটি তদন্ত কমিটিও গঠন করে। ওই কমিটি ঘটনার দিন সন্ধ্যায় তাদের প্রতিবেদন দিয়ে একই দাবি করে।</p>
      <p>গতকাল জমা দেওয়া জেলা প্রশাসনের তদন্ত প্রতিবেদনে ভিন্ন চিত্র উঠে এলো। সিটি করপোরেশন, বিস্ফোরক অধিদপ্তর, ফায়ার সার্ভিস, কেজিডিসিএল, চট্টগ্রাম উন্নয়ন কর্তৃপক্ষ ও পুলিশ কর্মকর্তাদের নিয়ে এই তদন্ত কমিটি গঠন করা হয়েছিল।</p>
      <p>তদন্ত কমিটির প্রধান শরীফ হোসেন জানান, তদন্তের সময় তাঁরা ওই এলাকায় বেশ কয়েকবার গিয়েছিলেন এবং দুর্ঘটনায় আহত এবং আশপাশের বাসিন্দাদের সঙ্গেও কথা বলেছেন। তিনি বলেন, ‘ওই ভবনের নিচতলায় দুটি কক্ষের বাসার বাইরে আরেকটি খালি জায়গা ছিল। গ্যাস রাইজারের জিআই অংশ থেকে রান্নার জন্য গ্যাস বদ্ধ শূন্যস্থানে বিপুল পরিমাণে জমা হয়ে দুই নম্বর ঘরে জমা হয়।’</p>
      <p>ওই দুর্ঘটনায় আহত সন্ধ্যা রাণীর বরাত দিয়ে শরীফ হোসেন বলেন, সকালে পুজোর বাতি ধরাতে দেশলাইয়ের কাঠি জ্বালানোর সঙ্গে সঙ্গে বিস্ফোরণের ঘটনা ঘটে।</p>
      <p>তদন্ত প্রতিবেদনে বলা হয়, বাড়ির মালিক রাস্তার পাশের ঘরের সামনের অংশ সীমানা দেয়াল পর্যন্ত না বাড়ালে গ্যাস কম্পানির স্থাপিত রাইজারটি উন্মুক্ত স্থানেই থাকত, গ্যাসও আটকা পড়ত না। রাইজারের পরের সংযোগ লাইন থেকে নিঃসৃত গ্যাস পরিবেশে ছড়িয়ে পড়ার সুযোগ পেত। অভ্যন্তরীণ গ্যাসলাইনের ত্রুটি এবং বাড়ির মালিকের তৈরি কৃত্রিম শূন্যস্থানে জমে থাকা গ্যাস এ দুর্ঘটনার জন্য দায়ী বলে তদন্ত কমিটি মনে করছে।</p>
      <p>তদন্ত কমিটির ৫ সুপারিশ : প্রতিবেদনে বলা হয়েছে, বাড়ির মালিকানা বারবার পরিবর্তন হওয়ায় বড়ুয়া ভবনের নির্মাণগত ত্রুটিও রয়েছে। তদন্ত কমিটি ভবন মালিকদের ইমারত বিধিমালা অনুসরণ এবং স্থানীয় কর্তৃপক্ষকে নিয়মিত তদারকসহ পাঁচ দফা সুপারিশ করেছে।</p>
      <p>প্রতিবেদনে বলা হয়, দৃশ্যমান আইন প্রয়োগের জন্য সিডিএসহ অন্যান্য কর্তৃপক্ষকে কঠোর হতে হবে এবং অনুমোদিত নকশার বাইরে যেসব ভবন বানানো হয়েছে তা দ্রুত পরিদর্শন করে বিধি মোতাবেক ব্যবস্থা নিতে হবে।</p>
      <p>কর্ণফুলী গ্যাস কম্পানি লিমিটেডের আওতাধীন গ্যাসলাইন ও রাইজারগুলো নিয়মিত পরীক্ষা করার উদ্যোগ নেওয়ার সুপারিশও করেছে তদন্ত কমিটি। এ ছাড়া লাইন থেকে গ্যাস নিঃসরণ চিহ্নিত করে সতর্কতামূলক ব্যবস্থা নিতে সচেতনতামূলক কার্যক্রম নেওয়ার সুপারিশ করা হয়েছে।</p>
    </article>
  </body>
</html>