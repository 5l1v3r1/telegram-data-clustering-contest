<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904002.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T02:00:00+00:00"/>
    <meta property="og:title" content="المیادین: بازیگران منطقه دریافته‌اند فروپاشی لبنان به نفع کسی نیست"/>
    <meta property="og:description" content="به گزارش فارس، همزمانی تحولات لبنان و عراق و پس از آن ایران باعث شده که بسیاری از کارشناسان از آن به عنوان یک رخداد سیاسی در کنار مسایل اقتصادی تعبیر کنند، اما برخی از کشورهای تاثیرگذار در تحولات منطقه‌ مانند روسیه و فرانسه بر این باورند که فروپاشی اقتصادی کشورهایی مانند لبنان به نفع جامعه بین‌الملل نیست."/>
  </head>
  <body>
    <article>
      <h1>المیادین: بازیگران منطقه دریافته‌اند فروپاشی لبنان به نفع کسی نیست</h1>
      <address>
        <time datetime="2019-11-25T02:00:00+00:00">25 Nov 2019, 02:00</time>
      </address>
      <p>شبکه المیادین نوشته است که مطمئنا تحولات لبنان و عراق با وجود برحق بودن مطالبات معترضان، وارد مرحله «سیاسی کردن» شده است.</p>
      <p>به گزارش فارس، همزمانی تحولات لبنان و عراق و پس از آن ایران باعث شده که بسیاری از کارشناسان از آن به عنوان یک رخداد سیاسی در کنار مسایل اقتصادی تعبیر کنند، اما برخی از کشورهای تاثیرگذار در تحولات منطقه‌ مانند روسیه و فرانسه بر این باورند که فروپاشی اقتصادی کشورهایی مانند لبنان به نفع جامعه بین‌الملل نیست.</p>
      <p>«علی شهاب» در این خصوص یادداشتی را با این مضمون که فروپاشی لبنان به نفع هیچ کس نیست، در پایگاه اینترنتی شبکه «المیادین» منتشر کرده است. شهاب در ابتدای این یادداشت به مساله افزایش قیمت اوراق قرضه در لبنان اشاره کرد و نوشت: برخی از اقتصاددانان مساله افزایش قیمت اوراق قرضه در لبنان را به اظهارات اخیر دونالد ترامپ رئیس‌جمهور آمریکا در خصوص آمادگی واشنگتن برای همکاری با دولت آتی لبنان مرتبط کردند، این در حالی است که مسئولان عرصه سیاسی جهانی و تصمیم‌گیرندگان بین‌المللی معتقدند افزایش قیمت اوراق قرضه آن هم در شرایط فعلی، بدون موافقت بین‌المللی صورت نمی‌گیرد و در عین حال، جریان‌های داخلی لبنان هم مشخصا در این زمینه دست دارند.</p>
      <p>وی گفت: روزهای اخیر، تحرکات بین‌المللی جدی روی خط بحران لبنان صورت گرفته و گفته شده که این یک «مساله لبنانی» (مساله داخلی لبنان) است، لذا بحث بر سر ساختار آینده لبنان و نه فقط بحران کنونی آن است.</p>
      <p>در ادامه یادداشت آمده است: پس از گذشت بیش از 38 روز اعتراضات مردم لبنان، همه طرف‌های محلی و بین‌المللی فاکتور اقتصاد را در محاسبات خود در نظر می‌گیرند، به طوری که عامل اقتصادی خود را به آنها تحمیل کرده است. شرایط حاکم بر مناطق لبنان به گونه‌ای است که در صورت ادامه شکست سیاسی برای حل بحران این کشور، تاثیر زیادی روی اقتصادی این کشور در روزهای آینده می‌گذارد و تبعات بحران اقتصادی در شمال و مرکز لبنان اکنون به وضوح مشخص است،‌اما ضاحیه واقع در جنوب بیروت و مناطق جنوبی لبنان به دلیل حضور حزب الله و وجود سیاست پویا، زندگی به صورت طبیعی جاری است.</p>
      <p>وی افزود: مطمئنا تحولات لبنان و عراق با وجود برحق بودن مطالبات معترضان، وارد مرحله «سیاسی کردن» شده است که همزمانی آن با رویدادهای اخیر ایران که البته به سرعت مهار شده است، نشان از وجود نوعی درک و شناخت قبلی از روند کلی سناریوها و گزینه‌های محور مقابل در شرایط کنونی منطقه دارد.</p>
      <p>نویسنده در ادامه نوشت: اما آنچه از تحولات سخت و پیچیده لبنان برای ما حائز اهمیت است، شاخص‌ها و داده‌هایی است که مسیر طولانی رویدادها و وقایع را ترسیم می‌کند.</p>
      <p>شهاب نوشت: همزمان با آغاز اعتراضات لبنان و رویدادهای مربوط به آن، تماس‌های آمریکا و فرانسه و همچنین رایزنی‌های روسیه و فرانسه در سطح معقول و منطقی برقرار شده است و با بررسی اجمالی مواضع رسانه‌ای و سیاسی دولت آمریکا می‌توان دریافت که مساله لبنان برای آمریکا در اولویت نیست و شخصیت‌هایی که در آمریکا رویدادهای لبنان را مورد بحث و بررسی قرار می‌دهند، تنها جنبه کاملا شخصی دارد، این در حالی است که مساله لبنان برای فرانسه در اولویت قرار دارد. «دیوید شنکر» کارشناس فرانسوی می‌گوید که پیشروی سیاسی پاریس در لبنان و توانایی فرانسوی‌ها در برقراری ارتباط با جریان‌ها و احزاب سیاسی لبنان، نشان می‌دهد واشنگتن قادر به ارائه راه‌حل برای حل بحران لبنان با حضور رقبای سیاسی چون فرانسه نیست؛ هر چند مواضعی که فرانسه در قبال تحولات لبنان اتخاذ می‌کند رایگان نیست و در راستای منافع این کشور است.</p>
      <p>نویسنده یادداشت اضافه کرد: از طرفی دیگر، فرانسوی‌ها مخالف دولتی که حزب‌الله در آن نقش داشته باشد، نیستند و این دقیقا همان مواضعی است که روسیه هم با توجه به ارتباطات مسکو و تهران، با آن موافق است؛ روسیه‌ای که خواهان پیاده کردن طرح توسعه میادین گازی در سواحل لبنان و سوریه است و لازمه آن نیز امن بودن لبنان و ثبات این کشور است، این در حالی است که عربستان و امارات دو کشور حامی سعد الحریری نخست‌وزیر مستعفی لبنان همواره مخالف سرسخت حضور حزب الله در دولت هستند.</p>
      <p>وی در پایان گفت که بازیگران بین‌المللی قادر به پیوستن به قطار فروپاشی اقتصاد لبنان هستند و این فروپاشی احتمالی باعث طولانی شدن بحران این کشور در مرحله آینده می‌شود، اما پوشش و حمایت بین‌المللی عامل مهمی در کنترل امور این کشور و حل و فصل گسترده‌ است به طوری که به خواسته‌ها و مطالبات محقق معترضان شامل برگزاری انتخابات پارلمانی زودهنگام پس از توافق بر سر تشکیل دولت موقت پاسخ داده شود.</p>
    </article>
  </body>
</html>