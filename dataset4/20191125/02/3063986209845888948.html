<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843288"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T02:39:00+00:00"/>
    <meta property="og:title" content="চট্টগ্রামে অপহৃত শিশু কুমিল্লায় উদ্ধার, দম্পতি গ্রেপ্তার"/>
    <meta property="og:description" content="চট্টগ্রাম নগরীর বায়েজিদ বোস্তামী এলাকা থেকে অপহৃত এক শিশুকে কুমিল্লার লাকসাম থেকে উদ্ধার করেছে পুলিশ। গতকাল রবিবার শিশুটিকে উদ্ধার করা হয়। অপহরণের অভিযোগে গ্রেপ্তার করা হয় এক দম্পতিকে।  আট বছর বয়সী শিশুটিকে অপহরণের পর মুক্তিপণ দাবি করেছিল বলে জানিয়েছে পুলিশ। গত শনিবার অপহরণের ঘটনা ঘটে।  গ্রেপ্তারকৃতরা হলেন মো. রায়হান (৩২) ও তাঁর স্ত্রী সুমি আক্তার (২৮)। তাঁরা দুজন নগরীর আমবাগান এলাকায় থাকতেন।  ঘটনার বিষয়ে আকবর শাহ থানার ওসি মোস্তাফিজুর রহমান ভূঁইয়া সাংবাদিকদের জানিয়েছেন, শনিবার শিশুটির মা থানায় অভিযোগ করেন যে তাঁর সন্তানকে প্রলোভন দেখিয়ে অপহরণ করেছেন তাঁর পূর্বপরিচিত রায়হান। অপহরণের পর ৫০ হাজার টাকা মুক্তিপণ দাবি করেছেন।  এই ঘটনায় মামলা দায়েরের পর তদন্ত শুরু করে পুলিশ। তদন্ত পর্যায়ে পুলিশ জানতে পারে, অপহরণকারী রায়হান লাকসামে রয়েছেন। এরপর পুলিশ লাকসামে অভিযান চালায়। সেখান থেকে রায়হান ও তাঁর স্ত্রী সুমিকে গ্রেপ্তারের পাশাপাশি অপহূত শিশুকে উদ্ধার করা হয়।  ওসি জানান, মুক্তিপণের টাকা না পেলে শিশুটিকে হত্যার হুমকি দিয়েছিলেন রায়হান। গ্রেপ্তারকৃত রায়হান চট্টগ্রাম নগরীতে অটোরিকশা চালাতেন। তাঁর বিরুদ্ধে লাকসাম থানায় অস্ত্র…"/>
  </head>
  <body>
    <article>
      <h1>চট্টগ্রামে অপহৃত শিশু কুমিল্লায় উদ্ধার, দম্পতি গ্রেপ্তার</h1>
      <address><time datetime="2019-11-25T02:39:00+00:00">25 Nov 2019, 02:39</time> by <a rel="author">নিজস্ব প্রতিবেদক, চট্টগ্রাম</a></address>
      <p>চট্টগ্রাম নগরীর বায়েজিদ বোস্তামী এলাকা থেকে অপহৃত এক শিশুকে কুমিল্লার লাকসাম থেকে উদ্ধার করেছে পুলিশ। গতকাল রবিবার শিশুটিকে উদ্ধার করা হয়। অপহরণের অভিযোগে গ্রেপ্তার করা হয় এক দম্পতিকে। </p>
      <p>আট বছর বয়সী শিশুটিকে অপহরণের পর মুক্তিপণ দাবি করেছিল বলে জানিয়েছে পুলিশ। গত শনিবার অপহরণের ঘটনা ঘটে। </p>
      <p>গ্রেপ্তারকৃতরা হলেন মো. রায়হান (৩২) ও তাঁর স্ত্রী সুমি আক্তার (২৮)। তাঁরা দুজন নগরীর আমবাগান এলাকায় থাকতেন। </p>
      <p>ঘটনার বিষয়ে আকবর শাহ থানার ওসি মোস্তাফিজুর রহমান ভূঁইয়া সাংবাদিকদের জানিয়েছেন, শনিবার শিশুটির মা থানায় অভিযোগ করেন যে তাঁর সন্তানকে প্রলোভন দেখিয়ে অপহরণ করেছেন তাঁর পূর্বপরিচিত রায়হান। অপহরণের পর ৫০ হাজার টাকা মুক্তিপণ দাবি করেছেন। <br/>এই ঘটনায় মামলা দায়েরের পর তদন্ত শুরু করে পুলিশ। তদন্ত পর্যায়ে পুলিশ জানতে পারে, অপহরণকারী রায়হান লাকসামে রয়েছেন। এরপর পুলিশ লাকসামে অভিযান চালায়। সেখান থেকে রায়হান ও তাঁর স্ত্রী সুমিকে গ্রেপ্তারের পাশাপাশি অপহূত শিশুকে উদ্ধার করা হয়। </p>
      <p>ওসি জানান, মুক্তিপণের টাকা না পেলে শিশুটিকে হত্যার হুমকি দিয়েছিলেন রায়হান।</p>
      <p>গ্রেপ্তারকৃত রায়হান চট্টগ্রাম নগরীতে অটোরিকশা চালাতেন। তাঁর বিরুদ্ধে লাকসাম থানায় অস্ত্র, চুরি ও ডাকাতির কয়েকটি মামলা রয়েছে বলে পুলিশ জানিয়েছে।</p>
    </article>
  </body>
</html>