<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/pitesti/de-e-parintii-joacecu-copiii-In-multe-cazuri-parintii-foarte-ocupati-1_5dd3ba1a5163ec42712d2dc2/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T02:00:46+00:00"/>
    <meta property="og:title" content="De ce e bine ca părinţii să se joace cu copiii. În multe cazuri, părinţii sunt foarte ocupaţi“"/>
    <meta property="og:description" content="Timpul petrecut de părinţi cu copiii lor este în multe cazuri foarte redus, iar cel alocat pentru joacă în familie e şi mai rar. După cum spun însă specialiştii, joaca părinţilor cu copiii are foarte multe beneficii pentru dezvoltarea celor mici."/>
  </head>
  <body>
    <article>
      <h1>De ce e bine ca părinţii să se joace cu copiii. În multe cazuri, părinţii sunt foarte ocupaţi“</h1>
      <address><time datetime="2019-11-25T02:00:46+00:00">25 Nov 2019, 02:00</time> by <a rel="author">Denis Grigorescu</a></address>
      <h4>Timpul petrecut de părinţi cu copiii lor este în multe cazuri foarte redus, iar cel alocat pentru joacă în familie e şi mai rar. După cum spun însă specialiştii, joaca părinţilor cu copiii are foarte multe beneficii pentru dezvoltarea celor mici.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/iasi/de-important-jocul-varsta-psihoterapeut-avem-tendinta-lua-serios-1_58db8f335ab6550cb8c8553c/index.html"/>
        <a href="https://adevarul.ro/locale/iasi/afacerea-papusilor-sosete-transformat-mama-joaca-intr-o-afacere-venit-lunar-1000-euro-1_5dce63b15163ec42710aa0e4/index.html"/>
        <a href="https://adevarul.ro/locale/oradea/top-5-celor-mai-traznite-idei-i-au-facut-oameni-milionari-daca-scoateti-piatra-cutie-pare-agitata-atunci-plasati-o-ziar-1_5d814afd892c0bb0c6b22103/index.html"/>
      </related>
      <p>Deşi pentru destui părinţi este greu să iasă din lumea adulţilor şi să păşească în cea a copiilor, este foarte important să facă acest lucru măcar de câteva ori pe lună, pentru a le arăta celor mici cum să se joace, să îi ghideze şi pur şi simplu să petreacă un timp de neuitat cu cei mici.</p>
      <p>După cum spune psihologul Raluca Mihăescu, ”la ora actuală, în multe cazuri, părinţii sunt foarte ocupaţi, într-o familie lucrează de obicei ambii părinţi până la ore înaintate şi drept urmare le rămâne foarte puţin timp pentru a se juca cu cei mici. Iar în cele mai multe cazuri părinţii sunt obosiţi sau nu au dispoziţia necesară. Copiii interpretează însă refuzul părinţilor de a se juca cu ei ca pe un refuz de a pătrunde în universul lor. Şi când acest refuz este constant, pot să apară probleme de comunicare şi de empatie între părinţi şi copii. Părinţii ar trebui să le acorde copiilor cel puţin o jumătate de oră în fiecare zi, timp în care să le dedice celor mici toată atenţia lor”.</p>
      <p>Este bine pentru părinţi să se joace cu copiii şi pentru că astfel se deschide calea către o comunicare mai fluentă. Prin joacă, cei mici le pot destăinui părinţilor pe care altfel nu le-ar putea comunica. În acelaşi timp, joaca îi apropie pe părinţi de copii.</p>
      <p>Joaca este şi calea cea mai eficientă de a ajunge la sufletul celor mici. ”Atunci când copilul dumneavoastră este supărat şi nu găsiţi vreo abordare prin care să rezonaţi cu el, îi puteţi propune să vă jucaţi unul dintre jocurile lui preferate. Joaca îl va ajuta să iasă rapid din starea de supărare”, spune Raluca Mihăescu.</p>
      <p>Joaca părinţilor cu copiii este extrem de importantă şi pentru că dezvoltă imaginaţia celor mici. Trebuie însă să ştim şi cât să intervenim în joaca lor şi în acelaşi timp să îi ajutăm să îşi dezvolte propria lume.</p>
      <p>După cum mai precizează psihologul Raluca Mihăescu, ”joaca este instrumentul prin care copiii învaţă cel mai uşor şi în acelaşi timp se pregătesc mai uşor pentru experienţele noi din viaţă. Jocurile cu părinţii îi învaţă pe cei mici şi ce înseamnă colaborarea şi cum îşi pot gestiona emoţiile atunci când pierd sau câştigă un joc. Un alt beneficiu al jocurilor este acela că înlătură stresul, atât la părinţi, cât şi la copii”.</p>
      <hr/>
    </article>
  </body>
</html>