<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/trabzonsporda-gencler-getafeye-yildizlar-galatasaraya-2104090"/>
    <meta property="og:site_name" content="Fanatik"/>
    <meta property="article:published_time" content="2019-11-25T02:43:00+00:00"/>
    <meta property="og:title" content="Trabzonspor'da Gençler Getafe'ye, Yıldızlar Galatasaray'a"/>
    <meta property="og:description" content="Ünal Karaman haftasonu oynanacak Galatasaray sınavını düşünerek, perşembe günü Getafe’ye karşı genç oyuncularını sahaya sürecek. Sosa, Sturridge, Nwakaeme ve Sörloth gibi yıldızlar ise Aslan karşısında sahada olacak."/>
  </head>
  <body>
    <article>
      <h1>Trabzonspor'da Gençler Getafe'ye, Yıldızlar Galatasaray'a</h1>
      <h2>Ünal Karaman haftasonu oynanacak Galatasaray sınavını düşünerek, perşembe günü Getafe’ye karşı genç oyuncularını sahaya sürecek. Sosa, Sturridge, Nwakaeme ve Sörloth gibi yıldızlar ise Aslan karşısında sahada olacak.</h2>
      <address>
        <time datetime="2019-11-25T02:43:00+00:00">25 Nov 2019, 02:43</time>
      </address>
      <p>Sezon başından bu yana sıkışık maç trafiği ile mücadele eden ve kısıtlı kadrosu ile zaman zaman rotasyonda sorun yaşayan <a href="https://www.fanatik.com.tr/haberler/trabzonspor">Trabzonspor</a>, Avrupa Ligi’ne havlu atılmasının ardından lige yoğunlaştı.</p>
      <p>Perşembe günü UEFA Avrupa Ligi’nde <a href="https://www.fanatik.com.tr/haberler/getafe">Getafe</a> ile kozlarını paylaşacak olan Fırtına’da teknik direktör <a href="https://www.fanatik.com.tr/haberler/unal-karaman">Ünal Karaman</a>, as oyuncularını bu maçta dinlendirmeyi planlıyor. Avrupa’da son oynanan Krasnodar maçında olduğu gibi yedek ve genç ağırlıklı bir kadro ile Getafe karşısına çıkacak olan Bordo-Mavililer, yıldız isimlerini ise <a href="https://www.fanatik.com.tr/haberler/galatasaray">Galatasaray</a> maçına saklıyor.</p>
      <p>
        <b>Ekuban 2 buçuk ay sonra</b>
      </p>
      <p>Haftanın en önemli maçında pazar günü Sarı- Kırmızılılar ile karşılaşacak olan Karadeniz ekibinde, fizik olarak tam hazır olmayan Daniel Sturridge ve 2 buçuk aydır sahalardan uzak kalan Caleb Ekuban’dan iyi haber geldi. 3 maçtır forma giyemeyen Sturridge’in dev karşılaşmaya 11’de başlaması beklenirken, Ganalı forvet Ekuban’ın da uzun bir aradan sonra kulübede olacağı tahmin ediliyor.</p>
    </article>
  </body>
</html>