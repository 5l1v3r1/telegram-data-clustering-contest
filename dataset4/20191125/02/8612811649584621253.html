<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/punjab/chandigarh/news/once-the-most-polluted-city-of-punjab-mandi-gobindgarh-has-started-breathing-clean-air-263320"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-25T02:00:24+00:00"/>
    <meta property="og:title" content="कभी पंजाब का सबसे प्रदूषित शहर मंडी गोबिंदगढ़ अब लेने लगा साफ-सुथरी हवा में सांस"/>
    <meta property="og:description" content="चंडीगढ़: थोड़ा समय पहले मंडी गोबिंदगढ़, जिसको पंजाब का स्टील टाऊन कहा जाता है, का नाम दुनिया के बड़े प्रदूषित शहरों में शुमार था। हर तरफ काले धुएं के बादल दिखते थे और शहर गर्द में लिपटा रहता था। इसका एयर क्वालिटी इंडैक्स कभी भी 300 से नीचे नहीं आया था। लेकिन अब ऐसा नहीं। नक्शा बदल गया है। काले धुएं का शहर अब साफ-सुथरी हवा में सास लेने लगा है। अब इसका एयर क्वालिटी इंडैक्स आम तौर पर 200 से नीचे रहता है। "/>
  </head>
  <body>
    <article>
      <h1>कभी पंजाब का सबसे प्रदूषित शहर मंडी गोबिंदगढ़ अब लेने लगा साफ-सुथरी हवा में सांस</h1>
      <address><time datetime="2019-11-25T02:00:24+00:00">25 Nov 2019, 02:00</time> by <a rel="author">ashu</a></address>
      <p>चंडीगढ़: थोड़ा समय पहले मंडी गोबिंदगढ़, जिसको पंजाब का स्टील टाऊन कहा जाता है, का नाम दुनिया के बड़े प्रदूषित शहरों में शुमार था। हर तरफ काले धुएं के बादल दिखते थे और शहर गर्द में लिपटा रहता था। इसका एयर क्वालिटी इंडैक्स कभी भी 300 से नीचे नहीं आया था। लेकिन अब ऐसा नहीं। नक्शा बदल गया है। काले धुएं का शहर अब साफ-सुथरी हवा में सास लेने लगा है। अब इसका एयर क्वालिटी इंडैक्स आम तौर पर 200 से नीचे रहता है। </p>
      <p>कैसे हुआ यह चमत्कार जरा आगे पढ़िए। सबसे पहले उन जगहों को पक्का किया गया, जहां से गर्द उड़ती थी। शहर में सर्वे किया गया और 57 ऐसी जगहों की निशानदेही की गई जहां से गर्द के बादल उठते थे। उनको पक्का कर दिया गया है। जहां ट्रक रुकते थे, उन सभी जगहों को भी पक्का कर दिया गया। इसके अलावा 100 के करीब ऐसी फैक्टरी थी, जहां से काला धुआं आसमान में फैलता था। वहां एक जंतर साइड हुडो लगाया गया है जो सारा धुआं अपने में जज्ब कर लेता है। शहर में 20,000 के करीब पेड़ लगाए गए हैं और फॉरैस्ट विभाग को कह दिया गया है कि सभी खाली पड़ी जगह पर पेड़ लगा दिए जाएं। </p>
      <p>शहर में प्रदूषण पर काबू पाने के लिए एक कमेटी आई.ए.एस. ऑफिसर काहन सिंह पन्नू की अगुवाई में काम कर रही है। पन्नू ने ‘दैनिक सवेरा’ को बताया कि अब जो इंडस्ट्री, खास करके रोलिंग मिल्स जो कोयला पर चलती है, उनको गैस पर चलाने का प्रोसैस शुरू हो गया है। इसके लिए सी.एन.जी. का इंतजाम किया गया है। गोबिंदगढ़ शहर पंजाब का पहला शहर है, जहां 5 सी.एन.जी. पम्प लग चुके हैं। कोयले पर चलने वाली इंडस्ट्री के मालिकों को ट्रेनिंग देने के लिए 2 उद्योगों में गैस पर चलाने के लिए बड़े बर्नल लगाए हैं। यह उनको दिखाने और बताने के लिए हैं कि गैस पर भी उद्योग चल सकते हैं। बर्नर बनाने वाली कंपनियों से भी बातचीत की गई है और वह कोयले पर चलने वाले उद्योगों को गैस पर तब्दील करने के लिए बर्नर बनाने के लिए सहमत हो गए हैं। आर.एम.आई. गैस एजैंसी ने ऐसे लोगों के लिए गैस देने का वादा किया है। अब शहर में कोई भी ऑटो रिक्शा सी.एन.जी. बगैर नहीं चल सकता। असल में तो सारे फतेहगढ़ साहिब जिला में सिर्फ सी.एन.जी. पर चलने वाले ऑटो रिक्शा रजिस्टर हो सकते हैं। तेल पर चलने वाले नहीं। मंडी गोबिंदगढ़, फतेहगढ़ साहिब जिला का एक अहम शहर है। गोबिंदगढ़ की नगर पालिका पंजाब में सबसे अमीर पालिका है तथा इसके पास 140 करोड़ रुपए पड़े हैं। शहर की सफाई करने के लिए अभी इकट्ठा ठेका दिया जाएगा और ऐसा ही शहर की सभी सड़कों की संभाल के लिए किया जाएगा। दो सालों में शहर की कायाकल्प हो गई है। </p>
      <p>दिल्ली में भी हो सकता है ऐसा चमत्कार<br/>एक समय था कि प्रदूषण के कारण मंडी गोविंदगढ़ शहर में नया उद्योग नहीं लग सकता था, इस पर पाबंदी लगी हुई थी। लेकिन अब यह पाबंदी हटा ली गई है और जहां कोई कितने भी उद्योग लगा सकता है। पंजाब सरकार के अफसरों का कहना है कि अगर गोविंदगढ़ में प्रदूषण का स्तर 400 से 200 पर लाया जा सकता है तो दिल्ली में ऐसा क्यों नहीं हो सकता है लेकिन इच्छाशक्ति की जरूरत है। दिल्ली भी साफ-सुथरी बन सकती है। हालांकि दिल्ली की सरकार और दूसरे लोग, पंजाब, हरियाणा और उत्तर प्रदेश को दिल्ली की प्रदूषण के लिए जिम्मेवार ठहराते हैं लेकिन दिल्ली वालों ने कभी-कभी अपने अंदर नहीं देखा। दिल्ली के प्रदूषण के लिए वहां की करोड़ों गाड़ियां, वहां की इंडस्ट्री, वहां से उड़ते और उतरते हजारों जहाज और वहां से देशभर के लिए निकलती हजारों रेलगाड़ियां प्रदूषण के लिए जिम्मेवार हैं लेकिन इन तरफ किसी का ध्यान नहीं, क्योंकि पंजाब-हरियाणा को जिम्मेदार ठहराना एक आसान सी बात है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Once the most polluted city of Punjab, Mandi Gobindgarh has started breathing clean air</p>
    </article>
  </body>
</html>