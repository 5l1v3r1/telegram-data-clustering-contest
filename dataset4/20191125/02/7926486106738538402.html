<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013220/%D8%AF%D8%A7%D8%B9%D8%B4-%D8%A7%D8%B2-%D8%A2%D9%86%DA%86%D9%87-%D9%81%DA%A9%D8%B1-%D9%85%DB%8C-%DA%A9%D9%86%DB%8C%D8%AF-%D8%A8%D9%87-%D8%B4%D9%85%D8%A7-%D9%86%D8%B2%D8%AF%DB%8C%DA%A9-%D8%AA%D8%B1-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T02:00:00+00:00"/>
    <meta property="og:title" content="داعش از آنچه فکر می‌کنید به شما نزدیک‌تر است"/>
    <meta property="og:description" content="جمهوری اسلامی ایران باید با شدت تمام با این باغیان و منافقین برخورد کند تا کسی جرأت و جسارت فتنه‌انگیزی را نداشته باشد."/>
  </head>
  <body>
    <article>
      <h1>داعش از آنچه فکر می‌کنید به شما نزدیک‌تر است</h1>
      <address>
        <time datetime="2019-11-25T02:00:00+00:00">25 Nov 2019, 02:00</time>
      </address>
      <p>
        <i>جمهوری اسلامی ایران باید با شدت تمام با این باغیان و منافقین برخورد کند تا کسی جرأت و جسارت فتنه‌انگیزی را نداشته باشد.</i>
      </p>
      <p>به گزارش مشرق، «علی اکبری» در یادداشت روزنامه «کیهان» نوشت:</p>
      <p>اعلام خبر افزایش قیمت بنزین، بهانه‌ای بود برای دشمنان و اشراری که عقده‌های دیرین از جمهوری اسلامی ایران داشتند تا با کثیف‌ترین و زشت‌ترین اقدامات، به‌زعم خود، ریشه‌های این درخت تنومند را قطع کنند و البته این خیال باطل و موهوم، با ورود ملت و حمایت جانانه ایشان از جمهوری اسلامی ایران، همانند دیگر طرح‌های دشمنان این ملت، بی‌ثمر بودن خود را نشان داد. تمام جبهه استکبار با تمام امکانات به میدان آمد اما سیل ملت و لبیک ایشان به موسای زمان، باطل‌السحر فرعون و فرعونیان شد. با فروکش کردن فتنه و آرام شدن اوضاع، بهتر می‌توان ماجرا را مورد رصد قرار داد. این بار تمام جبهه کفر، با تمام قدرت به صحنه آمده بود.</p>
      <blockquote>بیشتر بخوانید:<br/><a href="https://www.mashreghnews.ir/news/1013136/%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AC%D9%86%DA%AF-%D8%A7%D8%AD%D8%B2%D8%A7%D8%A8-%D8%A8%D8%A7-%D8%A7%D8%B3%D9%85-%D8%B1%D9%85%D8%B2-%D8%AD%D9%82-%D8%A7%D8%B9%D8%AA%D8%B1%D8%A7%D8%B6">اغتشاشات اخیر؛ «جنگ احزاب» با اسم رمز «حق اعتراض»</a></blockquote>
      <p>سران استکبار و نظام‌سلطه، منافقین، گروه‌های برانداز، تجزیه‌طلب، سلطنت‌طلب، بهایی و گروه‌های خلق‌الساعه‌ای که با شعار حمایت از خواست مردم، دعوت به آشوب و خرابکاری می‌کردند ادعا می‌کردند که قصد آن‌ها، اهدای آزادی به ملتی است که چهل سال است در بند و زنجیر است و برای نشان‌ دادن حسن‌نیت خود و آن آزادی که قرار است به ملت اعطا شود، برگی دیگر از دفتر خباثت و جنایت را به نمایش گذاشتند. انتشار تصاویر و فیلم‌های اشرار و آشوبگران، حکایت از مدینه فاضله‌ای دارد که قرار بود به ملت ایران اهدا شود! اگر دقت مردم و هوشیاری دلسوزان نظام نبود، امنیت یعنی بالاترین نعمت الهی به یک ملت، اکنون به آرزویی دست‌ نایافتنی تبدیل شده بود. آتش‌زدن مسجد، بانک، درمانگاه، پایگاه اورژانس، اماکن و مغازه‌های مردم و غارت اموال دولتی و خصوصی، تنها گوشه‌ای از اقدامات این اشرار بوده است.</p>
      <p>در حال حاضر در برخی از مناطق و شهرستان‌ها، مردم دسترسی به بانک، پمپ بنزین و برخی دیگر از خدمات شهری ندارند. برای انجام کوچک‌ترین کار بانکی، باید از شهر خود خارج شوند. اگر کسی بدون پیش‌زمینه و اطلاع از آنچه اتفاق افتاده است از برخی از این مناطق بازدید کند، تصور می‌کند که از میدان جنگ شهری عبور می‌کند. ساختمان‌های سوخته و فروریخته، فروشگاه‌های غارت‌شده، ادارات تخریب‌شده و... نشان می‌دهد داعش از آنچه تصور می‌کردیم، بسیار نزدیک‌تر است. داعش تنها یک گروه و دسته نیست.</p>
      <p>تفکری است که مبنای خود را بر جنایت و سبعیت و ایجاد ترس و وحشت قرار داده است تا با این حربه، مخالفان خود را وادار به تسلیم و امتیازدهی کند. آنچه‌ اشرار با اقدامات خود قصد داشتند پایه‌گذار آن باشند، درهم شکستن اراده ملت و مردم و ناامیدی از غلبه بر این‌ اشرار بود؛ به عبارت دیگر قصد اشرار بر این بود که مردم بترسند و به این باور برسند که هرگونه مخالفت و مقاومت در برابر این‌ اشرار، به قیمت جان ایشان تمام خواهد شد. تهدید به آتش‌زدن خودرو و ماشین رانندگانی که با خاموش‌کردن ماشین خود مخالفت کرده بودند حتی در مواردی که کودکان دبستانی در این ماشین‌ها در حال بازگشت از مدرسه بوده‌اند، تنها نمونه کوچکی از تلاش این‌ اشرار برای ایجاد رعب و وحشت در دل مردم بوده است.</p>
      <p>با تمام این جنایت‌ها، آنچه برای دشمن باقی ماند، جز خسران و خذلان، چیز دیگری نبود. ملت همیشه در صحنه، این‌بار نیز با بصیرت خود نشان داد که در تمام اوقات و لحظات، منافع ملی را بر هر چیز دیگری ترجیح می‌دهد. نارضایتی، نگرانی و ابهام درخصوص چگونگی اجرای طرح دولت برای افزایش قیمت بنزین، موضوعی نیست که باعث شود ملت آگاه و بصیر، صحنه را به دشمن واگذار نماید.</p>
      <p>مراجع امنیتی کشور از دستگیری برخی از عوامل اصلی این اغتشاش و آشوب سخن می‌گویند. بعید نیست آن کسانی که به‌دروغ، نظام اسلامی را متهم کردند که در سابقه چهل‌ساله خود، جز اعدام و زندان، چیزی برای ملت نداشته است این بار نیز از لزوم رهایی این‌ اشرار سخن گویند. آنان که با کج‌فهمی، تاریخ اسلام و رفتار ائمه اطهار علیهم‌السلام را با تحلیل‌های شاذ بازگو می‌کنند، بعید نیست که بار دیگر وارد صحنه شوند و این بار واقعه تاریخی دیگری را تحریف کنند و از بخشش فلان خطاکار و... در صدر اسلام به‌عنوان مستمسکی برای آزادی این‌ اشرار سخن گویند. قوه قضائیه و مراجع نخبگانی کشور باید از هم‌اکنون مراقبت نمایند که این خط رسانه‌ای نتواند موفقیتی کسب نماید. اگر آن روز که به نظام مقدس جمهوری اسلامی، بهتان زده شد که منافقین، این فرزندان معنوی نهضت آزادی را بدون محاکمه، به جوخه اعدام سپرده است، مطلعین از حقیقت وارد صحنه شده و دروغ آن جماعت کذاب را آشکار می‌ساختند، امروز این نگرانی وجود نداشت که همان متقلبین، بخواهند بار دیگر با فتنه‌انگیزی، زمینه‌ساز آزادی‌ اشرار و داعشیانی باشند که در عرض دو سه روز، این چنین خسارتی را به کشور تحمیل کردند.</p>
      <p>جمهوری اسلامی ایران باید با شدت تمام با این باغیان و منافقین برخورد کند تا کسی جرأت و جسارت فتنه‌انگیزی را نداشته باشد. البته علاوه ‌بر اشرار و آشوبگران دستگیر شده، حامیان منطقه‌ای و فرامنطقه‌ای ایشان نیز باید خود را آماده دریافت پاسخ قاطع جمهوری اسلامی ایران نمایند.</p>
      <p>جمهوری اسلامی ایران اعلام کرده که در راهبرد خود اجازه نخواهد داد کشور یا گروه و جمعیتی به جمهوری اسلامی ایران تعدی کند و بدون پاسخ، بازگردد. ما به ازای هر ضربه، ده برابر بیشتر و بزرگ‌تر، به دشمن ضربه خواهیم زد و دشمن را از چنین اقداماتی، پشیمان خواهیم کرد.</p>
    </article>
  </body>
</html>