<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112819"/>
    <meta property="og:site_name" content="MGR Online"/>
    <meta property="article:published_time" content="2019-11-25T02:39:00+00:00"/>
    <meta property="og:title" content="In Pics: จีนผงะ!! ฝ่ายประชาธิปไตยฮ่องกงชนะเลือกตั้ง ‘สภาเขต’ ถล่มทลาย คนแห่ใช้สิทธิสูงเป็นประวัติการณ์"/>
    <meta property="og:description" content="ฝ่ายสนับสนุนประชาธิปไตยฮ่องกงคว้าชัยชนะอย่างถล่มทลายในการเลือกตั้งสมาชิกสภาเขต หลังจากประชาชนออกไปใช้สิทธิ์ล้นหลามเป็นประวัติการณ์เมื่อวานนี้ (24 พ.ย.) นับเป็นอีกหนึ่งสัญญาณท้าทายที่ส่งถึงคณะผู้บริหารฮ่องกงและจีนแผ่นดินใหญ่"/>
  </head>
  <body>
    <article>
      <h1>In Pics: จีนผงะ!! ฝ่ายประชาธิปไตยฮ่องกงชนะเลือกตั้ง ‘สภาเขต’ ถล่มทลาย คนแห่ใช้สิทธิสูงเป็นประวัติการณ์</h1>
      <address><time datetime="2019-11-25T02:39:00+00:00">25 Nov 2019, 02:39</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011669701.JPEG"/>
      </figure>
      <p><b>เอเจนซีส์ - ฝ่ายสนับสนุนประชาธิปไตยฮ่องกงคว้าชัยชนะอย่างถล่มทลายในการเลือกตั้งสมาชิกสภาเขต หลังจากประชาชนออกไปใช้สิทธิล้นหลามเป็นประวัติการณ์เมื่อวานนี้ (24 พ.ย.) นับเป็นอีกหนึ่งสัญญาณท้าทายที่ส่งถึงคณะผู้บริหารฮ่องกงและจีนแผ่นดินใหญ่ภายหลังการชุมนุมประท้วงที่ยืดเยื้อมานานถึง 6 เดือน</b><br/><br/>ผู้สมัครจากค่ายสนับสนุนประชาธิปไตยกวาดที่นั่งไปได้มากกว่าครึ่งหนึ่งของสภาเขตซึ่งมีอยู่ทั้งหมด 452 ที่นั่ง นับเป็นครั้งแรกที่พวกเขาสามารถเอาชนะค่ายโปรปักกิ่งที่มีต้นทุนทางการเมืองและทรัพยากรเหนือกว่าทุกด้าน<br/><br/>ทันทีที่ผลเลือกตั้งเริ่มถูกประกาศตั้งแต่หลังเที่ยงคืนเป็นต้นมา ประชาชนที่ไปเฝ้ารอคอยอยู่ตามศูนย์นับคะแนนต่างๆ ก็ส่งเสียงเฮลั่น และป่าวร้องสโลแกน <i><b>“ปลดปล่อยฮ่องกง ปฏิวัติเดี๋ยวนี้”</b></i> ซึ่งเป็นถ้อยคำที่กลุ่มผู้ประท้วงส่วนใหญ่ใช้ในการรณรงค์เคลื่อนไหวตลอด 6 เดือนที่ผ่านมา<br/><br/>ผู้สมัครบางคนที่ได้รับเลือกชี้ว่า ผลเลือกตั้งครั้งนี้เทียบได้กับการโหวตสนับสนุนฝ่ายผู้ประท้วง และยังเป็นการเพิ่มแรงกดดันต่อนาง แคร์รี ลัม ผู้บริหารสูงสุดฮ่องกง<br/><br/><i><b>“นี่คือพลังของระบอบประชาธิปไตย นี่คือคลื่นสึนามิประชาธิปไตย” </b></i>ทอมมี เฉิง อดีตนักศึกษาแกนนำผู้ประท้วงซึ่งชนะเลือกตั้งสมาชิกสภาเขตหยุนหลง (Yuen Long) ที่อยู่ใกล้ๆ พรมแดนจีน ให้สัมภาษณ์<br/><br/><b>ล่าสุด สถานีโทรทัศน์วิทยุฮ่องกง (RTHK) รายงานเมื่อช่วงสายวันนี้ (25) ว่า พรรคฝ่ายประชาธิปไตยกวาดที่นั่งสมาชิกสภาเขตไปได้มากถึง 390 จากทั้งหมด 452 ที่นั่ง หรือเกือบ 90% ซึ่งถือเป็นการพลิกขั้วครั้งสำคัญจากการเลือกตั้งเมื่อ 4 ปีก่อนที่ฝ่ายประชาธิปไตยได้ไปเพียง 100 ที่นั่งเท่านั้น</b><br/><br/><b>การเลือกตั้งท้องถิ่นครั้งนี้ยังมีประชาชนออกไปใช้สิทธิมากเกือบ 3 ล้านคน หรือกว่า 71% ของผู้ที่ลงทะเบียนใช้สิทธิเลือกตั้งในฮ่องกง</b><br/><br/>สภาเขตของฮ่องกงนั้นมีอำนาจควบคุมการเบิกจ่ายงบประมาณบางอย่าง และดูแลงานระดับชุมชน เช่น การคมนาคมขนส่ง เป็นต้น ทั้งยังเป็นเวทีที่คนรากหญ้าได้มีโอกาสก้าวขึ้นมามีอิทธิพลทางการเมืองในเกาะศูนย์กลางการเงินของจีนแห่งนี้</p>
      <figure>
        <img src="https://mpics.mgronline.com/pics/Images/562000011669706.JPEG"/>
        <figcaption>เคลวิน ลัม ผู้สมัครสมาชิกสภาเขตที่ชนะการเลือกตั้ง และ โจชัว หว่อง นักเคลื่อนไหวประชาธิปไตยคนสำคัญของฮ่องกง ทักทายประชาชนและกล่าวขอบคุณที่ให้การสนับสนุนฝ่ายประชาธิปไตยวันนี้ (25 พ.ย.)</figcaption>
      </figure>
      <p>“ผมเชื่อว่าการที่ผลเลือกตั้งออกมาเป็นเช่นนี้ก็เนื่องจากประชาชนจำนวนมากหวังที่ใช้การเลือกตั้งและคะแนนโหวตของพวกเขาเพื่อสื่อถึงการสนับสนุนผู้ประท้วง ตลอดจนข้อเรียกร้อง 5 ประการ และประกาศความไม่พอใจที่พวกเขามีต่อรัฐบาลฮ่องกง” เลสเตอร์ ชัม อดีตแกนนำนักศึกษาซึ่งคว้าที่นั่งในสภาเขตได้เช่นกัน กล่าว<br/><br/>กลุ่มผู้ประท้วงฮ่องกงเรียกร้องให้มีการปฏิรูปเพื่อสร้างระบอบประชาธิปไตยที่สมบูรณ์แบบ และให้ตั้งคณะทำงานอิสระสอบสวนพฤติกรรมป่าเถื่อนของตำรวจ<br/><br/>หนังสือพิมพ์ไชน่าเดลีระบุในบทบรรณาธิการฉบับวันนี้ (25 พ.ย.) ว่า การเลือกตั้งสภาเขต “อาจเป็นโอกาสที่จะทำให้ฮ่องกงกลับคืนสู่ภาวะปกติ” ขณะเดียวกันก็พยายามพยายามลดทอนนัยสำคัญของผลเลือกตั้งที่ออกมา <br/><br/>“การที่มีผู้ใช้สิทธิมากมายกว่าทุกครั้งแสดงให้เห็นว่า ไม่ว่าผู้ประท้วงจะใช้ความรุนแรงขนาดไหน แต่ประชาชนทั่วๆ ไปก็ยังห่วงสวัสดิภาพของตนเอง” ไชน่าเดลี ระบุ<br/><br/><b>วิลลี ลัม นักวิเคราะห์การเมืองในฮ่องกง ชี้ว่า ผลการเลือกตั้งคราวนี้</b> <i><b>“เรียกได้ว่าเป็นการปฏิวัติอย่างแท้จริง” </b></i><br/><br/><i><b>“มันคือการที่ประชาชนออกมาปฏิเสธรัฐบาลฮ่องกง และนโยบายที่ปักกิ่งใช้กับฮ่องกง” </b></i><br/><br/>ทั้งนี้ ลัม เชื่อว่าผลเลือกตั้งสภาเขตอาจจะทำให้จีนตัดสินใจเปลี่ยนตัวผู้บริหารสูงสุดฮ่องกงเร็วขึ้น แต่ขณะเดียวกันก็อาจกระตุ้นให้การชุมนุมประท้วงลากยาวออกไปอีก<br/><br/><i><b>“ผู้ประท้วงอาจจะมองว่านี่คือชัยชนะครั้งใหญ่ และประชาชนได้มอบอาณัติแก่พวกเขาแล้ว ดังนั้นพวกเขาจึงต้องต่อสู้ให้หนักยิ่งขึ้นไปอีก ในขณะที่ปักกิ่งจะไม่ยอมอ่อนข้ออย่างแน่นอน จึงมีความเป็นไปได้ที่สถานการณ์จะยิ่งรุนแรงขึ้น”</b></i> ลัม ให้สัมภาษณ์กับเอเอฟพี<br/><br/>ผู้ประท้วงฮ่องกงซึ่งส่วนใหญ่เป็นวัยรุ่นหนุ่มสาวรู้สึกโกรธแค้นที่รัฐบาลจีนเริ่มใช้อิทธิพลแทรกแซงเสรีภาพของเกาะแห่งนี้มากขึ้นเรื่อยๆ ขณะที่ปักกิ่งยืนกรานปฏิเสธข้อครหานี้ และย้ำว่ายังคงยึดมั่นในสูตรการปกครอง “หนึ่งประเทศ สองระบบ” ที่เคยรับปากไว้ขณะรับมอบฮ่องกงกลับคืนจากอังกฤษในปี 1997<br/><br/>จิมมี ชัม แกนนำกลุ่ม Civil Human Rights Front ซึ่งจัดการชุมนุมประท้วงรัฐบาลฮ่องกงในบางจุด ได้รับเลือกตั้งเข้าสู่สภาเขตในครั้งนี้ เช่นเดียวกับ เคลวิน ลัม ซึ่งเข้ามาเสียบแทนที่นักเคลื่อนไหวประชาธิปไตยคนสำคัญอย่าง โจชัว หว่อง ซึ่งถูกคณะกรรมการเลือกตั้งตัดสิทธิ์ไม่ให้ลงสมัคร</p>
      <figure>
        <img src="https://mpics.mgronline.com/pics/Images/562000011669705.JPEG"/>
      </figure>
      <figure>
        <img src="https://mpics.mgronline.com/pics/Images/562000011669704.JPEG"/>
      </figure>
      <figure>
        <img src="https://mpics.mgronline.com/pics/Images/562000011669707.JPEG"/>
      </figure>
      <figure>
        <img src="https://mpics.mgronline.com/pics/Images/562000011669702.JPEG"/>
      </figure>
      <figure>
        <img src="https://mpics.mgronline.com/pics/Images/562000011669703.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112819"/>
      </related>
    </article>
  </body>
</html>