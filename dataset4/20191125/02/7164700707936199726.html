<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/social/news_539958/"/>
    <meta property="og:site_name" content="INNnews"/>
    <meta property="article:published_time" content="2019-11-25T02:18:12+00:00"/>
    <meta property="og:title" content="ซูเปอร์โพลโต้หมวดเจี๊ยบย้ำข้อมูลผลสำรวจเป็นกลาง"/>
    <meta property="og:description" content="ผศ.ดร.นพดล กรรณิกา ผู้อำนวยการสำนักวิจัย ซูเปอร์โพล ตอบ…"/>
  </head>
  <body>
    <article>
      <h1>ซูเปอร์โพลโต้หมวดเจี๊ยบย้ำข้อมูลผลสำรวจเป็นกลาง</h1>
      <h2>ซูเปอร์โพล โต้หมวดเจี๊ยบ ย้ำความเป็นกลางของข้อมูลผลสำรวจ เพราะไม่มีตำแหน่งใดๆทางการเมือง</h2>
      <address>
        <time datetime="2019-11-25T02:18:12+00:00">25 Nov 2019, 02:18</time>
      </address>
      <p>ผศ.ดร.นพดล กรรณิกา ผู้อำนวยการสำนักวิจัย ซูเปอร์โพล ตอบข้อสงสัย ของ ร.ท.หญิงสุณิสา ทิวากรดำรง รองโฆษกพรรคเพื่อไทย ที่ตั้งข้อสังเกตและสงสัยการทำงานของ ซูเปอร์โพล นั้นอาจมีข้อความหมิ่นประมาททั้งต่อตัวบุคคลและต่อองค์กรหรือไม่จะปล่อยให้เป็นไปตามกระบวนการยุติธรรม ใครแชร์ ใคร Like ใคร Love ก็อาจจะขอความร่วมมือสละเวลาเข้าสู่กระบวนการยุติธรรมกันด้วย แต่ในฐานะที่ตนเป็นอาจารย์สอนเรียนจึงไม่ประสงค์จะรอช้าจำเป็นต้อง “ตอบหมวดเจี๊ยบก่อนในเบื้องต้น”</p>
      <p>โดยยืนยันว่า ความน่าเชื่อถือและความเป็นกลางของ ซูเปอร์โพล เคยผ่านการพิสูจน์มาแล้วว่าสามารถสำรวจได้ข้อมูลที่ถูกต้องแม่นยำโดยผลโพลทำนายผลลงประชามติรับร่างรัฐธรรมนูญประกาศก่อนล่วงหน้า 2 สัปดาห์ก่อนวันลงประชามติว่า ประชาชนจะเห็นชอบร่างรัฐธรรมนูญ 61.5% และผลจริงออกมา 61.4% จากนั้นมหาวิทยาลัยแห่งชาติของไต้หวันเชิญผมไปบรรยายต่อหน้าเครือข่ายคณาจารย์จากมหาวิทยาลัยชั้นนำทั่วโลกว่า ซูเปอร์โพล ทำได้อย่างไรถึงคลาดเคลื่อนน้อยกว่า 1% ซึ่ง คณาจารย์จากมหาวิทยาลัยชั้นนำต่าง ๆ ทั่วโลกได้เห็นความสามารถและความน่าเชื่อถือของสำนักโพลที่ทำโดยคนไทย</p>
      <p>ส่วน ความเป็นกลางนั้น ยืนยันได้ว่า ตั้งแต่ซูเปอร์โพล เปิดทำงานมากว่า 4 ปีไม่มีใครรับเงินเดือนและค่าตำแหน่งทางการเมืองใด ๆ เลย ดังนั้นเพื่อให้สังคมเข้าใจถูกต้อง ขอให้อ่านความเป็นจริงในข้อนี้ เพราะตนเองเข้าทำงานตำแหน่งข้าราชการการเมืองนาน 11 เดือนเริ่มในปี 2557 ผมออกมาจากตำแหน่งนั้นมาร่วม 5 ปีแล้ว ตอนนั้นรับภารกิจเข้าไปออกแบบยุทธศาสตร์ปกป้องผลประโยชน์ชาติที่เรากำลังมีปัญหาจะส่งออกสินค้ากว่า 25 ล้านรายการ จนออกแบบสำเร็จได้แก่ ยุทธศาสตร์ต่อต้านการค้างาช้าง ต่อต้านการค้ามนุษย์ ต่อต้านการประมงผิดกฎหมายขาดการรายงานไร้การควบคุม และต่อต้านแรงงานเด็กแรงงานบังคับ</p>
      <p>ผลที่ตามมาคือ ปัจจุบันนี้ไปตรวจสอบดูได้ว่ารัฐบาลภายใต้การนำของ พลเอก ประยุทธ์ จันทร์โอชา ได้ทำสำเร็จทุกตัว ปกป้องผลประโยชน์ชาติได้ปีละกว่า 4 – 5 แสนล้านบาท แบบนี้เรียกว่ารับใช้ใคร ทำเพื่อผลประโยชน์ธุรกิจครอบครัวเหมือนบรรดานักการเมืองบางคนหรือไม่ที่หมวดเจี๊ยบน่าจะทราบดีกว่าผมหรือไม่ ผมก็สงสัยบ้างเหมือนกัน ขอให้ผู้มีปัญญาทั้งหลายลองคิดกันดู ในช่วงเวลานั้น ผมตัดสินใจเข้าไปทำงานปกป้องผลประโยชน์ชาติในยุคนั้นเพราะเล็งเห็นว่า ถ้าเป็นยุคการเมืองที่ประเทศไทยมีนักการเมืองที่ไม่เคยเปลี่ยนนิสัยก็คงจะสำเร็จได้ยาก</p>
      <p>ส่วน เรื่องผลโพลที่หมวดเจี๊ยบพูดไปโยงกับตำแหน่งจากรัฐบาลหรือรับเงินสปอนเซอร์จากหน่วยงานของรัฐนั้น ขอชี้แจงว่า ผลโพลที่เกี่ยวกับตำแหน่งจากรัฐบาล คำตอบคือ ไม่มีตำแหน่งอะไรที่ได้เงินเดือนหรือค่าเบี้ยเลี้ยงโดยเด็ดขาด ผลโพลจึงเป็นเสียงประชาชนที่สำรวจพบไม่มีใครมีตำแหน่งข้าราชการการเมืองตามที่หมวดเจี๊ยบกล่าวอ้างเลย</p>
      <p>ลูกค้าที่เป็นหน่วยงานรัฐหรือรัฐวิสาหกิจเกิดจากการแข่งขันตามกฎหมาย ระเบียบข้อบังคับต่าง ๆ ลูกค้าของซูเปอร์โพลตัดสินเลือกซูเปอร์โพลตามหลักธรรมาภิบาล ของแต่ละหน่วยงานว่าจ้างทุกประการ จึงไม่ต้องเกรงใจใคร แต่จะดำรงไว้ซึ่งความถูกต้องแม่นยำ ความน่าเชื่อถือของข้อมูลที่เคยผ่านการพิสูจน์ให้เห็นแล้ว และมีความเป็นกลางเพราะไม่มีตำแหน่งข้าราชการการเมืองใดๆเลย</p>
    </article>
  </body>
</html>