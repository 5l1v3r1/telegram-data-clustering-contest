<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/provlimata-se-korin8ia-trikala-ke-katerini-apo-tin-kakokeria"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T02:52:00+00:00"/>
    <meta property="og:title" content="Διακόπηκε η κυκλοφορία σε Νέα και Παλαιά Εθνική Οδό Αθηνών - Κορίνθου"/>
    <meta property="og:description" content="Καταστροφικό ήταν το πέρασμα της κακοκαιρίας «Γηρυόνης» και από την Κορινθία, καθώς υπερχείλισε το ρέμα της Πίκκας, με αποτέλεσμα το νερό να φτάσει στο ύψος της Εθνικής οδού, με κίνδυνο για τα διερχόμενα αυτοκίνητα."/>
  </head>
  <body>
    <article>
      <h1>Διακόπηκε η κυκλοφορία σε Νέα και Παλαιά Εθνική Οδό Αθηνών - Κορίνθου</h1>
      <address>
        <time datetime="2019-11-25T02:52:00+00:00">25 Nov 2019, 02:52</time>
      </address>
      <p>Καταστροφικό ήταν το πέρασμα της κακοκαιρίας «Γηρυόνης» και από την Κορινθία, καθώς υπερχείλισε το ρέμα της Πίκκας, με αποτέλεσμα το νερό να φτάσει στο ύψος της Εθνικής οδού, με κίνδυνο για τα διερχόμενα αυτοκίνητα.</p>
      <p>Με απόφαση της Πολιτικής Προστασίας, διεκόπη η κυκλοφορία στο 61ο χιλιόμετρο της Εθνικής, από την Κινέτα έως τους Αγίους Θεοδώρους, καθώς το ρέμα κατέβαζε φερτά υλικά προς την περιοχή της Κινέτας.</p>
      <p>Τα νερά από το ρέμα έφτασαν μέχρι τον κεντρικό δρόμο, με αποτέλεσμα οι αρμόδιοι να δώσουν εντολή για διακοπή της κυκλοφορίας και στην Παλαιά Εθνική οδό.</p>
      <p>Η εντολή που δόθηκε ήταν να κλείσει η Ολυμπία Οδός από τα διόδια του Καλαμακίου έως τους Αγίους Θεοδώρους και η παλαιά Εθνική από τα διόδια της Ελευσίνας προς Κόρινθο, έως και τα διόδια του Καλαμακίου.</p>
      <p>Στο σημείο και στην κατοικημένη περιοχή έσπευσαν δυνάμεις της Πυροσβεστικής ενώ δόθηκε εντολή στους κατοίκους μεμονωμένων σπιτιών, να είναι έτοιμοι, ώστε εάν κριθεί απαραίτητο να εγκαταλείψουν τις οικίες τους.</p>
      <p>
        <b>Δυνατή καταιγίδα στα Τρίκαλα</b>
      </p>
      <p>Στις περιοχές που πλήττονται από το κύμα κακοκαιρίας βρίσκεται και ο Νομός Τρικάλων.</p>
      <p>Ήδη από το απόγευμα της Κυριακής εκδηλώνονται καταιγίδες σε όλο το Νομό, οι οποίες κατά τόπους είναι έντονες.</p>
      <p>Σύμφωνα με το trikalavoice.gr η κατάσταση ήταν δύσκολη στην Ε.Ο. Τρικάλων-Καλαμπάκας λόγω της ισχυρής βροχόπτωσης και οι οδηγοί αναγκάστηκαν να κινηθούν με πολύ μεγάλη προσοχή λόγω της περιορισμένης ορατότητας.</p>
      <p>
        <b>Αγρίεψε η θάλασσα στην Κατερίνη</b>
      </p>
      <p>Μεγάλα προβλήματα στην παραλία της Κατερίνης έχει προκαλέσει το πέρασμα της κακοκαιρίας Γηρυόνης, καθώς φούσκωσε η θάλασσα και μεγάλες ποσότητες νερού εισχώρησαν στον αστικό ιστό.</p>
      <p>Οι αρμόδιες υπηρεσίες έδωσαν εντολή για εκκένωση των κατοικιών που βρίσκονται στην πρώτη γραμμή της παραλίας, και έθεσαν σε κατάσταση ετοιμότητας τους κατοίκους των κατοικημένων περιοχών που βρίσκονται πιο πίσω, ώστε να μετακινηθούν το συντομότερο δυνατό, αν κριθεί απαραίτητο.</p>
      <p>Στο σημείο βρίσκονται μονάδες της αστυνομίας και της πυροσβεστικής, ώστε να βοηθήσουν στον συντονισμό της επιχείρησης.</p>
    </article>
  </body>
</html>