<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112812"/>
    <meta property="og:site_name" content="MGR Online"/>
    <meta property="article:published_time" content="2019-11-25T02:17:00+00:00"/>
    <meta property="og:title" content="พังยับ! หนุ่มบุรีรัมย์ควบกระบะหลับในพุ่งข้ามเลนประสานงาปิกอัพ เจ็บระนาว 11 สาหัส 3"/>
    <meta property="og:description" content="บุรีรัมย์-หนุ่มขับกระบะพาลูกเมียกลับจากเกี่ยวข้าวหลับในเสียหลักข้ามเลนพุ่งชนประสานงา ปิกอัพ จนท.เทศบาลพาครอบครัวญาติพี่น้องมาเก็บของที่บ้านพักเตรียมย้ายไปดำรงตำแหน่งใหม่ เป็นเหตุเจ็บระนาว 11 ราย สาหัส 3 ราย"/>
  </head>
  <body>
    <article>
      <h1>พังยับ! หนุ่มบุรีรัมย์ควบกระบะหลับในพุ่งข้ามเลนประสานงาปิกอัพ เจ็บระนาว 11 สาหัส 3</h1>
      <address><time datetime="2019-11-25T02:17:00+00:00">25 Nov 2019, 02:17</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011670501.JPEG"/>
      </figure>
      <p>
        <b>บุรีรัมย์ - หนุ่มขับกระบะพาลูกเมียกลับจากเกี่ยวข้าวหลับในเสียหลักข้ามเลนพุ่งชนประสานงา ปิกอัพ จนท.เทศบาลพาครอบครัวญาติพี่น้องมาเก็บของที่บ้านพักเตรียมย้ายไปดำรงตำแหน่งใหม่ เป็นเหตุเจ็บระนาว 11 ราย สาหัส 3 ราย กู้ภัยเร่งลำเลียงส่ง รพ.</b>
      </p>
      <figure>
        <iframe src="https://www.youtube.com/embed/DeyK_riMa2s" width="560" height="315" data-service="Youtube" scrolling="no"/>
      </figure>
      <p>เมื่อช่วงเย็นที่ผ่านมา (24 พ.ย.) เกิดอุบัติเหตุรถกระบะยี่ห้อมิตซูบิชิ สีขาว ตอนเดียว หมายเลขทะเบียน บร 7593 บุรีรัมย์ มีนายวันเฉลิม หอมโลก อายุ 39 ปี เป็นคนขับ พาภรรยา และลูกน้อย รวมทั้งหมด 4 คน กลับจากเกี่ยวข้าวที่บ้านบาระแน ต.หนองแวง อ.ละหานทราย จ.บุรีรัมย์ มุ่งหน้ากลับบ้านที่ อ.โนนดินแดง แต่พอมาถึงบริเวณบ้านซับคะนิง ต.โนนดินแดง อ.โนนดินแดง เกิดอาการวูบหลับใน ทำให้รถเสียหลักข้ามเลนพุ่งชนประสานงากับรถกระบะ ยี่ห้ออีซูซุ แค็บ สีดำ หมายเลขทะเบียน บน 1176 บุรีรัมย์ ที่มีนายคมสัน มาลีหวน อายุ 37 ปี นักวิชาการศึกษา เทศบาลตำบลหนองแวง เป็นคนขับ บรรทุกญาติพี่น้องเต็มคันรวมจำนวน 7 คน ซึ่งวิ่งมาจากทางเขื่อนลำนางรอง จะมุ่งหน้าไปบ้านบาระแน ต.หนองแวง อ.ละหานทราย เพื่อจะไปเก็บของที่บ้านพักเตรียมย้ายไปดำรงตำแหน่งที่ อ.ละหานทราย</p>
      <figure>
        <img src="https://mpics.mgronline.com/pics/Images/562000011670502.JPEG"/>
      </figure>
      <figure>
        <img src="https://mpics.mgronline.com/pics/Images/562000011670503.JPEG"/>
      </figure>
      <p>จนเป็นเหตุให้ทั้งคนขับ และผู้ที่นั่งมาในรถทั้ง 2 คัน ทั้งเด็ก ผู้ใหญ่ และผู้สูงอายุ ได้รับบาดเจ็บรวมจำนวน 11 คน ในจำนวนนี้มีผู้ที่นั่งมาในกระบะสีขาวติดภายใน 1 รายด้วย เจ้าหน้าที่หน่วยกู้ภัยสว่างจรรยาธรรมจุดโนนดินแดงต้องใช้เครื่องตัดถ่างเร่งช่วยกันงัดซากรถเพื่อนำเด็กที่ติดภายในออกมา<br/><br/>หลังรับแจ้ง แพทย์หญิง อัญมณี สุขสิงห์ แพทย์หญิงชุดปฏิบัติการ โรงพยาบาลโนนดินแดง พร้อมทีมแพทย์ฉุกเฉิน และหน่วยกู้ภัยสว่างจรรยาธรรมประจำจุดโนนดินแดง ได้ช่วยกันปฐมพยาบาลเบื้องต้น และเร่งลำเลียงผู้บาดเจ็บทั้ง 11 คนส่งโรงพยาบาลโนนดินแดงเพื่อให้แพทย์ช่วยเหลืออย่างเร่งด่วน ในจำนวนนี้มีอาการสาหัสถูกส่งไปรักษาต่อที่โรงพยาบาลบุรีรัมย์ 3 ราย</p>
      <figure>
        <img src="https://mpics.mgronline.com/pics/Images/562000011670504.JPEG"/>
      </figure>
      <p>จากการสอบสวนเบื้องต้นคาดว่าสาเหตุของการเกิดอุบัติเหตุน่าจะเกิดจากคนขับกระบะสีขาวหลับในเพราะไปรอดูรถเกี่ยวข้าวทั้งคืนจนถึงเช้าอีกวัน จนเกิดอาการวูบทำให้รถเสียหลักข้ามเลนพุ่งชนรถกระบะเจ้าหน้าที่เทศบาลที่วิ่งสวนทางมาจนเป็นเหตุให้มีผู้บาดเจ็บหลายรายดังกล่าว อย่างไรก็ตาม เจ้าหน้าที่ตำรวจจะได้สอบสวนพยานแวดล้อมเพื่อหาสาเหตุที่แท้จริงอีกครั้ง</p>
      <figure>
        <img src="https://mpics.mgronline.com/pics/Images/562000011670505.JPEG"/>
      </figure>
      <figure>
        <img src="https://mpics.mgronline.com/pics/Images/562000011670506.JPEG"/>
      </figure>
      <figure>
        <img src="https://mpics.mgronline.com/pics/Images/562000011670507.JPEG"/>
      </figure>
      <figure>
        <img src="https://mpics.mgronline.com/pics/Images/562000011670508.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112812"/>
      </related>
    </article>
  </body>
</html>