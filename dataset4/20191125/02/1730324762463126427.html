<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243864/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T02:58:56+00:00"/>
    <meta property="og:title" content="ยื่นพุธนี้! ซักฟอกนายกฯ พ่วง 6 รัฐมนตรี"/>
    <meta property="og:description" content="ช่วงนี้เริ่มเห็นความเคลื่อนไหวโพลของสำนักต่างๆ ทยอยออกผลสำรวจกันมาเรื่อยๆ มีทั้งสำรวจความพึงพอใจ ของประชาชนต่อภาพลักษณ์ของครม.ในหลายๆ ด้าน รวมทั้งโพลสนับสนุนฝ่ายค้านอภิปรายไม่ไว้วางใจรัฐบาล ประเด็นนี้บอกเลยน่าสนใจไม่น้อย"/>
  </head>
  <body>
    <article>
      <h1>ยื่นพุธนี้! ซักฟอกนายกฯ พ่วง 6 รัฐมนตรี</h1>
      <address><time datetime="2019-11-25T02:58:56+00:00">25 Nov 2019, 02:58</time> by <a rel="author" href="https://www.thebangkokinsight.com/author/chalao/" target="_blank">CHALAO KANCHANA</a></address>
      <p>ช่วงนี้เริ่มเห็นความเคลื่อนไหวโพลของสำนักต่างๆ ทยอยออกผลสำรวจกันมาเรื่อยๆ มีทั้งสำรวจความพึงพอใจ ของประชาชนต่อภาพลักษณ์ของครม.ในหลายๆ ด้าน รวมทั้งโพลสนับสนุนฝ่ายค้านอภิปรายไม่ไว้วางใจรัฐบาล ประเด็นนี้บอกเลยน่าสนใจไม่น้อย</p>
      <figure>
        <img src="https://www.thebangkokinsight.com/wp-content/uploads/2019/11/00000-01-700x525.jpg"/>
      </figure>
      <p>ยิ่งตอนนี้สถานการณ์ดูเหมือนจะงวดเข้ามาทุกขณะ กับการยื่นขออภิปรายไม่ไว้วางใจรัฐบาลของพรรคฝ่ายค้าน เรียกว่าเป็น <b>“นาทีระทึก” </b>ก็ว่าได้ รัฐมนตรีหลายคนคงอยู่ในอาการกินไม่ได้ นอนไม่หลับ ลุ้นตัวโก่ง จะแจ็คพอตมีรายชื่ออยู่ในบัญชีอภิปรายไม่ไว้วางใจของฝ่ายค้านหรือไม่</p>
      <p>เอาละ!!..เรามาลุ้นไปพร้อมๆ กัน ณ บัดนาว…</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B0%E0%B8%A2%E0%B8%B8%E0%B8%97%E0%B8%98%E0%B9%8C-700x445.jpg"/>
      </figure>
      <p>ก่อนจะไปถึงโผรายชื่อรัฐมนตรีที่จะขึ้นเขียงถูกอภิปรายไม่ไว้วางใจ เอาเป็นว่า <b>วันที่ 27 พฤศจิกายน 2562 ฝ่ายค้านได้ฤกษ์ ยื่นญัตติอภิปรายไม่ไว้วางใจรัฐบาล พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นรายบุคคล </b>ต่อประธานสภาผู้แทนราษฎร <b>ชวน หลีกภัย</b> เป็นที่แน่นอน พร้อมๆกับกำหนด <b>วันอภิปรายไม่ไว้วางใจไว้แล้ว เป็นวันที่ 17-19 ธันวาคม 2562 </b></p>
      <p>ส่วนรัฐมนตรีผู้โชคดี เบื้องต้นดูเหมือนจะแบ่งเป็นกลุ่มๆ กลุ่มแรกหนีไม่พ้น <b>กลุ่ม 3 ป.</b> อย่าง <b>บิ๊กตู่</b> -พล.อ.ประยุทธ์ จันทร์โอชา, <b>บิ๊กป้อม</b> -พล.อ.ประวิตร วงษ์สุวรรณ, <b>บิ๊กป๊อก</b>– พล.อ.อนุพงษ์  เผ่าจินดา</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%A1%E0%B8%84%E0%B8%B4%E0%B8%941112-700x485.jpg"/>
        <figcaption>สมคิด จาตุศรีพิทักษ์</figcaption>
      </figure>
      <p>กลุ่มถัดมาเป็น<b>รัฐมนตรีดรีมทีมด้านเศรษฐกิจ</b> เบื้องต้นมุ่งไปที่ <b>สมคิด จาตุศรีพิทักษ์</b> รองนายกรัฐมนตรี <b>อุตตม สาวนายน</b> รัฐมนตรีว่าการกระทรวงการคลัง <b>สนธิรัตน์ สนธิจิรวงศ์</b> รัฐมนตรีว่าการกระทรวงพลังงาน ตบท้ายรัฐมนตรีป้ายแดงอย่าง <b>ร.อ.ธรรมนัส พรหมเผ่า</b> รัฐมนตรีช่วยว่าการกระทรวงเกษตรและสหกรณ์</p>
      <figure>
        <img src="https://www.thebangkokinsight.com/wp-content/uploads/2019/05/%E0%B8%AD%E0%B8%B8%E0%B8%95%E0%B8%95%E0%B8%A1-700x467.jpg"/>
        <figcaption>อุตตม สาวนายน                                                                                           สนธิรัตน์ สนธิจิรวงศ์</figcaption>
      </figure>
      <p>รายชื่อเหล่านี้ ต้องฟังหู ไว้หู อาจเป็นเพียงรายชื่อ <b>โหมโรง </b>ก็เป็นได้ ฉะนั้นอดใจรอไม่เกิน 2 วัน จะรู้แจ้งเห็นจริง กับรายชื่อรัฐมนตรีผู้โชคดีในศึกซักฟอกครั้งนี้</p>
      <p>เอาละ…จะเป็นชื่อรัฐมนตรีคนไหน ดรีมทีมยุคไหนไม่สำคัญ… สำคัญอยู่ที่ว่าฝ่ายค้านมีข้อมูล ข้อเท็จจริงแน่นพอที่จะ <b>“น็อค”</b> หรือทำให้ประชาชนหลงเชื่อ ได้แค่ไหน กับสิ่งที่จะอภิปรายไม่ไว้วางใจรัฐบาล</p>
      <p>วันก่อนเห็น<b>คุณหญิงสุดารัตน์ เกยุราพันธุ์</b> ประธานยุทธศาสตร์พรรคเพื่อไทย  ออกมาโหมโรง บอกจะอภิปรายความล้มเหลวการแก้ปัญหาเศรษฐกิจ การคอร์รัปชันเชิงนโยบายที่มีการเอื้อให้นายทุนใหญ่ได้รับโครงการขนาดใหญ่ การทุจริตคอร์รัปชันในหลายกระทรวง ที่มีการเรียกรับผลประโยชน์ ล็อกสเป็ค เอื้อประโยชน์ให้กลุ่มใดกลุ่มหนึ่ง</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%B8%E0%B8%94%E0%B8%B2%E0%B8%A3%E0%B8%B1%E0%B8%95%E0%B8%99%E0%B9%8C1-700x466.jpg"/>
        <figcaption>คุณหญิงสุดารัตน์ เกยุราพันธุ์</figcaption>
      </figure>
      <p>เรื่องอย่างนี้หากไม่มีข้อเท็จจริง หรือหลักฐานโชว์ เป็นได้แค่ <b>“กล่าวหา” </b>ฉะนั้นการอภิปรายไม่ไว้วางใจรัฐบาลครั้งนี้ อาจเป็นบทพิสูจน์ฝีมือฝ่ายค้าน มีข้อมูล ข้อเท็จจริง สักแค่ไหน ให้สมกับราคาคุย อย่าทำเพียงแค่ใช้ <b>รัฐสภาปั้นดาวเด่นนักพูดหน้าใหม่ </b>เท่านั้น</p>
      <p>วันนี้ยังสองจิตสามใจที่จะเชื่อ!! เพราะมีคนกระซิบมาว่า ฝ่ายค้านมีข้อมูล หลักฐานแน่นเอี๊ยด สามารถน็อค รัฐมนตรีที่ถูกอภิปรายได้ หลักฐานที่มีอยู่เปิดออกมาถึงขั้นสะดุ้ง!! เรื่องอย่างนี้มันต้องติดตามกันอย่างใกล้ชิด ยิ่งใกล้ถึงวันอภิปรายยิ่งต้องไม่พลาด!!</p>
      <p>เอาเป็นว่าช่วงวันอภิปรายไม่ไว้วางใจรัฐบาล 17-19 ธันวาคมนี้<b> “คอการเมือง”</b>ทั้งหลายไม่ควรพลาด ใครที่มีภารกิจเดินทางไปต่างประเทศในช่วงนั้น กรุณาเลือกแพ็คเกจ Data Roaming ดีๆ ติดตามช็อตเด็ด ไม่อย่างนั้นคุณจะคุยกับใครเขาไม่รู้เรื่อง</p>
      <p>
        <b>เอาเป็นว่าระหว่างนี้ก่อนที่จะเข้าสู่สนามซักฟอก 17 ธันวาคมนี้ จะไปสืบค้นมาเล่าสู่กันฟัง รัฐมนตรีคนไหน โดยข้อหาอะไร หนักหนาสาหัสแค่ไหน  โปรดอดใจรอ…จันทร์หน้าเจอกันนะเจ้าคะ!! </b>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243864%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244188/"/>
        <a href="https://www.thebangkokinsight.com/244099/"/>
        <a href="https://www.thebangkokinsight.com/242121/"/>
        <a href="https://www.thebangkokinsight.com/240870/"/>
      </related>
    </article>
  </body>
</html>