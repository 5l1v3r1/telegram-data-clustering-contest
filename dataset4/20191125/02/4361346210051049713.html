<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/szemtanu-latta-vv-fanni-elrablasat/187269"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T02:20:00+00:00"/>
    <meta property="og:title" content="Szemtanú látta VV Fanni elrablását"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szemtanú látta VV Fanni elrablását</mark>
      </h1>
      <address><time datetime="2019-11-25T02:20:00+00:00">25 Nov 2019, 02:20</time> by <a rel="author">uv</a></address>
      <p>
        <b>A Bors megtudta, hogy egy szomszéd férfi látta, amikor a dunaújvárosi kajakos betuszkolta az autójába az ájult valóságshow-szereplőt. A vádlott idegességében még magyarázkodott is a férfinak: Fanni sokat ivott. </b>
        <b>A Bors megtudta, hogy egy szomszéd férfi látta, amikor a dunaújvárosi kajakos betuszkolta az autójába az ájult valóságshow-szereplőt. A vádlott idegességében még magyarázkodott is a férfinak: Fanni sokat ivott.</b>
      </p>
      <p>Két éve tartja lázban az országot <a href="http://www.borsonline.hu/vv-fanni/cimke/21983">Novozánszki Fanni</a> rejtélyes gyilkossági ügye. A 26 éves lányt mintha a föld nyelte volna el 2017 november 20-án. Életének utolsó képkockáit egy, a lakóhelyén a mélygarázsban működő kamera rögzítette. A videófelvételen jól látszik, hogy az ügy vádlottja, B. László a kezében cipeli, és Fanni ekkor már nincs magánál. Arról, hogy mindezt egy szemtanú is látta, azonban eddig nem esett szó. Pedig aznap este, a luxuslakópark lépcsőházában történt emberrablást egy ott lakó, középkorú férfi is végignézte, akinek fogalma sem volt arról, hogy ezzel az évtized leghátborzongatóbb gyilkossági ügyébe csöppent.</p>
      <p>B. László az ominózus estén Fanni Duna-parti albérletéből egészen az épület legalsó szintjéig, a mélygarázsig cipelte az alélt és hiányosan öltözött valóságshow-szereplőt, akit az ott parkoló autójába tett. A bűntettben azonban egy arra járó szomszéd megzavarta a vádlottat, aki idegességében magyarázkodni kezdett a csodálkozó tekintetű férfinak.</p>
      <figure>
        <img src="http://media.borsonline.hu/cikk/20/192886/gallery-picture/645w/2033422_vv-fanni-7886-vsz-2.jpg"/>
        <figcaption>Fanni holtteste nem került elő, így minden részlet döntő lehet abban, hogy megtudjuk, mi történt vele © Bors</figcaption>
      </figure>
      <p>„Kicsit sok volt a pezsgő!” – mondta B. László a szomszédnak, aki, úgy tudni, semmit nem kérdezett a kajakostól, B. László magától kezdett zavartan mentegetőzni.</p>
      <p>– Igen, ahogy azt a vádlott sem tagadta egy percig sem, a szemtanú is elmondja a vallomásában, hogy László egy göndör, fekete hajú nőt vitt a kezében, és hogy nem is értette, hogy ez az ember, aki egy ájult lányt cipel, miért mondja neki, amit mond, hogy „kicsit sok volt a pezsgő” – kezdte lapunknak dr. Brodmann László, a vádlott korábbi védője, és nagybátyja, aki szerint természetes, hogy unokaöccse ideges volt, hisz életében nem csinált ilyet.</p>
      <figure>
        <img src="http://media.borsonline.hu/cikk/20/192886/gallery-picture/645w/2033424_2016258-laszlo-pt00311.jpg"/>
        <figcaption>B. Lászlót először emberrablással gyanúsították, ma már gyilkossággal © Bors</figcaption>
      </figure>
      <p>B. László a szomszéddal történt váratlan közjáték után a kocsija jobb hátsó ülésére tette Fannit, amit a lakó még látott, de a további eseményeket már csak a szóban forgó videófelvétel rögzítette. Például azt, hogy a kajakos visszaszalad valamiért, majd egy kis alakú, fekete tárggyal és ruhaneművel a kezében tér vissza a bérelt autójához.</p>
      <figure>
        <img src="http://media.borsonline.hu/cikk/20/192886/gallery-picture/645w/2033420_marina-part-filmforgatas-bors-2.jpg"/>
        <figcaption>A lakópark mélygarázsában futott bele egy szomszédba a lányt cipelő B. László © Bors</figcaption>
      </figure>
      <p>– Első körben nem tudta lehozni Fanni felsőjét, ezért visszament a lépcsőházba, ahol B. Erika (Fanni idősebb barátnője, szintén tanú – a szerk.) a kezébe adta a lány kabátját és egy fekete noteszt. De az is lehet, hogy nem noteszt, hanem a lány cipőjét vagy valami mást. Nem lehet kivenni a felvételből, hogy pontosan mi az, és László sem emlékszik rá, mit tartott a kezében – folytatta a Borsnak az ügyvéd nagybácsi, aki fontosnak tartja a tényt, hogy a vádlottnak a felvétel szerint 6-7 másodperccel később már ott vannak a lány cuccai a kezében, ami szerinte ékes bizonyítéka annak, hogy valaki a lépcsőházból „kiadta” azokat az unokaöccsének, ennyi idő alatt ugyanis nem járta volna meg a lakás és a garázs közötti utat.</p>
      <p>Mint tudott, Fanni notesze, amelybe bejegyezte kuncsaftjai nevét, telefonszámát és hogy mikor, mi történt vele, a bőröndjével, ruháival együtt eltűnt. Elrablása után pár héttel a nyomozók megtalálták a füzetet, amiben utolsó napjairól is szerepelnek bejegyzések.</p>
      <blockquote><b>Kétéves rejtély </b><br/>Mint tudott, 2017. november 26-án VV Fanni édesanyja közölte a nyilvánossággal, hogy a rendőrség szerint már nem él a lánya. Pár nappal később, december 6-án őrizetbe vették B. Lászlót, aki nem tagadja, hogy az ájult Fannit az autójába tette, és elhajtott vele a pesti luxuslakóparkból. Fanni meggyilkolását azonban máig tagadja. A lány holtteste azóta sem került elő, pedig a nyomozásba az amerikai titkosszolgálat, az FBI is beszállt, és erdőket, folyókat, tavakat kutattak át utána. A vádlott autójának GPS-jelei szerint a szalkszentmártoni bányatavaknál feltűnően sokat időzött, de többszöri átfésülés után sem találtak nyomokat. B. László 2019 júniusában előzetes letartóztatásából házi őrizetbe került, és otthon, szerettei körében várja a tárgyalást és az ügy végkimenetelét.</blockquote>
    </article>
  </body>
</html>