<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/smart-eclipse/836662"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T02:24:57+00:00"/>
    <meta property="og:title" content="കേരളത്തിന്റെ സ്മാർട്ട്‌ എക്ലിപ്സ്‌ വിദേശത്തേക്ക്‌"/>
    <meta property="og:description" content="കേരള സ്റ്റാർട്ടപ് മിഷനുമായി സഹകരിച്ച് വിഎസ്ടി മൊബിലിറ്റി ..."/>
  </head>
  <body>
    <article>
      <h1>കേരളത്തിന്റെ സ്മാർട്ട്‌ എക്ലിപ്സ്‌ വിദേശത്തേക്ക്‌</h1>
      <address><time datetime="2019-11-25T02:24:57+00:00">25 Nov 2019, 02:24</time> by <a rel="author">സ്വന്തം ലേഖകൻ</a></address>
      <p>കേരള സ്റ്റാർട്ടപ് മിഷനുമായി സഹകരിച്ച് വിഎസ്ടി മൊബിലിറ്റി സൊല്യൂഷൻസ് കേരളത്തിൽ നിർമിച്ച വാഹന ട്രാക്കിങ് ഉപകരണമായ “സ്‌മാർട്ട് എക്ലിപ്‌സ്‌‘ നൂറിലേറെ രാജ്യങ്ങളിലേക്ക്‌ കയറ്റുമതിചെയ്യാൻ ധാരണയായി. ഇതുവഴി 140 കോടിയുടെ വിദേശനിക്ഷേപം കമ്പനിക്ക്‌ ലഭിച്ചു. രാജ്യാന്തര കമ്പനിയായ ഹിയർ ടെക്നോളജിയാണ് സ്‌മാർട്ട് എക്ലിപ്‌സ്‌ ലോകവിപണിയിലെത്തിക്കുന്നത്.</p>
      <p>തിരുവനന്തപുരത്ത് നടന്ന ചടങ്ങിൽ ഗതാഗത സെക്രട്ടറി കെ ആർ ജ്യോതിലാൽ ഉപകരണം പുറത്തിറക്കി. കേരളത്തിലെ വിതരണാവകാശ സർട്ടിഫിക്കറ്റ് സെൻട്രൽ ഐ ട്രാക്ക് എന്ന സ്ഥാപനത്തിന് സ്റ്റാർട്ടപ്‌ മിഷൻ സിഇഒ ഡോ. സജി ഗോപിനാഥ് കൈമാറി. ചടങ്ങിൽ നിർമിത ബുദ്ധി അടിസ്ഥാനമാക്കിയുള്ള ഇന്റലിജന്റ്‌ ട്രാൻസ്പോർട്ട് സിസ്റ്റമായ വി-ഡാഷ് കേരള ഐടി മിഷൻ ഡയറക്ടർ ഡോ. എസ് ചിത്ര പുറത്തിറക്കി.</p>
      <p>ഹിയർ കമ്പനിയുമായുള്ള ധാരണപത്രത്തിൽ വിഎസ്ടി ഗ്ലോബൽ അലയൻസ് മാനേജർ ആദിത്യ വാഗ്റേയ് ഒപ്പുവച്ചു. വിഎസ്ടിയുടെ ഭാവിപ്രവർത്തനം ലക്ഷ്യമാക്കി ചെയർമാനായ റെയ്മണ്ട് മിഖായേൽ കമ്പനിയിൽ കൂടുതൽ നിക്ഷേപം നടത്തുമെന്ന്‌ പ്രഖ്യാപിച്ചു. ക്യാനഡ സ്വദേശിയും ഗൾഫ് ബിസിനസ് ഗ്രൂപ്പ് ചെയർമാനും അനാസ് ടെക്സ് ഇന്ത്യ പ്രൈവറ്റ് ലിമിറ്റഡ്‌ അഡീഷണൽ ഡയറക്ടറുമാണ്‌ റെയ്മണ്ട് മിഖായേൽ.</p>
      <p>2015 ൽ കൊച്ചിയിലാണ്‌ വിഎസ്ടി സൊല്യൂഷൻസ് പ്രവർത്തനം ആരംഭിച്ചത്‌. 117 ജീവനക്കാരുള്ള കമ്പനിക്ക് പുതിയ ഇടപാടോടെ കൂടുതൽപേർക്ക് തൊഴിൽ നൽകാനാകും.</p>
      <p>ചടങ്ങിൽ വിഎസ്ടി മൊബിലിറ്റി സൊല്യൂഷൻസ് സിഇഒ ആൽവിൻ ജോർജ്, വിഎസ്ടിയുടെ പങ്കാളിത്തസ്ഥാപനമായ ക്യുക് ടെല്ലിന്റെ ഇന്ത്യാമേധാവി ദിനേശ് പട്കർ, ടാറ്റാ കമ്യൂണിക്കേഷൻസ് മൊബിലിറ്റ് സെയിൽസ് ജനറൽ മാനേജർ സൗരവ് ചന്ദ്ര എന്നിവരും പങ്കെടുത്തു.</p>
      <p>അപകടവിവരം മൊബൈലിൽ</p>
      <p>ഉപകരണം വാഹനത്തിൽ ഘടിപ്പിച്ചാൽ അതിന്റെ സഞ്ചാര വിവരം പൂർണമായും അറിയാൻ കഴിയും. വാഹനത്തിന്റെ സ്ഥാനം, ഡ്രൈവിങ്‌ രീതി, വേഗത അടക്കമുള്ളവ ഇതുമായി ബന്ധിപ്പിച്ച മൊബൈൽ ഫോണോ കംപ്യൂട്ടറോ വഴി അറിയാം. അപകടമോ അത്യാഹിതമോ സംഭവിച്ചാൽ ഉടൻ സന്ദേശം ലഭിക്കും. പൊതുവാഹനങ്ങളിൽ ട്രാക്കിങ്‌ സംവിധാനം നിർബന്ധമാക്കാൻ സർക്കാർ തീരുമാനിച്ചിട്ടുണ്ട്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/solar-energy/836663"/>
        <a href="https://www.deshabhimani.com/news/kerala/s-ramachandran-pillai-maoist/836661"/>
        <a href="https://www.deshabhimani.com/news/kerala/sabarimala-rush/836660"/>
      </related>
    </article>
  </body>
</html>