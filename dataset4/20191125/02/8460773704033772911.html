<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/sabarimala-rush/836660"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T02:17:00+00:00"/>
    <meta property="og:title" content="ശബരിമലയിൽ വൻതിരക്ക്‌"/>
    <meta property="og:description" content="മണ്ഡല–-മകരവിളക്ക‌് ഉത്സവത്തോടനുബന്ധിച്ച‌് ശബരിമലയിൽ ..."/>
  </head>
  <body>
    <article>
      <h1>ശബരിമലയിൽ വൻതിരക്ക്‌</h1>
      <address><time datetime="2019-11-25T02:17:00+00:00">25 Nov 2019, 02:17</time> by <a rel="author">സി ജെ ഹരികുമാർ</a></address>
      <p>ശബരിമല&gt; മണ്ഡല–-മകരവിളക്ക‌് ഉത്സവത്തോടനുബന്ധിച്ച‌് ശബരിമലയിൽ വൻ ഭക‌്തജനതിരക്ക‌്. വെളളി, ശനി, ഞായർ ദിവസങ്ങളിലായി ഒന്നരലക്ഷത്തിലധികംപേർ സന്നിധാനത്തെത്തിയെന്നാണ‌് കണക്ക‌്. ഇതിൽ ശനിയാഴ‌്ച മാത്രം 70,550 പേരെത്തി. നട തുറന്ന‌് ഒരാഴ‌്ച പിന്നിടുമ്പോൾ ഏകദേശം നാലര ലക്ഷത്തിലധികം ആളുകൾ മല ചവിട്ടി. കഴിഞ്ഞ വർഷത്തേതിലും കൂടുതലാണിത‌്.</p>
      <p>നട തുറന്ന ശേഷം ഏറ്റവുമധികം തിരക്ക‌് അനുഭവപ്പെട്ട ദിവസമായിരുന്നു ശനിയാഴ‌്ച. ഞായാഴ‌്ച പുലർച്ചെ മുതൽ നടപന്തലിൽ വലിയ നിര രൂപപ്പെട്ടിരുന്നു. വൈകിട്ട‌് നാലിന‌് നട തുറപ്പോൾതിരക്ക്‌ നടപന്തൽ കവിഞ്ഞും നീണ്ടു. തീർഥാടകർക്ക‌് അസൗകര്യമുണ്ടാക്കാത്ത രീതിയിൽ ഉച്ചയ്ക്ക് നട അടച്ചശേഷം ആരംഭിച്ച ശുചീകരണം മൂന്നുമണിക്കൂറോളം നീണ്ടു. സന്നിധാനത്തും പരിസരപ്രദേശങ്ങളിലും നടത്തുന്ന മരാമത്ത് പണികളും, നിരന്തരമുള്ള ട്രാക്ട്രർ സർവീസ് മൂലമുള്ള പൊടിപടലങ്ങൾ മാറ്റുന്നതിന് പൊലീസ‌് കൺട്രോൾ റൂം, ദേവസ്വം എന്നിവിടങ്ങളിൽ നിന്നുള്ള ആവശ്യാനുസരണമായിരുന്നു ശുചീകരണം.</p>
      <p>ഞായറാഴ‌്ച ഹൈക്കോടതി ദേവസ്വം ബഞ്ചിലെ ജഡ്ജി ദേവൻ രാമചന്ദ്രൻ സന്നിധാനം സന്ദർശിച്ചു. പുണ്യം പൂങ്കാവനം പദ്ധതിയ്ക്ക് കീഴിൽ നടത്തുന്ന പ്രവർത്തനങ്ങൾ അവലോകനം ചെയ്തു. സന്നിധാനത്ത് ഏർപ്പെടുത്തിയ സൗകര്യങ്ങൾ തൃപ്തികരമാണെന്ന് അദ്ദേഹം വിലയിരുത്തി. തിങ്കളാഴ‌്ച വൈകിട്ട‌് 6.45ന‌് തന്ത്രി കണ‌്ഠര‌് മഹേഷ‌് മോഹനരുടെ കാർമികത്വത്തിൽ പടിപൂജ നടക്കും. ഡിസംബർ 27നാണ‌് മണ്ഡലപൂജ.<br/><b><br/>അനാചാരങ്ങൾ ഒഴിവാക്കണം: തന്ത്രി</b><br/><br/>ശബരിമലയിൽ ദർശനത്തിന് എത്തുന്നവർ ആചാരങ്ങളുടെ പേരിൽ അർഥശൂന്യമായ കാര്യങ്ങൾ ചെയ്യരുതെന്ന‌് തന്ത്രി കണ്ഠരര് മഹേഷ് മോഹനര്. വ്രതംനോറ്റ് വരുന്നവർക്ക് പതിനെട്ടാംപടി കയറുന്നതിന് മുമ്പ്‌ തേങ്ങയുടയ്ക്കുകയും മാളികപ്പുറത്തമ്മയ്ക്ക് മഞ്ഞപ്പൊടിയും പട്ടും സമർപ്പിക്കുകയും ചെയ്യാം. അതിനുപകരം മറ്റ് പലയിടങ്ങളിലും തേങ്ങ ഉടയ്ക്കുന്നതും മാളികപ്പുറത്ത് തേങ്ങ ഉരുട്ടുന്നതും തുണികൾ വലിച്ചെറിയുന്നതും കൈ പതിപ്പിക്കുന്നതും വഴിയരികിൽ കല്ല് കൂട്ടിവയ്ക്കുന്നതും അനാചാരങ്ങളാണ്‌. ദർശനത്തിന് നൽകുന്ന അതേ പ്രാധാന്യം സന്നിധാനവും പരിസരവും കാത്തുസൂക്ഷിക്കുന്നതിലും കാണിക്കണം. പരിസ്ഥിതിക്ക് ഹാനികരമാകുന്ന പ്ലാസ്റ്റിക് വസ്തുക്കൾ ശബരിമലയിലേക്ക് കൊണ്ടുവരുന്നത് ഒഴിവാക്കണം. ഇരുമുടിക്കെട്ടിൽ പ്ലാസ്റ്റിക് സാധാനങ്ങളുടെ ആവശ്യമില്ലെന്നും തന്ത്രി പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/sabarimala-thanthri/836514"/>
        <a href="https://www.deshabhimani.com/news/kerala/sabarimala/836005"/>
        <a href="https://www.deshabhimani.com/news/kerala/news-kerala-22-11-2019/836002"/>
        <a href="https://www.deshabhimani.com/news/kerala/news-kerala-21-11-2019/835776"/>
        <a href="https://www.deshabhimani.com/news/kerala/news-pathanamthittakerala-20-11-2019/835595"/>
        <a href="https://www.deshabhimani.com/news/kerala/news-kerala-19-11-2019/835578"/>
        <a href="https://www.deshabhimani.com/news/kerala/news-pathanamthittakerala-19-11-2019/835346"/>
        <a href="https://www.deshabhimani.com/news/kerala/news-kerala-18-11-2019/835213"/>
      </related>
    </article>
  </body>
</html>