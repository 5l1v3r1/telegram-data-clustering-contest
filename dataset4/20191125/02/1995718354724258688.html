<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152882-za-odyn-den-v-iraku-zagynulo-13-protestuvalnykiv"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T02:04:00+00:00"/>
    <meta property="og:title" content="За один день в Іраку загинуло 13 протестувальників"/>
    <meta property="og:description" content="Сили безпеки застосовують проти мітингарів вогнепальну зброю та сльозогінний газ. Загалом з початку протестів у країні загинуло понад 340 демонстранті"/>
  </head>
  <body>
    <article>
      <h1>За один день в Іраку загинуло 13 протестувальників</h1>
      <address>
        <time datetime="2019-11-25T02:04:00+00:00">25 Nov 2019, 02:04</time>
      </address>
      <p>Сили безпеки застосовують проти мітингарів вогнепальну зброю та сльозогінний газ. Загалом з початку протестів у країні загинуло понад 340 демонстрантів.<br/><br/>В Іраку під час антиурядових протестів протягом неділі, 24 листопада, загинуло 13 людей, повідомили представники влади. Зокрема, семеро людей були вбиті у південній провінції Басра неподалік від порту Умм-Каср, повідомили правоохоронці та медичні працівники на умовах анонімності, передає <a href="https://www.dw.com/uk/%D0%B2-%D1%96%D1%80%D0%B0%D0%BA%D1%83-%D0%B7%D0%B0-%D0%BE%D0%B4%D0%B8%D0%BD-%D0%B4%D0%B5%D0%BD%D1%8C-%D0%B7%D0%B0%D0%B3%D0%B8%D0%BD%D1%83%D0%BB%D0%BE-13-%D0%BF%D1%80%D0%BE%D1%82%D0%B5%D1%81%D1%82%D1%83%D0%B2%D0%B0%D0%BB%D1%8C%D0%BD%D0%B8%D0%BA%D1%96%D0%B2/a-51394556?maca=ukr-rss-ukrnet-ukr-all-3816-xml">агенція DW.com</a>.<br/><br/>Протестувальники перекрили дорогу, що веде до найбільшого у країні торговельного порту. Силовики у відповідь застосовували проти мітингарів вогнепальну зброю та сльозогінний газ.<br/><br/>У провінції Насірія загинуло ще четверо демонстрантів, і по одній людині були вбиті у провінціях Ен-Наджаф та Ед-Діванія. Ще близько 150 мітингарів отримали поранення. Один із представників служби безпеки в Басрі назвав це "одним з найгірших днів" від початку протестів у країні. Загалом з 1 жовтня, коли у країні почались протести, загинуло вже 342 людини.<br/><br/>Як повідомлялося, протести в Іраку спалахнули у Багдаді і поширилися на інші міста країни. Протестувальники виступають проти безробіття, корупції в уряді та низької якості послуг, зокрема відключення електроенергії та нестачі води. Також протестувальники вимагають перезавантаження влади, що утвердилася у країні після американської військової операції у 2003 році. На думку прихильників протестного руху, чинний уряд просякнутий корупцією і не здатен подолати безробіття та надавати державні послуги належної якості.</p>
    </article>
  </body>
</html>