<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/entertainment/2019/11/25/actor-shane-nigam-changed-his-look-in-the-midst-of-film-shooting.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T05:45:36+00:00"/>
    <meta property="og:title" content="വെല്ലുവിളിച്ച് ഷെയിൻ; തലമുടി പറ്റെ വെട്ടി; അമ്പരന്ന് സിനിമാ ലോകം"/>
    <meta property="og:description" content="വെയിൽ സിനിമയുമായി ബന്ധപ്പെട്ട വിവാദങ്ങൾ വീണ്ടും കൊഴുപ്പിച്ച് ഷെയിൻ നിഗം. സിനിമയുട ചിത്രീകരണത്തിൽ നിന്ന് വിട്ടുനിൽക്കുകയാണ് താരമെന്ന ആക്ഷേപങ്ങൾക്കിടെ മുടിയും താടിയും പറ്റെ വെട്ടിയാണ് ഷെയിൻ പ്രത്യക്ഷപ്പെട്ടിരിക്കുന്നത്. സിനിമാ ടീമിനെ ഒന്നടങ്കം ഷെയിനിന്റെ പ്രവർത്തി അമ്പരപ്പിലാഴ്ത്തിയിരിക്കുകയാണെന്നാണ്. Shane Nigam. Veyil. Film. Manorama News."/>
  </head>
  <body>
    <article>
      <h1>വെല്ലുവിളിച്ച് ഷെയിൻ; തലമുടി പറ്റെ വെട്ടി; അമ്പരന്ന് സിനിമാ ലോകം</h1>
      <address><time datetime="2019-11-25T05:45:36+00:00">25 Nov 2019, 05:45</time> by <a rel="author">സ്വന്തം ലേഖകൻ</a></address>
      <p>വെയിൽ സിനിമയുമായി ബന്ധപ്പെട്ട വിവാദങ്ങൾ വീണ്ടും കൊഴുപ്പിച്ച് ഷെയിൻ നിഗം. സിനിമയുട ചിത്രീകരണത്തിൽ നിന്ന് വിട്ടുനിൽക്കുകയാണ് താരമെന്ന ആക്ഷേപങ്ങൾക്കിടെ മുടിയും താടിയും പറ്റെ വെട്ടിയാണ് ഷെയിൻ പ്രത്യക്ഷപ്പെട്ടിരിക്കുന്നത്. സിനിമാ ടീമിനെ ഒന്നടങ്കം ഷെയിനിന്റെ  പ്രവർത്തി അമ്പരപ്പിലാഴ്ത്തിയിരിക്കുകയാണെന്നാണ് റിപ്പോർട്ടുകൾ. </p>
      <p>അമ്മ അസോസിയേഷനും നിർമാതാക്കളുടെ സംഘടനയുമായി നടത്തിയ ചർച്ചയിൽ വെയിൽ സിനിമയുമായി സഹകരിക്കുമെന്ന് ഷെയ്ൻ ഉറപ്പുനൽകിയിരുന്നു. അത് ലംഘിച്ചാണ് കഴിഞ്ഞ ദിവസം ചിത്രീകരണത്തിനിടയിൽ താരം ഇറങ്ങിപ്പോയത്. ഇതിന് പിന്നാലെയാണ് താടിയും മുടിയും മുറിച്ച്  ഷെയിനിന്റെ പ്രതിഷേധം.</p>
      <figure>
        <embed-post data-src="https://www.instagram.com/p/B5Rr8hNDCQB" data-service="Instagram"/>
      </figure>
      <p>സംവിധായകൻ മാനിസകമായി ബുദ്ധിമുട്ടിക്കുന്നുവെന്ന് ആരോപിച്ചാണ് ഷെയ്ൻ സെറ്റിൽ നിന്നും ഇറങ്ങിപ്പോകുന്നത്. “സിനിമയുടെ ചിത്രീകരണം പൂർത്തീകരിക്കാൻ 24 ദിവസം വേണ്ടി വരും. വെയില്‍ എന്ന സിനിമയ്ക്ക് എന്നോട് ആവശ്യപ്പെട്ട 15 ദിവസത്തിലെ 5 ദിവസം ഇതിനോടകം തന്നെ ഷൂട്ട്‌ പൂര്‍ത്തിയാക്കുകയും ചെയ്തു. ഈ സിനിമയുടെ ചിത്രീകരണ വേളയില്‍ ഞാന്‍ അനുഭവിച്ച് വന്ന മാനസിക പീഡനങ്ങളും ശാരീരിക ബുദ്ധിമുട്ടുകളും പറഞ്ഞറിയിക്കാന്‍ പറ്റാത്ത അത്ര തന്നെ ഉണ്ട്.”ഇതായിരുന്നു സമൂഹമാധ്യമത്തിലൂടെ ഈ വിഷയത്തിൽ താരത്തിന്റെ പ്രതികരണം.</p>
      <p>ഷെയിനിന്റെ ഭാഗത്ത് നിന്ന്  കരാർ ലംഘനമുണ്ടയതിനെ തുടർന്ന് മലയാള സിനിമയിൽ താരത്തെ അഭിനയിപ്പിക്കേണ്ടെന്ന് നിര്‍മാതാക്കളുടെ സംഘടന കഴിഞ്ഞ ദിവസം തീരുമാനമെടുത്തിരുന്നു. ഇത് താരസംഘടനയായ അമ്മയെയും അറിയിച്ചിട്ടുണ്ട്.</p>
      <p>നേരത്ത ഷെയ്‌നും നിര്‍മാതാവ് ജോബി ജോര്‍ജും തമ്മിലുണ്ടായ തര്‍ക്കത്തെത്തുടര്‍ന്ന് വിവാദമായ ചിത്രമായിരുന്നു വെയില്‍.  തുടര്‍ന്ന് പ്രൊഡ്യൂസേഴ്‌സ് അസോസിയേഷനും താരസംഘടനയായ അമ്മയും നേതൃത്വം നല്‍കിയ ചര്‍ച്ചയില്‍ ഇരുവരും തമ്മിലുള്ള തര്‍ക്കം പരിഹരിക്കുകയും വെയിലുമായി ഷെയ്ന്‍ സഹകരിക്കുമെന്ന ധാരണയിലെത്തുകയും ചെയ്തിരുന്നു. തർക്കം പരിഹരിച്ച് ഷൂട്ടിങ് ആരംഭിച്ചിരുന്നു. അതിനിടെയാണ് സെറ്റിൽ നിന്നും താരം ഇറങ്ങിപ്പോകുന്നതും ഇപ്പോൾ ലുക്ക് മാറ്റിയിരിക്കുന്നതും. ഷെയിൻ തന്നെയാണ് ചിത്രം ഇൻസ്റ്റഗ്രാമിൽ പങ്കുവച്ചിരിക്കുന്നത്.</p>
    </article>
  </body>
</html>