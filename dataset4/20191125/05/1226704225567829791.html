<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/hongkonska-spravkyna-vlada-bude-pok/432011-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T05:35:00+00:00"/>
    <meta property="og:title" content="Hongkonská správkyňa: Vláda bude pokorne počúvať hlas verejnosti"/>
    <meta property="og:description" content="Hongkonské prodemokratické hnutie vyhralo nedeľňajšie voľby s výrazným náskokom, ktorý zároveň preukázal aj vysokú podporu verejnosti pre piaty mesiac prebiehajúce protivládne protesty."/>
  </head>
  <body>
    <article>
      <h1>Hongkonská správkyňa: Vláda bude pokorne počúvať hlas verejnosti</h1>
      <h2>Hongkonské prodemokratické hnutie vyhralo nedeľňajšie voľby s výrazným náskokom, ktorý zároveň preukázal aj vysokú podporu verejnosti pre piaty mesiac prebiehajúce protivládne protesty.</h2>
      <address><time datetime="2019-11-25T05:35:00+00:00">25 Nov 2019, 05:35</time> by <a rel="author">TASR</a></address>
      <p>Hongkong 25. novembra (TASR) - Hlavná správkyňa Hongkongu Carrie Lamová po porážke, ktorú propekinská garnitúra utrpela v nedeľňajších komunálnych voľbách vyhlásila, že jej vláda bude "pokorne počúvať" hlas verejnosti. Uviedla to agentúra AFP.</p>
      <p><i>"Vláda bude rozhodne pokorne počúvať názory občanov a seriózne ich zvažovať,"</i> povedala Lamová.</p>
      <p>Hongkonské prodemokratické hnutie vyhralo nedeľňajšie voľby s výrazným náskokom, ktorý zároveň preukázal aj vysokú podporu verejnosti pre piaty mesiac prebiehajúce protivládne protesty.</p>
      <p>Podľa agentúr AFP a AP získali prodemokratickí kandidáti, uchádzajúci sa o 452 kresiel obvodných rád, výraznú väčšinu. Konečné výsledky ešte nie sú k dispozícii.</p>
      <p><i>"Vláda rešpektuje výsledky volieb," </i>povedala Lamová.</p>
      <p>Na predbežné výsledky reagoval aj čínsky minister zahraničných vecí Wang I. <i>"Ešte nie sú finálne výsledky. Počkajme si na konečný výsledok, ok? Avšak isté je, že nezávisle od toho ako to dopadne, Hongkong je súčasťou Číny a jej špeciálnym regiónom,"</i> Wang povedal reportérom po svojom stretnutí s japonským premiérom Šinzóm Abem v Tokiu.</p>
    </article>
  </body>
</html>