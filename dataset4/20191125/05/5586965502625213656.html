<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/dezbaterile-in-dosarul-colectiv-incep-luni-la-tribunalul-bucuresti-18613458"/>
    <meta property="og:site_name" content="Gândul"/>
    <meta property="article:published_time" content="2019-11-25T05:49:40+00:00"/>
    <meta property="og:title" content="Dezbaterile în dosarul Colectiv încep, luni, la Tribunalul Bucureşti"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Dezbaterile în dosarul Colectiv încep, luni, la Tribunalul Bucureşti</h1>
      <h2>Tribunalul Bucureşti a stabilit, pentru luni, dezbaterile finale în dosarul Colectiv, după ce săptămâna trecută a fost încheiată cercetarea judecătorească şi a fost audiat şi administratorul firmei care a montat artificiile în club.</h2>
      <address>
        <time datetime="2019-11-25T05:49:40+00:00">25 Nov 2019, 05:49</time>
      </address>
      <p>După ultimele audieri, magistraţii Tribunalului Bucureşti au anunţat că cercetarea judecătorească în dosarul Colectiv s-a încheiat, joi, urmând a fi expuse concluziile în această cauză. De asemenea, Daniela Niţă, patron al firmei de artificii, a fost audiată în calitate de inculpat şi a negat informaţiile potrivit cărora ar fi încercat să distrugă probe.</p>
      <p>Astfel, luni, vor avea loc ultimele dezbateri în cauză, la Tribunalul Bucureşti, în timpul cărora procurorul de caz va cere pedepse pentru inculpaţii în dosar, iar avocaţii vor susţine pledoariile finale.</p>
      <p>În 28 aprilie 2016, dosarul a fost trimis în judecată. La dosarul de la Parchetul General au fost 8 inculpaţi: cei trei patroni ai Clubului Colectiv, trei artificieri şi două societăţi comerciale (Colectiv Club SRL şi Golden Ideas Fireworks Artists SRL). Acuzaţiile puse în sarcina lor sunt grave: ucidere din culpă, în formă agravată, având ca urmare decesul mai multor persoane, vătămare corporală din culpă, în formă agravată, având ca urmare vătămarea mai multor persoane şi neluarea măsurilor legale de securitate şi sănătate în muncă, sustragerea sau distrugerea de probe sau înscrisuri.</p>
      <p>Dosarul a parcurs paşi puţini şi îngreunaţi: iniţial s-a început judecata lui la Judecătoria Sectorului 4, unde vreme de câteva termene bune s-a discutat strict pe competenţa instanţei. În final, s-a decis declinarea competenţei către Tribunalul Bucureşti.</p>
      <p>În dosarul Colectiv, au mai fost trimişi în judecată şi pompierii Antonina Radu şi George Petrică Matei, acuzaţi că ştiau că acel club funcţionează fără autorizaţii de securitate la incendii şi au ignorat acest lucru. La primul termen de la Tribunalul Militar, instanţa care a primit dosarul pompierilor, judecătorii au decis la finele lunii decembrie 2017 să înainteze această cauză Tribunalului Bucureşti, pentru a se discuta reunirea cu cealaltă, aflată deja pe rolul instanţei civile.</p>
      <p>La rândul lui, Cristian Popescu Piedone, fost primar al Sectorului 4, a fost trimis în judecată în mai 2016 pentru două infracţiuni de abuz în serviciu cauzând vătămarea intereselor legitime ale unor persoane fizice şi ale Sectorului 4, alături de Aurelia Ioficiu, şef al Serviciului autorizări comerciale din Sectorul 4 Bucureşti la data faptelor, acuzată de complicitate la abuz în serviciu, Luminiţa Ganea, consilier în cadrul aceleaşi structuri şi de Sandra Moţoc, referent superior în cadrul serviciului, asupra căreia planează suspiciuni de complicitate la abuz în serviciu.</p>
      <p>Toate cauzele se află într-un singur dosar, cel de la Tribunalul Bucureşti, care a ajuns în faza dezbaterilor finale la cinci ani de la incendiul din clubul bucureştean.</p>
    </article>
  </body>
</html>