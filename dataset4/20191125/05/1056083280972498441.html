<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401993/%DA%AF%D8%B1%D8%A7%D9%86-%D8%B4%D8%AF%D9%86-%D9%87%D8%AA%D9%84-%D9%87%D8%A7-%D9%88-%D8%A8%D8%B1%D8%B1%D8%B3%DB%8C-%D8%AE%D8%B3%D8%A7%D8%B1%D8%AA-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:48:45+00:00"/>
    <meta property="og:title" content="گران شدن هتل‌ها و بررسی خسارت قطعی اینترنت"/>
    <meta property="og:description" content="برخی هتلداران نسبت به تحمل خسارت ناشی از قطع اینترنت در یک هفته گذشته معترض شده‌اند. رییس جامعه هتلداران ایران می‌گوید: در حال بررسی میزان خسارت واردشده به صنعت هتلداری کشور و جبران آن از مبادی رسمی هستیم."/>
  </head>
  <body>
    <article>
      <h6 class="kicker">رییس جامعه هتلداران ایران خبر داد</h6>
      <h1>گران شدن هتل‌ها و بررسی خسارت قطعی اینترنت</h1>
      <address><time datetime="2019-11-25T05:48:45+00:00">25 Nov 2019, 05:48</time> by <a rel="author">سمیه حسنلو</a></address>
      <p>برخی هتلداران نسبت به تحمل خسارت ناشی از قطع اینترنت در یک هفته گذشته معترض شده‌اند. رییس جامعه هتلداران ایران می‌گوید: در حال بررسی میزان خسارت واردشده به صنعت هتلداری کشور و جبران آن از مبادی رسمی هستیم.</p>
      <p><b>جمشید حمزه‌زاده </b>در گفت‌وگو با <b>ایسنا</b> اشاره کرد که بررسی و برآورد میزان خسارت مالی واردشده از قطعی اینترنت در یک هفته گذشته، درحال انجام است و در ادامه اظهار کرد: پی‌گیریم در صورت امکان از منابع و راه‌های رسمی خسارت وارد شده به صنعت هتلداری را جبران کنیم.</p>
      <p>او یادآور شد: هتل در شرایط اقتصادی حاضر کالایی گران در ایران محسوب می‌شود که در دسترس طیف گسترده‌ای از مردم نیز قرار ندارد. پی‌گیریم از طریق مجلس با تصویب طرح‌هایی همچون معافیت صددرصدی مالیات بر ارزش افزوده، قدرت خرید این کالا را در بین مردم افزایش دهیم.</p>
      <p>رییس جامعه هتلداران اظهار کرد: <a href="https://www.isna.ir/news/98060602934/%D8%AA%DB%8C%D8%BA-%D9%85%D8%AC%D9%84%D8%B3-%D8%B1%D9%88%DB%8C-%D9%85%D8%A7%D9%84%DB%8C%D8%A7%D8%AA-%D8%A8%D8%B1-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%DA%AF%D8%B1%D8%AF%D8%B4%DA%AF%D8%B1%DB%8C">این طرح</a> هم‌اکنون روی میز کمیسیون اقتصادی مجلس است که با توجه به شرایط پیش‌آمده در کشور معطل مانده است و ما امیدواریم با تصویب این طرح، نرخ هتل‌ها مقرون‌ به صرفه‌تر شود.</p>
      <p>او همچین درباره نرخ جدید هتل‌ها که مهرماه هر سال با نظر وزارت میراث فرهنگی، گردشگری و صنایع دستی تعیین می‌شود، گفت: میانگین افزایش نرخ هتل‌ها برای یک سال آینده ۱۵ درصد تعیین شده است. این درصد که بسته به میزان مسافرپذیری و استاندارد هتل در هر استان متغیر است، از مهرماه امسال اجرا شده که تا مهرماه سال ۱۳۹۹ معتبر است و قرار نیست برای تعطیلات نوروز همزمان با آغاز سال جدید نرخ‌های دیگری اعلام شود یا افزایشی صورت گیرد.</p>
      <p>حمزه‌زاده تاکید کرد: این افزایش نرخ پیش از اصلاح نرخ بنزین و یا قطع شدن اینترنت تعیین شده بود و ارتباطی به این مسائل ندارد. هتل‌ها طبق روال مرسوم در مهرماه هر سال این نرخ را با نظر کارشناسان وزارت میراث فرهنگی، گردشگری و صنایع دستی و با توجه به شاخص تورم تعیین می‌کنند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082919346/%D9%86%D8%A7%D9%85%D9%87-%D8%AC%D8%A7%D9%85%D8%B9%D9%87-%D8%AA%D9%88%D8%B1%DA%AF%D8%B1%D8%AF%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D9%87-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%85%D9%86%DB%8C%D8%AA-%D9%85%D9%84%DB%8C"/>
        <a href="https://www.isna.ir/news/98082818595/%D8%AA%D8%A7%D8%AB%DB%8C%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D8%A8%D9%86%D8%B2%DB%8C%D9%86-%D8%A8%D8%B1-%D8%B3%D9%81%D8%B1"/>
      </related>
    </article>
  </body>
</html>