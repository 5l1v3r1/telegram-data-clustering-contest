<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S4gQE/komunisticka-moc-v-praxi-jejich-upravy-rozpoctu-prosly-cssd-ostrouhala"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T05:54:00+00:00"/>
    <meta property="og:title" content="Komunistická moc v praxi. Jejich úpravy rozpočtu prošly, ČSSD ostrouhala"/>
    <meta property="og:description" content="Projednání státního rozpočtu na příští rok bylo smutnou ukázkou zvyšující se komunistické moci. Podle některých poslanců se totiž podobně jako minulý rok projevila servilita zákonodárců hnutí ANO, kteří podpořili z 33 pozměňovacích návrhů pouze čtyři. Ty navíc podala strana KSČM. Vládní sociální demokracie měla se svými připomínkami smůlu a jejich návrhy tak výborem neprošly."/>
  </head>
  <body>
    <article>
      <h6 class="kicker">Komunistická moc</h6>
      <h1>Komunistická moc v praxi. Jejich úpravy rozpočtu prošly, ČSSD ostrouhala</h1>
      <address><time datetime="2019-11-25T05:54:00+00:00">25 Nov 2019, 05:54</time> by <a rel="author" href="https://echo24.cz/author/ladislav-sustr" target="_blank">Ladislav Šustr</a></address>
      <slideshow>
        <figure>
          <img src="https://echo24.cz/img/5dd7eedeffd8fa2b1e3ff085/1040/540/FIT?_sig=FWvCPugc8YS0xtqhJ5zEVJlLREeU8EY7QvjmlZzy6sQ"/>
          <figcaption>Komunisté na sjezdu<cite>Jan Zatorsky</cite></figcaption>
        </figure>
        <figure>
          <img src="https://echo24.cz/img/5dd8476fffd8fa2b1e4612b6/1040/540/FIT?_sig=9jRJIF8IBqMc1V3Kkc6BnXoBHQGQxDwJ45yfYNg_znA"/>
          <figcaption>
            <cite>Echo24</cite>
          </figcaption>
        </figure>
      </slideshow>
      <p>
        <b>Projednání státního rozpočtu na příští rok bylo smutnou ukázkou zvyšující se komunistické moci. Podle některých poslanců se totiž podobně jako minulý rok projevila servilita zákonodárců hnutí ANO, kteří podpořili z 33 pozměňovacích návrhů pouze čtyři. Ty navíc podala strana KSČM. Vládní sociální demokracie měla se svými připomínkami smůlu a jejich návrhy tak výborem neprošly.</b>
      </p>
      <p>Koaliční strana sociálních demokratů v Babišově kabinetu několikrát uvedla, že budou ve vládě hrát roli „levicového rebela“. Z posměšků opozice to spíše vypadá, že je ČSSD otloukánkem mezi hnutím ANO a zejména komunisty, jejichž hlasy pomohly Andreji Babišovi získat důvěru sněmovny. Z toho důvodu musí premiér vycházet vstříc některým komunistickým návrhům.</p>
      <p>Patrné to bylo při jednání rozpočtového výboru, kde se projednávaly pozměňovací návrhy u státního rozpočtu. Devětadvacet návrhů bylo zamítnuto, přesto uspěly dvě poslankyně. Tedy předsedkyně výboru Miloslava Vostrá a Hana Aulická Jírovcová z KSČM.</p>
      <blockquote><b>Miloslava Vostrá <br/></b>- Přesun 600 milionů korun z výdajů na výzkum, vývoj a inovace v kapitole ministerstva průmyslu a obchodu do Všeobecné pokladní správy pro menší obce na opravy a výstavbu škol a bytů.<br/>- Zvýšení rozpočtových kapitol prezidentské kanceláře, Senátu, sněmovny, kanceláře ombudsmanky, Ústavního soudu a Úřadu Národní rozpočtové rady celkem o 78,24 milionu korun. Na platy zaměstnanců na úkor výdajů na financování programů EU ve Všeobecné pokladní správě (32,6 milionů korun) a výdajů Nejvyššího kontrolního úřadu (45,64 milionů korun).<br/>- Ve Všeobecné pokladní správě přesun jednoho mil. Kč z vládní rozpočtové rezervy na činnost Československého ústavu zahraničního<br/><b>Hana Aulická Jírovcová <br/></b>- V kapitole ministerstva práce a sociální věcí převod 600 milionů korun na sociální služby z aktivní politiky zaměstnanosti (400 milionů korun) a z dávek pomoci v hmotné nouzi (200 milionů korun).<cite><b>Úspěšné komunistické návrhy</b></cite></blockquote>
      <p>Tyto přesuny v rozpočtu jsou tak podle opozice jasnou ukázkou moci současných komunistických poslanců. „Z 33 pozměňujících návrhů k rozpočtu prošly na rozpočťáku jen ty z dílny KSČM. Ta je tak mocnější součástí vládní partaje než ČSSD, jejíž návrhy naopak ministryně Schillerová potopila. To je politika, ale pak nechápu to divadlo premiéra Babiše kolem oslav listopadu 1989,“ uvedl k jednání poslanec ODS Jan Skopeček.</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5dd8476fffd8fa2b1e4612b6/500/260?_sig=tI45Q0oFeg1J8XOgA1HZlkxzrwGvUR_amOPQT0onpEw"/>
        </a>
      </figure>
      <p>Komunistických úspěchů na rozpočtovém výboru si všiml i další z členů Tomáš Martínek (Piráti). „KSČM je de facto vládní strana, na které je vláda premiéra Babiše závislá. Hnutí ANO tak evidentně musí vycházet vstříc některým požadavkům komunistů. Smutné je, že procházejí návrhy komunistů, zatímco návrhy koaličních poslanců ze sociální demokracie neprošly,“ řekl pro Echo24 Martínek.</p>
      <p>Podobně mluvil i Stanislav Blaha z ODS. „Je to logická daň, kterou musí Andrej Babiš zaplatit za podporu svého vládnutí. Třicet let po sametové revoluci je to smutné, moc smutné,“ řekl pro Echo24 Blaha.</p>
      <h3>Komunisté mluví do rozpočtu</h3>
      <p>Komunisté však svou sílu v současné vládě ukázali už dříve. Nesporným důkazem je podpora zdanění církevních náhrad, které však Ústavní soud smetl ze stolu. V minulém volebním období přitom poslanci hnutí ANO spolu se sociální demokracií o zdanění nepřemýšleli. Zvrat nastal v roce 2017, kdy ho do programu ANO dostal Andrej Babiš. „Naše hnutí vzniklo jako protest proti korupci tradičních politických stran, které si hrály na levici a pravici. Proti tomu, že kmotři a lobbisti řídili zemi přes milenku premiéra. Proti tomu, že politici utahovali lidem opasky, zatímco církvím odklepli restituce předražené o 54 miliard,“ stojí v programu hnutí ANO.</p>
      <p>Komunisté také výrazně zasahovali při hlasování o státním rozpočtu v minulém roce. Během finálního projednávání protlačili navýšení rozpočtu pro Hrad o 16 milionů korun navíc. Komunistce Miloslavě Vostré také prošlo navýšení 25,7 milionů korun Nejvyššímu kontrolnímu úřadu či přesunutí 600 milionů obcím na financování odstranění havarijních stavů, oprav, rekonstrukcí a výstavbu kapacit nových budov základních a mateřských škol.</p>
      <p>KSČM se také postarala o dotaci ve výši 6,3 milionu korun Českému svazu bojovníků za svobodu, kterým dříve Babiš odmítl dát jakékoliv peníze.</p>
      <p>Dalšími splněnými komunistickými prioritami jsou zvýšení minimální mzdy a růst mezd, valorizace důchodů či vykoupení akcií vodárenských společností a ochrana přírodního bohatství. Šéf komunistů Vojtěch Filip také požaduje zastavit růst cen bydlení, výstavbu obecních bytů nebo dostupnou zdravotní péči.</p>
      <p>Jako záruky berou komunisté usilování o přijetí zákona o obecném referendu nebo nenavyšování účasti na zahraničních vojenských misích bez mandátu Rady bezpečnosti.</p>
      <related>
        <a href="https://echo24.cz/a/ScKTd/21-srpen-jako-vyznamny-den-pro-jsou-vsichni-krome-kscm"/>
        <a href="https://echo24.cz/a/SkwhX/rekonstruovana-vlada-by-nemusela-zadat-o-duveru-mini-kscm"/>
      </related>
    </article>
  </body>
</html>