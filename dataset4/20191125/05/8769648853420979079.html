<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/igualtat-obri-termini-tramitar-reconeixement-professional-persones-cuidadores-familiars-dependents"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T05:45:00+00:00"/>
    <meta property="og:title" content="Igualtat obri el termini per a tramitar el reconeixement professional de les persones cuidadores de familiars dependents"/>
    <meta property="og:description" content="El Consell ha habilitat un cens en el qual s'han d'inscriure els possibles beneficiaris per a estar identificats com a persones cuidadores en l'entorn familiar"/>
  </head>
  <body>
    <article>
      <h1>Igualtat obri el termini per a tramitar el reconeixement professional de les persones cuidadores de familiars dependents</h1>
      <h2>El Consell ha habilitat un cens en el qual s'han d'inscriure els possibles beneficiaris per a estar identificats com a persones cuidadores en l'entorn familiar</h2>
      <address><time datetime="2019-11-25T05:45:00+00:00">25 Nov 2019, 05:45</time> by <a rel="author">DLV</a></address>
      <p>VALÈNCIA (EP). Les persones cuidadores d'un familiar dependent podran començar a partir d'aquest dimarts la tramitació del reconeixement professional adquirit en aquesta labor, segons la resolució de la Vicepresidència i Conselleria d'Igualtat i Polítiques Inclusives per la qual es crea al País Valencià un cens perquè puguen inscriure's, com a pas previ a aquesta homologació professional.<br/><br/>La creació d'aquest cens parteix de l'acord aconseguit entre la Vicepresidència i Conselleria d'Igualtat i Polítiques Inclusives; la Conselleria d'Educació, Cultura i Esport, i la Conselleria d'Economia Sostenible, Sectors Productius Comerç i Treball per a "impulsar un pla d'actuació adreçat a les persones cuidadores en l'entorn familiar que desitgen integrar-se laboralment en el sector professionalitzat d'atenció a persones dependents i que no disposen d'una qualificació professional específica", segons ha assenyalat la Generalitat en un comunicat.<br/><br/>La directora general d'Atenció Primària i Autonomia Personal, Mercé M. Llopis, ha assenyalat que es tracta d'una iniciativa del Consell que "<a href="https://www.diarilaveu.com/noticia/87507/feina-cuidadores-no-invisible-reconeixement-professional?fbclid=IwAR2shjQt7YVIGLzTbrCkPnBHh6_UR5ll5lYNySCywm4UgrAD3TI3-QtDCt0">vol reconéixer públicament la figura de la persona cuidadora</a> familiar atorgant-li la possibilitat d'obtindre la qualificació professional d'atenció sociosanitària a persones en el domicili o en institucions socials".<br/><br/>Per a la directora general, l'obtenció d'aquest reconeixement "facilita a les persones que no disposen de qualificació específica la seua integració laboral en el sector professionalitzat d'atenció a persones en situació de dependència".<br/><br/>Des de la Conselleria d'Igualtat i Polítiques Inclusives s'ha enviat una carta informativa a les persones cuidadores en l'entorn familiar susceptibles d'acollir-se a aquesta mesura, el número de les quals supera els 30.000, tot indicant-los els passos a seguir per a inscriure's en el cens i accedir a un procediment que tindrà en compte l'experiència com a persona cuidadora en l'entorn familiar i que es podrà completar amb uns mòduls formatius que s'oferiran per part de la Conselleria d'Educació i de Labora.<br/><br/><b>Passos a seguir</b><br/><br/>Segons publica el Diari Oficial de la Generalitat Valenciana, en primer lloc s'ha d'emplenar la sol·licitud d'inscripció en el cens de persones cuidadores en l'entorn familiar habilitat per a això l'objectiu del qual és identificar quines persones estan interessades a accedir a les qualificacions professionals.<br/><br/>Seguidament, la Conselleria d'Educació informarà les persones inscrites sobre la convocatòria del procediment específic per a l'obtenció d'aquestes qualificacions a través d'accions i cursos formatius amb una duració establida. Totes les persones poden obtindre informació més detallada sobre aquest procediment als serveis socials dels ajuntaments.</p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/no-fa-falta-dia-addicional-autoritat-portuaria-defensa-abalos-coses-clares"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/concentracio-co2-assoleix-nou-maxim-historic-i-agreuja-crisi-climatica"/>
      </related>
    </article>
  </body>
</html>