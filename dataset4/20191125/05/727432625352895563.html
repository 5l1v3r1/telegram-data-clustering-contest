<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/nytt-krav-til-bilkjopere/71837191"/>
    <meta property="og:site_name" content="Dinside"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Nytt krav til bilkjøpere"/>
    <meta property="og:description" content="Nå må alle som skal kjøpe en ny bil eller førstegangsregistrere en importert bil i Norge, godkjenne eierskapet."/>
  </head>
  <body>
    <article>
      <h1>Nytt krav til bilkjøpere</h1>
      <h2>Nå må alle som skal kjøpe en ny bil eller førstegangsregistrere en importert bil i Norge, godkjenne eierskapet.</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Kristin Sørdal</a></address>
      <p>Som Dinside kunne fortelle forrige uke, har det vært f<a href="https://www.dinside.no/motor/kjoretoytjenestene-til-statens-vegvesen-tas-ned/71832364">ull stopp for Vegvesenets kjøretøytjenester </a>i helga.</p>
      <p>Årsaken til nedetida var omlegging til ny løsning for nyregistrering av kjøretøy.</p>
      <related>
        <a href="https://www.dinside.no/motor/kjoretoytjenestene-til-statens-vegvesen-tas-ned/71832364"/>
      </related>
      <p>Alle tjenestene skal etter planen være oppe klokka 07 mandag 25. november, og det inkluderer den nye løsningen for nyregistrering av kjøretøy.</p>
      <p>
        <b>Med den nye tjenesten kommer det imidlertid et helt nytt krav:</b>
      </p>
      <p>Fra og med 25. november må alle som skal førstegangsregistrere kjøretøy formelt godkjenne eierskapet for å bli oppført som eier.</p>
      <h3>Elektronisk godkjenning</h3>
      <p>- Nå blir godkjenningen elektronisk. Dette innebærer at kjøper av et kjøretøy må bekrefte eierskapet før registrering kan fullføres, sier Erik Johannessen, prosjektleder for Autosys i Statens vegvesen, til Dinside.</p>
      <p>- For kjøpere som ikke er digitale må eierskapet bekreftes med signering på dokument for dette og legitimering ved frammøte på en trafikkstasjon, eventuelt ved bruk av fullmakt, sier han videre.</p>
      <p>29. april 2019 ble det innført krav til legitimering ved eierskifte. Nå kommer altså tilsvarende krav for eierskap ved førstegangsregistrering.</p>
      <p>Signeringskravet kommer som en del av de nye systemene i Autosys, som altså handler om vegvesenets digitale tjenester for blant annet kjøp og salg av kjøretøy. Prosjektet har pågått siden 2014 og skal erstatte det gamle motorvognregisteret i mars 2020.</p>
      <p>Rutiner for kjøp av kjøretøy, både for bedrifter og private, endres ved innføringen 25. november.</p>
      <p>
        <b>Dette berører alle biler som skal førstegangsregistreres i Norge.</b>
      </p>
      <p>- Dette gjelder førstegangsregistrering av kjøretøy i Norge. Godkjenning av eierskap skal gjøres uansett om du kjøper kjøretøy hos forhandler eller ved bruktimport, sier Erik Johannessen, prosjektleder for Autosys i Vegdirektoratet, til Dinside.</p>
      <h3>Skal hindre svindel og misbruk</h3>
      <p>Ifølge Statens vegvesen, skal bekreftelse av eierskap blant annet hindre at noen førstegangsregistrerer kjøretøy i en annen persons navn.</p>
      <p>- Endringene blir innført for å forhindre svindel og misbruk ved eierskifter og førstegangsregistrering. Dette for å kunne være sikrere på at salgsmeldingene leveres av de personene som er oppgitt som parter i eierskiftet, den som påtar seg eierskapet med de forpliktelser dette medfører, på et nytt kjøretøy i Norge, forteller Johannessen.</p>
      <p>Han sier til Dinside at det er grunn til å tro at omfanget av svindel med dette er en større utfordring enn det som er kjent.</p>
      <p>- Vi har fått inn meldinger fra trafikkstasjoner over hele landet som varsler om salgsmeldinger de stusser over. Det er grunn til å tro at omfanget kan være stort. Vi er derfor veldig glade for å få legitimasjonskravet på plass. Med den nye løsningen hindrer vi falske underskrifter og svindel, uten at det er opp til hver enkelt saksbehandler å måtte gjøre en skjønnsmessig vurdering, sier han.</p>
      <related>
        <a href="https://www.dinside.no/motor/her-sjekker-du-nar-bilen-ma-kontrolleres/71734849"/>
      </related>
      <p>Det har tidligere også vært krav til legitimering, men med den nye løsningen og krav til elektronisk signatur vil man i større grad kunne unngå tvilstilfeller om ekthet av identitet ved framvisning av legitimasjon på trafikkstasjonen.</p>
      <h3>Du får melding om hva du må gjøre</h3>
      <p>Johannessen sier prosessen med godkjenning av eierskapet er noe enklere enn ved eierskifte, fordi det kun er én part som må signere.</p>
      <p>- Ved førstegangsregistrering vil selve prosessen imidlertid være noe enklere enn ved eierskifte, fordi det bare vil være én part, eller to, dersom kjøretøyet skal ha medeier, som må legitimere seg og godkjenne eierskapet til kjøretøyet, forteller Johannessen.</p>
      <p>Dette må gjøres ved å signere på <a href="https://eur01.safelinks.protection.outlook.com/?url=https%3A%2F%2Fwww.vegvesen.no%2Fdinside%2F&amp;data=02%7C01%7CKristin%40dinside.no%7C3400a616971a416690ca08d76c219dc7%7C71d2b4ee735e4f73b8ea8254022c0e4d%7C1%7C0%7C637096763972315654&amp;sdata=UiltrL73NrPo9aWZL%2BbmFQGyPQRYugsPvaWbd0lZ%2Bgk%3D&amp;reserved=0">vegvesen.no/dinside</a> eller du kan få hjelp til dette ved en trafikkstasjon.</p>
      <p>Du vil få melding om at du må godkjenne kjøpet på den kontaktinformasjonen som er registrert i Altinn eller den kontaktinformasjon du som kunde oppgir til forhandler ved kjøp.</p>
      <related>
        <a href="https://www.dinside.no/motor/sa-mye-skal-det-koste/71730425"/>
      </related>
    </article>
  </body>
</html>