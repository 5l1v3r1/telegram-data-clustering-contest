<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_doyilnij-aparat-spriyaye-zbilshennyu-kilkosti-moloka/939244"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T05:36:00+00:00"/>
    <meta property="og:title" content="Доїльний апарат сприяє збільшенню кількості молока"/>
    <meta property="og:description" content="&amp;mdash;&amp;ensp;Півроку працювала на польського фермера, &amp;mdash; каже 27-річна Катерина Ткачова із міста Бершадь на Вінниччині. &amp;mdash; Доять корів лише апаратами. Не тільки для збільшення надоїв, а й для здоров'я тварин і чистоти &amp;shy;молока. Апарат рівномірно видоює тварину, розминає дійки. ..."/>
  </head>
  <body>
    <article>
      <h1>Доїльний апарат сприяє збільшенню кількості молока</h1>
      <address><time datetime="2019-11-25T05:36:00+00:00">25 Nov 2019, 05:36</time> by <a rel="author">Наталія СТОЛЯРЧУК</a></address>
      <p>— Півроку працювала на польського фермера, — каже <b>27-річна Катерина Ткачова</b> із міста Бершадь на Вінниччині. — Доять корів лише апаратами. Не тільки для збільшення надоїв, а й для здоров'я тварин і чистоти ­молока.</p>
      <p>Апарат рівномірно видоює тварину, розминає дійки. Зменшується ризик маститів та інших хвороб корови.</p>
      <p>— Коли повернулася додому, купила такий самий, — каже Катерина.</p>
      <p>Її батьки тримають шістьох корів. Готують сир і сметану на продаж.</p>
      <p>— Спочатку мати боялася техніки. Мовляв, звикла вручну. Але швидко навчилася користуватися. Достатньо помити дійки, під'єднати апарат і натиснути кнопку. Вимкнеться сам. Це зменшує витрачений час і збільшує надої. Раніше корова давала 24–26 літрів молока на день, зараз 28–30.</p>
      <p>Корів по черзі доять одним апаратом. Це вчетверо швидше, ніж вручну.</p>
      <p>— Якщо вагаєтеся, слід спробувати, — радить Катерина. — Можна купити вживаний апарат. Раптом не сподобається вам чи не підійде тварині, завжди продасте.</p>
      <p>Доїльні апарати служать щонайменше 10 років. Їх легко мити й дезінфікувати. Купують на подарунок жінкам, які тримають господарство.</p>
      <p>— Батьки подарували такий сестрі, яка теж тримає корів. Вона в декреті з двома дітьми. Взяли трохи менший. Каже, апарат полегшив догляд за тваринами. За кілька місяців до цього думали їх продати. А тепер хочуть лишити ще одну теличку.</p>
      <p>Доїльні апарати бувають двох видів — із сухими й масляними насосами. Перші — дешевші, але працюють гучніше, другі — навпаки.</p>
      <p>— Худобу привчають поступово. Спочатку доять уручну, але вмикають апарат на кілька хвилин. Наступного дня — довше. Дивляться на реакцію тварини. Коли перестає звертати увагу, під'єднують до дійок, — говорить вінничанин <b>37-річний Василь Зубов</b>, менеджер із продажу сільгосптехніки.</p>
      <p>Доїльні стакани виготовляють з алюмінію, нержавіючої сталі чи полікарбонату.</p>
      <p>— Раджу брати металеві. Завдяки вазі краще видоюють, — продовжує Зубов. — Є комплектації з насадками для кіз, овець і кобил. Апарати неважкі. Їх легко переносити й мити. Прості в користуванні. Достатньо ввімкнути в розетку і приєднати до дійок. Одну корову видоюють за 5 хвилин. За звуком чути, коли молоко більше не тече. Дорожчі пристрої обладнують автоматикою. Такі вимикаються самі. Можна доїти кількох тварин одночасно.</p>
    </article>
  </body>
</html>