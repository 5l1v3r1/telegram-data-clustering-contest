<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904011.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T05:30:00+00:00"/>
    <meta property="og:title" content="مرزبان: به فدراسیون گفته بودم با ویلموتس قرارداد امضا نکند/ انتخاب برانکو هواداران استقلال را دلخور می‌کند"/>
    <meta property="og:description" content="علیرضا مرزبان در گفت‌وگو با تسنیم در مورد مطرح شدن موضوع فسخ قرارداد فدراسیون فوتبال با مارک ویلموتس اظهار داشت: ویلموتس یک گل به خودی خیلی بد زد که همان مطرح کردن موضوع طلبش از فدراسیون در آستانه بازی عراق - ایران بود. این اقدامی کاملاً اشتباه از سوی ویلموتس بود. اول اینکه ویلموتس باید به مردم ایران پایبند می‌ماند و قبل از هر اقدامی به اردوی تیم ملی ملحق شده و تمرینات را آغاز می‌کرد. او باید حساسیت بالای بازی ایران مقابل عراق را درک می‌کرد و آرامش تیم ملی را با مطرح کردن موضوع مالی به‌هم نمی‌زد. از طرفی هم باید به ویلموتس در این زمینه حق داد. از این جهت که او قراردادی را امضا کرده بود و فدراسیون به مفاد آن پایبند نماند. در واقع او این مسئله را یک توهین به خودش می‌دانست و آن عکس‌العمل را نشان داد. در واقع باید گفت رفتار ویلموتس در قبال این اتفاق حرفه‌ای نبود و تیم ملی ضربه‌اش را در بازی با عراق خورد. در عین حال باید فدراسیون را هم مقصر دانست که به تعهداتش در قبال سرمربی تیم ملی عمل نکرده بود."/>
  </head>
  <body>
    <article>
      <h1>مرزبان: به فدراسیون گفته بودم با ویلموتس قرارداد امضا نکند/ انتخاب برانکو هواداران استقلال را دلخور می‌کند</h1>
      <address>
        <time datetime="2019-11-25T05:30:00+00:00">25 Nov 2019, 05:30</time>
      </address>
      <p>کارشناس فوتبال ایران مدعی شد پیش از این به مسئولان فدراسیون فوتبال هشدار داده بود که از امضای قرارداد با مارک ویلموتس خودداری کنند.</p>
      <p>علیرضا مرزبان در گفت‌وگو با تسنیم در مورد مطرح شدن موضوع فسخ قرارداد فدراسیون فوتبال با مارک ویلموتس اظهار داشت: ویلموتس یک گل به خودی خیلی بد زد که همان مطرح کردن موضوع طلبش از فدراسیون در آستانه بازی عراق - ایران بود. این اقدامی کاملاً اشتباه از سوی ویلموتس بود. اول اینکه ویلموتس باید به مردم ایران پایبند می‌ماند و قبل از هر اقدامی به اردوی تیم ملی ملحق شده و تمرینات را آغاز می‌کرد. او باید حساسیت بالای بازی ایران مقابل عراق را درک می‌کرد و آرامش تیم ملی را با مطرح کردن موضوع مالی به‌هم نمی‌زد. از طرفی هم باید به ویلموتس در این زمینه حق داد. از این جهت که او قراردادی را امضا کرده بود و فدراسیون به مفاد آن پایبند نماند. در واقع او این مسئله را یک توهین به خودش می‌دانست و آن عکس‌العمل را نشان داد. در واقع باید گفت رفتار ویلموتس در قبال این اتفاق حرفه‌ای نبود و تیم ملی ضربه‌اش را در بازی با عراق خورد. در عین حال باید فدراسیون را هم مقصر دانست که به تعهداتش در قبال سرمربی تیم ملی عمل نکرده بود.</p>
      <p><b>برکناری ویلموتس یعنی 3 کارت قرمز برای فدراسیون فوتبال!</b><br/>وی در ادامه افزود: ما خودمان هم می‌دانیم که انتقال پول با این تحریم‌ها چقدر سخت است و ای کاش آنهایی که اطراف ویلموتس هستند او را در جریان این موضوع قرار می‌دادند تا این مربی بداند که برای دریافت دستمزدش مشکلاتی را دارد و به نوعی باید او را آماده این شرایط می‌کردند. در این صورت موضوع آنقدر حاد نمی‌شد. با تمام این مسائل اعتقاد من این است که برکناری ویلموتس در این مقطع یک تصمیم کاملاً اشتباه است. درست است که ویلموتس یک گل به خودی زده، اما اخراج او سه کارت قرمز هم همراه خواهد داشت! از این جهت که ویلموتس انتخاب خود فدراسیون بوده است، نه شخص یا نهاد دیگری. البته همان زمان که بحث حضور ویلموتس در فوتبال ایران مطرح شد به فکر فرو رفتم و با خودم گفتم واقعاً فدراسیون با چشمانی باز این انتخاب را انجام داده و شناخت لازم از این مربی وجود دارد یا نه.</p>
      <p><b>به مسئول فدراسیون گفته بودم با ویلموتس قرارداد امضا نکنند</b><br/>مرزبان همچنین یادآور شد: حتی بعد از مطرح شدن نام ویلموتس با یکی از مسئولان نزدیک به رئیس فدراسیون فوتبال تماس گرفتم و به وی گفتم در مورد ویلموتس اگر هنوز اقدام رسمی انجام نداده‌اید، بهتر است تحقیق بیشتری کنید و این کار را انجام ندهید. اما باید این را در نظر گرفت که الان در چه مرحله‌ای هستیم. ویلموتس به‌عنوان یک بازیکن بزرگ در بلژیک و شاگردان بزرگی که در تیم ملی کشورش داشته است، طبیعتاً یک مربی حرفه‌ای و فوق‌العاده خوب می‌تواند باشد. در مقطع فعلی باید کاملاً از او حمایت کنیم، چرا که اخراجش آسیب بزرگ‌تری را به تیم ملی خواهد زد، چون باید در تصمیم‌گیری‌ها و کلاً کارمان استمرار داشته باشیم. در کنار ویلموتس شاید جای یک یا چند نفر دیگر خالی است. افرادی که بتوانند ارتباط خوبی ببین بازیکنان و کادرفنی برقرار کنند و مسائل فوتبال آسیا و فوتبال ایران و حتی احساس مردم کشورمان را به ویلموتس انتقال دهند. این یک مسئله تشکیلاتی و بزرگ است، چرا که واقعاً باید کسی باشد تا یک پل ارتباطی خیلی خوب بین مردم، بازیکنان و فدراسیون با سرمربی تیم ملی باشد، فردی که بتواند حتی نقش یک قاضی را بین چهار طرف به خوبی بر عهده بگیرد و آنها را به‌هم نزدیک کند.</p>
      <p><b>ادامه کار با ویلموتس بهتر از برکنار کردن اوست</b><br/>کارشناس فوتبال ایران با تأکید بر اینکه ویلموتس باید حمایت شود، یادآور شد: ویلموتس به واسطه دانش بالای مربیگری که دارد در کنار وحید هاشمیان می‌توانند تیم ملی را به جایگاه بالایی برسانند، به شرطی که موارد یادشده اجرا شود. از همین الان باید با برگزاری جلسات مختلف سعی شود که ویلموتس به فوتبال ایران، بازیکنان و فوتبال آسیا نزدیک شود. استمرار کار با ویلموتس به مراتب کمک بیشتری به ما خواهد کرد تا اینکه مربی جدید روی کار بیاید.</p>
      <p><b>برانکو گزینه خوبی برای سرمربیگری تیم ملی نیست</b><br/>وی در پاسخ به این پرسش که آیا برانکو ایوانکوویچ می‌تواند گزینه خوبی برای هدایت تیم ملی باشد یا نه، اضافه کرد: خیلی روشن بگویم با وجود اینکه برانکو را مربی خیلی خوبی می‌دانم، اما او را گزینه مناسبی برای تیم ملی نمی‌دانم. از این جهت که او سال‌ها در پرسپولیس بوده و انتخابش برای تیم ملی با دلخوری استقلالی‌ها همراه خواهد شد. در کل کنار گذاشتن ویلموتس تصمیم اشتباهی است و بهتر است فردی را به کادر اضافه کنیم که بتواند پل ارتباطی خوبی بین کادرفنی با بازیکنان، فدراسیون و مردم ایجاد کند. تیم ملی ایران توانایی‌های زیادی دارد و باید به این باور و اعتقاد برسیم که می‌توانیم با چهار برد به‌عنوان تیم اول از گروه‌مان صعود کنیم.</p>
      <p><b>نیاز به اتحاد و همبستگی بیشتری داریم</b><br/>مرزبان در پایان گفت: انتخاب ویلموتس به‌عنوان جانشین کارلوس کی‌روش راهی است که خودمان انتخاب کرده‌ایم و باید این مسیر را تا پایان با حمایت از سرمربی تیم ملی انجام دهیم. از این انتخاب زمان زیادی نمی‌گذرد و اشتباه است که خیلی زود بخواهیم سرمربی تیم ملی را مجدد تغییر بدهیم، بلکه باید مسئولیت‌پذیرتر نشان داده و مسئولیت‌های سرمربی تیم ملی را هم بیشتر کنیم. کشیدن قلم قرمز روی نام بزرگی چون ویلموتس تصمیمی عجولانه و اشتباه است. بیش از هر زمان دیگری نیاز به اتحاد و همبستگی داریم تا بار دیگر نشان دهیم فوتبال ایران در آسیا همچنان بهترین است و قدرت شکست دادن تمام تیم‌های این قاره را دارد.</p>
    </article>
  </body>
</html>