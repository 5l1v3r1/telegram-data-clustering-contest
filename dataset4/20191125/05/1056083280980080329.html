<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401995/%D8%AA%D8%A3%D9%85%DB%8C%D9%86-%D9%86%DB%8C%D8%A7%D8%B2-%D8%AF%D8%B1%D9%85%D8%A7%D9%86%DB%8C-%D9%85%D9%86%D8%B7%D9%82%D9%87-%D8%A8%D8%A7-%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%BE%D8%A7%D8%B1%D8%B3%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:49:32+00:00"/>
    <meta property="og:title" content="تأمین نیاز درمانی منطقه؛ با بهره‌برداری از بیمارستان پارسیان شهرکرد"/>
    <meta property="og:description" content="ایسنا/چهارمحال و بختیاری استاندار چهارمحال و بختیاری گفت: احداث بیمارستان خصوصی یکی از ضروری‌ترین نیازهای مردم استان است و با بهره‌برداری از بیمارستان پارسیان شهرکرد نیاز درمانی منطقه تأمین می‌شود."/>
  </head>
  <body>
    <article>
      <h6 class="kicker">‍ استاندار اعلام کرد:</h6>
      <h1>تأمین نیاز درمانی منطقه؛ با بهره‌برداری از بیمارستان پارسیان شهرکرد</h1>
      <address>
        <time datetime="2019-11-25T05:49:32+00:00">25 Nov 2019, 05:49</time>
      </address>
      <p>ایسنا/چهارمحال و بختیاری استاندار چهارمحال و بختیاری گفت: احداث بیمارستان خصوصی یکی از ضروری‌ترین نیازهای مردم استان است و با بهره‌برداری از بیمارستان پارسیان شهرکرد نیاز درمانی منطقه تأمین می‌شود.</p>
      <p>به گزارش روابط عمومی استانداری چهارمحال و بختیاری، اقبال عباسی شامگاه یکشنبه ۳ آذرماه در نشست بررسی و رفع مشکلات بیمارستان پارسیان شهرکرد با اشاره به اینکه دولت تدبیر و امید در بخش بهداشت و درمان قدم‌های مؤثری را برداشته است، اظهار کرد: دولت با مدیریت صحیح و مدبرانه از بخش خصوصی و سرمایه‌گذاری در حوزه بهداشت و درمان حمایت می‌کند.</p>
      <p>وی با تاکید بر این که سیاست جدی دولت، حمایت از سرمایه‌گذاری بخش خصوصی است، گفت: مقام معظم رهبری با ابلاغ اصل ۴۴ قانون اساسی کاری انقلابی، بزرگ و استثنایی در اقتصاد کشور انجام دادند که براساس آن هیچ سقف و محدودیتی برای سرمایه‌گذاری و رشد بخش خصوصی وجود ندارد.</p>
      <p>عباسی ادامه داد: احداث بیمارستان خصوصی یکی از ضروری‌ترین نیازهای مردم است و با بهره‌برداری از این طرح نیاز درمانی منطقه تأمین می‌شود.</p>
      <p>استاندار در ادامه با تشکر از پزشکانی که با احساس مسئولیت از منابع شخصی خودشان چنین بیمارستانی احداث کرده‌اند، تصریح کرد: چهارمحال و بختیاری ظرفیت‌ها و پتانسیل‌های زیادی برای جذب گردشگر در عرصه‌های تاریخی، فرهنگی و طبیعی دارد و این بیمارستان نیز می‌تواند در کنار دیگر ظرفیت‌ها در زمینه توریسم درمانی خدمات قابل توجهی ارائه کند.</p>
      <p>عباسی تاکید کرد: اداره کل راه و شهرسازی چهارمحال و بختیاری از زمین‌های جنب این بیمارستان ، قطعه زمینی را برای کاربری پارکینگ و فضای سبز اختصاص دهد.</p>
      <p>وی تاکید کرد:بنیاد مسکن انقلاب اسلامی چهارمحال و بختیاری نیز عملیات آسفالت معابر بیمارستان پارسیان را اجرا کند.</p>
      <p>عباسی افزود: در غیر این‌ صورت شهرداری شهرکرد پس از تامین اعتبار از سوی اداره کل راه و شهرسازی چهارمحال و بختیاری نسبت به آسفالت اقدام کند.</p>
      <p>وی تصریح کرد: شرکت توزیع نیروی برق چهارمحال و بختیاری نیز نسبت به نصب تیر و اجرای روشنایی معابر اطراف از  هفته جاری هماهنگی و نتیجه اقدام خود را گزارش کند.</p>
      <p>استاندار چهارمحال و بختیاری تاکید کرد: امهال وام‌های بانکی سررسید شده و پرداخت تسهیلات سرمایه در گردش مرتبط با بیمارستان پارسیان شهرکرد برای تصویب به کارگروه اقتصاد مقاومتی استان پیشنهاد شود.</p>
      <p>وی خاطرنشان کرد: مدیران بانک‌های سپه، ملت و رفاه کارگران چهارمحال و بختیاری در نشستی با مدیران دستگاه‌های اجرایی نسبت به رفع مشکلات این حوزه ها بکوشند.</p>
      <p>انتهای پیام</p>
    </article>
  </body>
</html>