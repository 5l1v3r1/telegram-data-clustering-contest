<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159373_1117.html"/>
    <meta property="og:site_name" content="Novsport"/>
    <meta property="article:published_time" content="2019-11-25T05:36:00+00:00"/>
    <meta property="og:title" content="Ботев Пд гони трети пореден успех"/>
    <meta property="og:description" content="Етър с промени в отбраната"/>
  </head>
  <body>
    <article>
      <h1>Ботев Пд гони трети пореден успех</h1>
      <address><time datetime="2019-11-25T05:36:00+00:00">25 Nov 2019, 05:36</time> by <a rel="author">"Тема спорт"</a></address>
      <p>Ботев Пловдив приема днес Етър с амбицията да запише трета поредна победа в шампионата.<br/> <br/>След лошото начало на сезона и треньорската смяна канарчетата се събудиха при новия наставник Ферарио Спасов. В последния кръг преди паузата жълто-черните удариха Левски в Коматево, а преди това биха Дунав в Русе.<br/> <br/>Така днес Ботев ще гони нов успех. За последно жълто-черните спечелиха три поредни срещи в Първа лига преди година. Тогава в началото на декември те надвиха последователно Берое (4:1), Локо Пд (2:0) и Витоша (3:0). Пред наставника Ферарио Спасов няма кадрови проблеми и той се очаква да заложи на най-доброто.<br/> <br/>Не така стоят нещата при болярите. Там треньорът Росен Кирилов ще трябва да прекроява защитата. Наказан е десният бек Здравко Илиев. Неговото място почти сигурно ще заеме Христофор Хубчев. Той номинално е ляв краен защитник, но сега там ще бъде върнат Крум Стоянов. Има и опция Артюнин да е в центъра на ариергарда до Иван Иванов, а Александър Дюлгеров да е десен бек.<br/> <br/>Етър също влиза в двубоя след победа с 1:0. Търновци надвиха у дома преди паузата Черно море и прекъснаха негативната серия без успех, която бе разклатила стола на Кирилов.<br/> <br/>Той пък върна Етър 7 точки назад спрямо представянето преди година при Красимир Балъков. Тогава след 16-ия кръг търновци имаха цели 24 пункта (7 победи, 3 ремита, 6 загуби), докато сега са със 17 точки (4 успеха, 5 равенства, 7 поражения). Интересното е, че преди година, но в 16 кръг на 25 ноември, същата дата като днес, Ботев падна от Етър с 0:1, но на "Ивайло".</p>
      <p> </p>
    </article>
  </body>
</html>