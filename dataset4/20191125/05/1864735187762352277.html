<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/test-medicina-abolito-1.4904604"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T05:57:31+00:00"/>
    <meta property="og:title" content="Test di medicina addio, riforma in arrivo"/>
    <meta property="og:description" content="La proposta grillina in Aula entro marzo 2020. Selezione al secondo anno: chi non passa avrà i crediti per altre facoltà scientifiche"/>
  </head>
  <body>
    <article>
      <h1>Test di medicina addio, riforma in arrivo</h1>
      <h2>La proposta grillina in Aula entro marzo 2020. Selezione al secondo anno: chi non passa avrà i crediti per altre facoltà scientifiche</h2>
      <address><time datetime="2019-11-25T05:57:31+00:00">25 Nov 2019, 05:57</time> by <a rel="author">VERONICA PASSERI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904605.1574661452!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La proposta grillina sul test di Medicina</figcaption>
      </figure>
      <p>Roma, 25 novembre 2019 - Iscriversi a <b>Medicina senza condizioni</b>: la legge 2 agosto 1999 numero 264, quella che istituiva il numero chiuso, "è abrogata". Abolito, dunque, il <b>test di accesso?</b> Il famoso numero programmato che negli anni ha scatenato proteste e ricorsi? No, lo sbarramento è solo rimandato al secondo anno ma in questo modo "diamo a tutti i ragazzi la possibilità di sperimentarsi e di capire se quello può essere il loro percorso, insieme a questo immaginiamo di rivedere anche la riforma cardine delle specializzazioni". A parlare è il relatore della proposta di legge che, se approvata dal Parlamento, potrebbe mandare in soffitta il vecchio numero chiuso, <b>Manuel Tuzi, deputato del Movimento Cinquestelle</b> e medico che ha appena concluso la specializzazione in Medicina dello Sport.</p>
      <p>Il testo della legge, depositato in commissione Cultura alla Camera, è ora al centro di alcuni tavoli di maggioranza – anche perché, nel frattempo, dopo la crisi di agosto, è cambiata – e sarà discusso in commissione nelle prossime settimane con l’obiettivo di approdare nell’aula di Montecitorio «tra gennaio e marzo». "Dall’orientamento nella scuola superiore all’accesso alle facoltà, alle specializzazioni la riforma sarà attuata per step" e si sta valutando anche a un "otto per mille£ per finanziare le borse di studio delle specializzazioni. "Con oltre 68mila iscritti al test di Medicina il numero programmato è necessario ed è chiaro che non c’è stato un forte orientamento – sottolinea Tuzi -. La vera sfida, dunque, è far acquisire già ai ragazzi di 16 anni la consapevolezza di cosa li aspetta". A settembre scorso, infatti, a fronte di 11.568 posti a Medicina c’erano circa 68.600 aspiranti candidati. Il<b> test al secondo anno </b>– con un primo anno comune a tutti – varrà anche per i corsi di laurea in Farmacia, Odontoiatria e protesi dentaria, Chimica e tecniche farmaceutiche, Scienze biologiche e Biotecnologie. Si potrà accedere al secondo anno solo dopo aver superato "una prova di verifica" che sarà "unica per tutti i corsi di laurea e identica sul territorio nazionale".</p>
      <p>Il bando sarà pubblicato sessanta giorni prima e i risultati si sapranno entro un paio di settimane. Chi non avrà conseguito un numero di crediti sufficiente durante il primo anno non sarà neppure ammesso alla prova e chi non la supererà "potrà utilizzare i crediti ottenuti in tutte le facoltà di area scientifica" senza numero programmato. Il test dovrebbe essere a ‘soglia’ e dopo tre concorsi falliti non si potrà più ritentare. La legge affronta anche il problema del cosiddetto ‘imbuto’ in cui si sono trovati circa 15 mila laureati in medicina, ovvero l’impossibilità, per la carenza di borse di studio, di accedere alla specializzazione. "Stiamo pensando anche a misure alternative come un 8 per mille per la formazione medica – annuncia Tuzi –, un fondo che sia alimentato da soggetti privati ma anche da enti e fondazioni: le risorse così raccolte seguiranno poi le normali procedure per finanziare le borse di studio di specializzazione". Già dal 2021-2022 si punterà sull’<b>orientamento:</b> si parte dal terzo anno delle superiori e non dall’ultimo per permettere ai ragazzi di capire quale <b>facoltà scegliere</b> in base alle proprie inclinazioni. Ci saranno corsi on line "pubblici e gratuiti" di 100 ore con tanto di test di autovalutazione.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>