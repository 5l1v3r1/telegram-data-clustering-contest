<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/743463"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T05:50:00+00:00"/>
    <meta property="og:title" content="เยาวชนไทยคว้า 3 เหรียญทองจากแข่งจรวดขวดน้ำนานาชาติที่ญี่ปุ่น"/>
    <meta property="og:description" content="อพวช. นำเยาวนไทยเข้าร่วมการแข่งขันจรวดขวดน้ำนานาชาติ (APRSAF-26 Water Rocket Event) ที่ประเทศญี่ปุ่น ผลปรากฏว่าเยาวชนไทยคว้ามาได้ถึง 3 เหรียญทองและ 1 เหรียญเงิน จากโรงเรียนสวนกุหลาบวิทยาลัย รังสิต และโรงเรียนสุรวิทยาคาร จ.สุรินทร์"/>
  </head>
  <body>
    <article>
      <h1>เยาวชนไทยคว้า 3 เหรียญทองจากแข่งจรวดขวดน้ำนานาชาติที่ญี่ปุ่น</h1>
      <address>
        <time datetime="2019-11-25T05:50:00+00:00">25 Nov 2019, 05:50</time>
      </address>
      <p>
        <b>อพวช. นำเยาวนไทยเข้าร่วมการแข่งขันจรวดขวดน้ำนานาชาติ (APRSAF-26 Water Rocket Event) ที่ประเทศญี่ปุ่น ผลปรากฏว่าเยาวชนไทยคว้ามาได้ถึง 3 เหรียญทองและ 1 เหรียญเงิน จากโรงเรียนสวนกุหลาบวิทยาลัย รังสิต และโรงเรียนสุรวิทยาคาร จ.สุรินทร์</b>
      </p>
      <p> นายสุวิทย์ เปานาเรียง ผู้อำนวยการกองคาราวานวิทยาศาสตร์  องค์การพิพิธภัณฑ์วิทยาศาสตร์แห่งชาติ (อพวช.)  เปิดเผยว่า อพวช.  ได้นำทีมเยาวชนผู้ชนะเลิศการแข่งขันจรวดขวดน้ำประเทศไทยประเภท Water Rocket Design Challenge จากโรงเรียนสวนกุหลาบวิทยาลัยรังสิต จ.ปทุมธานี และทีมรองชนะเลิศจากโรงเรียนสุรวิทยาคาร จ.สุรินทร์ รวมจำนวนนักเรียน 4 คน เข้าร่วมการแข่งขันจรวดขวดน้ำนานาชาติ (APRSAF-26 Water Rocket Event) ซึ่งมีเยาวชน 66 คน จาก 13 ประเทศทั่วภาคพื้นเอเชีย-แปซิฟิก ประกอบด้วย ประเทศญี่ปุ่น โคลอมเบีย บังคลาเทศ กัมพูชา จีน อินเดีย อินโดนีเซีย มาเลเซีย เนปาล เกาหลีใต้ ศรีลังกา เวียดนาม และประเทศไทย เข้าร่วมการแข่งขัน โดยจัดขึ้นระหว่างวันที่ 22-25 พฤศจิกายน 2562 ณ Camp Fuchinobe Reserved Land ประเทศญี่ปุ่น</p>
      <figure>
        <img src="https://www.dailynews.co.th/admin/upload/20191125/news_YUJPkqxMCj130656_533.jpg?v=201911260810?v=6592"/>
      </figure>
      <p>ทั้งนี้การแข่งขันดังกล่าว เยาวชนทุกคนต้องประดิษฐ์จรวดขวดน้ำจากอุปกรณ์ที่จัดเตรียมไว้ให้ แล้วนำไปปล่อยที่ฐานการยิงเพื่อให้ตกในรัศมีวงกลม 10 เมตร ถ้าตกในรัศมีไม่เกิน 5 เมตร จะได้รับเหรียญทอง ตกภายในรัศมี 5 – 7 เมตร  จะได้รับเหรียญเงิน และถ้าตกในรัศมี 7 – 10 เมตร จะได้รับเหรียญทองแดง</p>
      <figure>
        <img src="https://www.dailynews.co.th/admin/upload/20191125/news_ZRZGWaERzF130705_533.jpg?v=201911260810?v=2943"/>
      </figure>
      <p>ผลปรากฎว่าเยาวชนไทยสามารถคว้ามาได้ถึง 3 เหรียญทอง จากเด็กชายขัตติยะ วิริยะเกียรติพงศ์ จากโรงเรียนสวนกุหลาบวิทยาลัย รังสิต ซึ่งมี นายนภัทร โสภณภัทรากุล และนายฟิกรี  กีไร เป็นอาจารย์ที่ปรึกษา  เด็กชายปฏิภาณ พลอินทร์ และนายธนินท์ ลิ้มถวิล จากโรงเรียนสุรวิทยาคาร จ.สุรินทร์ ซึ่งมีนางพยอมวิชุมา เป็นอาจารย์ที่ปรึกษา  พร้อมกันนี้เยาวชนไทยยังคว้ามาได้อีก 1 เหรียญเงินจากเด็กชายอธิป  จิตรวศินกุล จากโรงเรียนสวนกุหลาบวิทยาลัย รังสิต ซึ่งมี นายนภัทร โสภณภัทรากุล และนายฟิกรี  กีไร เป็นอาจารย์ที่ปรึกษา</p>
    </article>
  </body>
</html>