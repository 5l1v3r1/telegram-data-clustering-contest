<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/manifestomotore/gianluca-calvaresi/f1-equilibristi-della-frenata-formula-1-freni-bloccaggio-469029.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T05:00:32+00:00"/>
    <meta property="og:title" content="F1 | Equilibristi della frenata"/>
    <meta property="og:description" content="Frenare efficacemente una monoposto senza incorrere in un bloccaggio delle ruote è un esercizio tutt'altro che banale"/>
  </head>
  <body>
    <article>
      <h1>F1 | Equilibristi della frenata</h1>
      <h2>Frenare efficacemente una monoposto senza incorrere in un bloccaggio delle ruote è un esercizio tutt'altro che banale</h2>
      <address><time datetime="2019-11-25T05:00:32+00:00">25 Nov 2019, 05:00</time> by <a rel="author">Gianluca Calvaresi</a></address>
      <p>La Formula 1 di oggi trasmette ben poco la difficoltà della guida delle monoposto moderne e dell’impegno necessario da parte del pilota nel portarle al limite. Uno dei momenti in cui lo spettatore riesce a percepirla è certamente quello in cui il pilota ha un <b>bloccaggio del pneumatico</b> anteriore <b>in fase di frenata </b>con relativa fumata prodotta dal suo strisciamento contro l’asfalto. Una delle conseguenze del bloccaggio è lo “spiattellamento” della gomma che dunque perde la sua rotondità perfetta, ed inizia a provocare vibrazioni che rendono difficile, ed a volte impossibile, mantenere tempi sul giro adeguati.<br/>Gestire il bloccaggio delle ruote anteriori è tutt’altro che semplice. Non si pensi che basterebbe frenare più dolcemente per risolvere il problema, dal momento che <b>le frenate “dolci o progressive” non appartengono per nulla alla Formula 1 moderna</b>.</p>
      <figure>
        <img src="https://www.formulapassion.it/wp-content/uploads/2019/09/Photo4_s.r.l._963242-666x443.jpg"/>
      </figure>
      <p>Le monoposto di Formula 1, così come tutte le vetture dotate di aerodinamica, generano la loro massima capacità frenante in corrispondenza del massimo carico aerodinamico raggiunto. Questo perché, come intuibile, il massimo carico aerodinamico che agisce verticalmente sulla vettura, a parità di coefficiente di attrito ruota-asfalto, è in grado di generare la massima forza frenante sugli pneumatici.<br/>Supponiamo quindi che un pilota si trovi a percorrere un lungo rettilineo. <b>Il suo punto di frenata dovrà essere esattamente in corrispondenza al punto della pista in cui raggiunge la massima velocità, nelle vicinanze della curva da affrontare.</b><br/>Il tutto è reso ancora più complesso dal fatto che il carico aerodinamico cresce e decresce con il quadrato della velocità della monoposto. Pertanto, <b>dopo aver iniziato la frenata, la riduzione di velocità si trasformerà in una perdita di carico piuttosto repentina, che, se non gestita con attenzione, porterà al bloccaggio del pneumatico anteriore</b>. Per questo motivo il pilota dovrà essere da un lato brutale nell’inizio della frenata, tirando il classico “pestone” sul freno, dall’altro dovrà gestire dolcemente il rilascio della pressione sul pedale del freno per non trovarsi con le ruote bloccate per insufficienza di carico verticale.<br/>Tutto questo senza considerare altri effetti mutevoli come il bilanciamento della frenata tra asse anteriore e posteriore, il carico di benzina, lo stato di usura degli pneumatici, il contributo dovuto alla frenata rigenerativa, eccetera.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040173.jpg"/>
      </figure>
      <p>Tornando alla fase di frenata, questa può logicamente essere analizzata dalla telemetria della monoposto. La cosa più ovvia da analizzare è l’andamento della pressione esercitata dal pilota all’interno dell’impianto frenante. Questa, come detto, salirà repentinamente in fase di inizio frenata, per poi diminuire più dolcemente man mano che la monoposto rallenta. E’ proprio <b>la velocità di aumento della pressione nell’impianto frenante, che può essere presa</b><b> come parametro quantitativo dell’intensità della singola frenata</b>. Facendo poi la media di questo valore su tutte le frenate in un giro, si può arrivare a definire la velocità media di aumento pressione durante la frenata per giro.</p>
      <figure>
        <img src="https://www.formulapassion.it/wp-content/uploads/2019/11/pressione-frenata.jpg"/>
      </figure>
      <p>Tornando al bloccaggio di una ruota, questo può essere vistoso, con l’emissione di una fumata prodotta dallo pneumatico, ma anche meno percettibile. Anche qui la telemetria viene in soccorso. Confrontando la velocità teorica di rotazione dello pneumatico rispetto alla velocità di rotazione effettiva (che diventa zero in caso di bloccaggio), si riesce a misurare il tempo medio di bloccaggio ruota in un giro. Il grafico di esempio sotto riportato mette a confronto il tempo di bloccaggio medio rispetto alla velocità di aumento pressione frenante media in vari giri consecutivi.</p>
      <figure>
        <img src="https://www.formulapassion.it/wp-content/uploads/2019/11/bloccaggio-vs-frenata2.jpg"/>
      </figure>
      <p>Un eccessivo bloccaggio degli pneumatici produce un surriscaldamento degli stessi, il che porta non solo ad una loro usura prematura, ma anche ad una temperatura di esercizio al di fuori della famosa “finestra di temperatura” all’interno della quale gli pneumatici danno la massima aderenza. <b>Eccessivi bloccaggi possono quindi condurre ad un circolo vizioso che porta a frenare in condizioni di aderenza sempre più precaria.</b><br/>Sta al pilota tirarsi fuori da questa situazione modificando il suo stile di guida e di frenata, per non essere costretto ad una prematura e penalizzante sostituzione degli pneumatici.</p>
      <footer>RIPRODUZIONE RISERVATA</footer>
    </article>
  </body>
</html>