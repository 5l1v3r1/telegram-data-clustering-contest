<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/viyna-na-donbasi-situaciya-v-zoni-oos-novini-ukrajini-50055429.html"/>
    <meta property="og:site_name" content="НВ"/>
    <meta property="article:published_time" content="2019-11-25T05:09:00+00:00"/>
    <meta property="og:title" content="У зоні ООС через обстріли бойовиків сталася пожежа: вигоріли шість будівель"/>
    <meta property="og:description" content="Протягом минуло доби в районі проведення операції Об'єднаних сил на Донбасі терористи сім разів порушили режим припинення вогню."/>
  </head>
  <body>
    <article>
      <h1>У зоні ООС через обстріли бойовиків сталася пожежа: вигоріли шість будівель</h1>
      <h2>Протягом минуло доби в районі проведення операції Об'єднаних сил на Донбасі терористи сім разів порушили режим припинення вогню.</h2>
      <address>
        <time datetime="2019-11-25T05:09:00+00:00">25 Nov 2019, 05:09</time>
      </address>
      <p>Як <a href="https://www.facebook.com/pressjfo.news/photos/a.364697644022858/720954035063882/?type=3&amp;theater">повідомляє </a>прес-центр ООС, через застосування бойовиками трасуючих і бронебійно-запалювальних боєприпасів загорілася суха трава. Сильний вітер призвів до швидкого поширення пожежі, яка перекинулась на дачний масив. Майже вщент вигоріли шість будівель.</p>
      <p>Військовослужбовцям Об'єднаних сил вдалося оперативно евакуювати цивільне населення та локалізувати пожежу. Жертв немає.</p>
      <p>В районі відповідальності оперативно-тактичного угруповання Схід бойовики з великокаліберних кулеметів вели вогонь поблизу Тарамчука та Березового, неподалік Водяного — з мінометів калібру 82 мм, в районі Красногорівки — з СПГ та великокаліберних кулеметів, двічі біля Мар'їнки — з ручних протитанкових гранатометів, великокаліберних кулеметів та іншої стрілецької зброї.</p>
      <p>В районі відповідальності оперативно-тактичного угруповання Північ терористи обстріляли українських військових неподалік Луганського зі станкових протитанкових гранатометів, стрілецької зброї та великокаліберних кулеметів.</p>
      <p>За минулу добу втрат серед особового складу Об'єднаних сил внаслідок обстрілів не було.</p>
      <p>З початку поточної доби обстрілів з боку бойовиків зафіксовано не було.</p>
    </article>
  </body>
</html>