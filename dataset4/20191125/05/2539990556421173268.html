<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1230769,Rekonkwista-%E2%80%93-wypedzic-Maurow-z-Hiszpanii"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T05:45:00+00:00"/>
    <meta property="og:title" content="Rekonkwista – wypędzić Maurów z Hiszpanii"/>
    <meta property="og:description" content="- Osiem wieków obecności muzułmańskiej w Hiszpanii to okres po dziś dzień bardzo widoczny. W Andaluzji muzyka, architektura, obyczaje noszą bardzo wyraźne ślady tej obecności – mówiła dr Małgorzata Nalewajko."/>
  </head>
  <body>
    <article>
      <h1>Rekonkwista – wypędzić Maurów z Hiszpanii</h1>
      <address>
        <time datetime="2019-11-25T05:45:00+00:00">25 Nov 2019, 05:45</time>
      </address>
      <p>
        <b>- Osiem wieków obecności muzułmańskiej w Hiszpanii to okres po dziś dzień bardzo widoczny. W Andaluzji muzyka, architektura, obyczaje noszą bardzo wyraźne ślady tej obecności – mówiła dr Małgorzata Nalewajko.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/765d0a57-bb21-4a3f-b02a-1e2a9e03547a.mp3"/>
          </figure>
          <p>Początek rekonkwisty - audycja historyczna z udziałem dr Małgorzaty Nalewajko z cyklu "Dźwiękowy przewodnik po historii najnowszej". (PR, 7.01.2002)</p>
        </li>
        <li>
          <figure>
            <audio src="https://static.prsa.pl/9bc107a5-65b2-4c7e-ad02-54a5ad4c406a.mp3"/>
          </figure>
          <p>Koniec rekonkwisty i początek monarchii katolickiej - audycja historyczna z udziałem dr Małgorzaty Nalewajko z cyklu "Dźwiękowy przewodnik po historii najnowszej". (PR, 8.01.2002)</p>
        </li>
      </ul>
      <p><b>25 listopada 1491 </b>rozpoczęło się oblężenie Grenady, ostatniej arabskiej twierdzy w Hiszpanii.</p>
      <p>
        <b>Bitwa pod Poitiers</b>
      </p>
      <p>Do 711 roku wywodzący się z Północnej Afryki Maurowie, będący w większości Berberami, podbili państwo chrześcijańskich Wizygotów. Ich pochód w głąb Europy, pod wodzą Tarika, zatrzymał władca państwa Franków, Karol Młot w słynnej bitwie pod Poitiers w 732 roku.</p>
      <p>
        <b>Kolebka rekonkwisty</b>
      </p>
      <p>Podbite tereny, które obejmowały prawie cały Półwysep Iberyjski, Maurowie nazwali Al-Andalus. Prawie, bo poza ich wpływem znalazł się niemal cały Kraj Basków w Pirenejach oraz położona na północnym zachodzie kraina o nazwie Asturia. To właśnie na terenach Asturii, w bitwie pod Covadongą, zostali pobici.</p>
      <p>Prawdziwego przebiegu bitwy nie znamy. Wedle tradycji chrześcijańskiej wojownicy pod wodzą Pelayo, pokrzepieni na duchu objawieniem się Madonny, zdziesiątkowali oddział wojowników islamu, którzy nigdy już nie odważyli się powrócić w tamte strony. Zupełnie inny przebieg wydarzeń znamy z ust kronikarzy arabskich. W ich relacjach hufce chrześcijańskie, doznając kolejnych klęsk, cofały się w coraz bardziej niedostępne rejony górskie. Gdy przy życiu pozostało zaledwie trzydziestu mężczyzn i dziesięć kobiet, Arabowie postanowili zaniechać pościgu. W garstce wynędzniałych chrześcijan nie widzieli zagrożenia dla swojego potężnego imperium. Zwycięstwo z 718 roku jest uważane za początek rekonkwisty (reconquista - ponowne zdobycie). Chrześcijańscy mieszkańcy Asturii, obroniwszy się przed naporem Maurów, dali początek nowej państwowości. Identyfikacją dla tworzącego się państwa była religia.</p>
      <p>- Duże znaczenie miało odnalezienie domniemanego grobu św. Jakuba w 813 roku – mówiła na antenie Polskiego Radia dr Małgorzata Nalewajko. - W tym miejscu zbudowano katedrę Santiago de Compostela, która stała się centrum pielgrzymkowym i fundamentem kształtowania się tożsamości państwa chrześcijańskiego.</p>
      <p>
        <b>Rosnące ośrodki chrześcijańskie</b>
      </p>
      <p>Wkrótce z Asturii na południe wyruszyły pierwsze wypady. Z początku nie miały charakteru dążenia do odzyskania zabranych ziem. Były to raczej wyprawy łupieżcze o większym i mniejszym zasięgu. Jednak z czasem granica zaczęła się przesuwać. W połowie X wieku chrześcijanie utrzymywali tereny na wysokości rzeki Duero. Stolicę przeniesiono z Oviedo do Leónu, dając początek nowemu królestwu.</p>
      <p>Asturia nie była jedynym zalążkiem państwowości chrześcijańskiej na Półwyspie Iberyjskim. Była też Kastylia, położona na północ od Burgos. Marchia Hiszpańska powstała w wyniku ekspansji Franków, a od X wieku znana jako Katalonia i kraj Basków na terenach Nawarry i Aragonii.</p>
      <p>Między XI a XIII wiekiem wykształciły się dwa wyraźnie dominujące ośrodki na terenie chrześcijańskiej Hiszpanii. Z jednej strony Kastylia, połączona od 1230 roku z Leónem, która interesuje się zachodem i wybrzeżem Atlantyku. Z drugiej Aragonia, w której skład od 1137 roku weszła Katalonia, kierująca swą ekspansję w stronę Morza Śródziemnego.</p>
      <p> </p>
      <figure>
        <img src="https://static.prsa.pl/029ef259-ae9c-4bb8-b702-fd0a092bd2f1.file"/>
      </figure>
      <p>
        <i>Na zdjęciu: Postępy rekonkwisty na początku XIII wieku fot. Wikipedia/cc/Gabagool.</i>
      </p>
      <p>
        <b>Muzułmanie w odwrocie</b>
      </p>
      <p>W drugiej połowie XII wieku Kastylia i Aragonia porozumiały się co do podziału półwyspu na swoje strefy wpływów i współdziałania w walce przeciwko Maurom. Gdy do układu dołączyła Nawarra, siły połączonych królestw chrześcijańskich stoczyły w 1212 roku zwycięską bitwę pod Las Navas de Tolosa.</p>
      <p>- To data przełomowa dla historii rekonkwisty. Od tej pory mamy do czynienia z systematycznym pochodem chrześcijan na południe – mówiła gość audycji z cyklu "Dźwiękowy przewodnik po historii najnowszej". – Pod koniec XIII wieku posiadłości muzułmańskie ograniczają się już tylko do emiratu Granady.</p>
      <figure>
        <img src="https://static.prsa.pl/8365c2a9-f5da-4992-aa23-bb921b86b3a8.file"/>
      </figure>
      <p>
        <i>Na zdjęciu: Kapitulacja Granady, obraz Francisco Pradilla Ortiza fot. Wikimedia Commons.</i>
      </p>
      <p>
        <b>Upadek Granady</b>
      </p>
      <p>Koniec rekonkwisty ma miejsce w 1492 roku. 2 stycznia wojska kastylijsko-aragońskie wkraczają do Granady. Monarchowie podjęli decyzję o przymusowej konwersji muzułmanów. Alternatywą było jedynie wygnanie.</p>
      <p>- Osiem wieków obecności muzułmańskiej w Hiszpanii, to okres po dziś dzień bardzo widoczny – mówiła dr Nalewajko - W Andaluzji muzyka, architektura, obyczaje noszą bardzo wyraźne ślady tej obecności.</p>
      <p>
        <i>mjm</i>
      </p>
      <related>
        <a href="https://www.polskieradio.pl/39/156/Artykul/733444,500-lat-temu-wyruszyla-wyprawa-Magellana"/>
      </related>
      <related>
        <a href="https://www.polskieradio.pl/39/156/Artykul/1177794,Wielka-schizma-wschodnia-czyli-rozlam-w-Kosciele"/>
      </related>
      <related>
        <a href="https://www.polskieradio.pl/39/246/Artykul/1188406,Kleska-hiszpanskiej-Wielkiej-Armady"/>
      </related>
    </article>
  </body>
</html>