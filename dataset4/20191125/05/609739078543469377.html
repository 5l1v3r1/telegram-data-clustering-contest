<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/gundem/talat-atilla-ile-yedi-yildir-gorusmedim-41381523"/>
    <meta property="og:site_name" content="Hürriyet"/>
    <meta property="article:published_time" content="2019-11-25T05:45:00+00:00"/>
    <meta property="og:title" content="Son dakika haberi: Kemal Kılıçdaroğlu da Hürriyet'e konuştu... Bakın niye 'doğrudur' dedim!"/>
    <meta property="og:description" content="Kılıçdaroğlu, Muharrem İnce’nin Beştepe’ye gittiğine dair ‘haberin’ kaynağı olduğu belirtilen gazeteci Talat Atilla ile yedi yıldır görüşmediğini söyledi. Kılıçdaroğlu televizyonda yaptığı “Doğrudur” açıklaması için “Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor” dedi."/>
  </head>
  <body>
    <article>
      <h1>Son dakika haberi: Kemal Kılıçdaroğlu da Hürriyet'e konuştu... Bakın niye 'doğrudur' dedim!</h1>
      <address><time datetime="2019-11-25T05:45:00+00:00">25 Nov 2019, 05:45</time> by <a rel="author">İsmail Saymaz, İsmail Saymaz</a></address>
      <p>
        <b>Kılıçdaroğlu, Muharrem İnce’nin Beştepe’ye gittiğine dair ‘haberin’ kaynağı olduğu belirtilen gazeteci Talat Atilla ile yedi yıldır görüşmediğini söyledi. Kılıçdaroğlu televizyonda yaptığı “Doğrudur” açıklaması için “Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor” dedi.</b>
      </p>
      <p><b><a href="http://www.hurriyet.com.tr/haberleri/chp">CHP</a></b> Genel Başkanı Kemal <a href="http://www.hurriyet.com.tr/haberleri/kilicdaroglu">Kılıçdaroğlu</a>, CHP’li bir siyasetçinin Cumhurbaşkanı Tayyip Erdoğan’ı ziyaret ettiği iddiasına ilişkin Hürriyet gazetesine konuştu. Kılıçdaroğlu, bu iddianın kaynağı olan gazeteci Talat Atilla ile yedi yıldır görüşmediğini söyledi. Kılıçdaroğlu, bazı CHP’lilerin Beştepe’deki Cumhurbaşkanlığı Külliyesi’nde Erdoğan ile görüştüğüne dair öteden beri çeşitli duyumların geldiğini ifade ederken, FOX TV’de söylediği “Doğrudur” sözü ile “Erdoğan’ın CHP’nin içişlerine müdahil olmasını kastettiğini” söyledi.</p>
      <p>Kılıçdaroğlu, İnce’nin CHP Genel Merkezi’ni itham eden açıklamalarıyla ilgili olarak da, “Bu süreçte hiç kimse, açıklamaları ile saraya hizmet eder hale gelmemelidir” dedi.</p>
      <p>Kılıçdaroğlu’nun açıklamaları şöyle:</p>
      <p>
        <b>DUYUMLAR GELİYOR</b>
      </p>
      <p>- <b>(Talat Atilla kendisini aradı mı?)</b> Hayır, aramadı. Zaten, yanlış hatırlamıyorsam, Afyon’daki bir mühimmat deposu patlamasının olduğu yedi yıl öncesinden beri kendisiyle aramızda ne görüşme var, ne yüz yüze gelme var, ne konuşmuşluğumuz var. Yakın çevremi de aradığına dair bana gelen bir bilgi yok.</p>
      <p>- Bana da ‘Bazı CHP’liler saraya gitti’ şeklinde duyumlar geldi. Öteden beri geliyor. Elinizde kanıt varsa seslendirirsiniz. Kanıt yoksa seslendirmezsiniz. Sadece bana değil, birçok kişiye gitti. “Dedikodudur” dedim. Doğru mudur, yanlış mıdır, bilmiyorum. Erdoğan’ın CHP’yi karıştırma girişimi için ‘Doğrudur’ dedim.</p>
      <p>- Erdoğan’ın CHP’yi karıştırmak ve partinin içişlerine müdahil olmak için birçok şey yaptığını biliyoruz. Millet İttifakı’nı karıştırmak, dedikodu üretmek ve devletin yetkililerini kullanmak gibi. Böyle bir şey olunca (<a href="http://www.hurriyet.com.tr/">haber</a> yayınlanınca) ‘Doğrudur’ dedim. Bu olayı Rahmi Turan yazdığı zaman bir şey demedim. “Gazeteci haber almıştır” dedim. Bir yorumdur. Rahmi Turan, ertesi gün devam etti. Üçüncü gün Fox TV’ye çıktığımda, bu soru soruldu. Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor.</p>
      <p>- <b>(Muharrem İnce’nin iddiaları)</b> Bu süreçte hiç kimse, açıklamaları ile saraya hizmet eder hale gelmemelidir.”</p>
      <related>
        <a href="http://www.hurriyet.com.tr/gundem/haber-kaynagimi-aciklamayacagim-41381531"/>
      </related>
      <related>
        <a href="http://www.hurriyet.com.tr/gundem/chp-grup-baskanvekili-ozkoctan-muharrem-inceye-yanit-41381935"/>
      </related>
      <related>
        <a href="http://www.hurriyet.com.tr/gundem/son-dakika-muharrem-inceden-yeni-aciklama-41381800"/>
      </related>
      <p>.</p>
    </article>
  </body>
</html>