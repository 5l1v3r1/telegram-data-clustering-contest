<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401989/%D8%AE%D8%A8%D8%B1%D9%87%D8%A7%DB%8C-%D8%AE%D9%88%D8%A8-%D8%A7%D8%B2-%D8%AD%D9%88%D8%B6%D9%87-%D8%A2%D8%A8%D8%AE%DB%8C%D8%B2-%D8%AA%D9%86%DA%AF-%DA%A9%D9%86%D8%B4%D8%AA-%D8%A8%D8%B1%D8%A7%DB%8C-%D8%B3%D8%A7%DA%A9%D9%86%D8%A7%D9%86-%D9%85%D8%AD%D9%84%D8%A7%D8%AA-%D8%B4%D9%85%D8%A7%D9%84-%D8%B4%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:42:56+00:00"/>
    <meta property="og:title" content="خبرهای خوب از حوضه آبخیز &quot;تنگ کنشت&quot; برای ساکنان محلات شمال شهر کرمانشاه"/>
    <meta property="og:description" content="ایسنا/کرمانشاه معاون آبخیزداری اداره کل منابع طبیعی و آبخیزداری استان کرمانشاه با اشاره به پیشرفت فیزیکی 70 درصدی پروژه آبخیزداری و آبخوان‌داری تنگ کنشت کرمانشاه، گفت: این پروژه در سطح 15 هزار هکتار در حال اجرا است که اجرای آن نقش مهمی در کنترل سیلاب‌ بخش‌های شمالی شهر کرمانشاه دارد."/>
  </head>
  <body>
    <article>
      <h1>خبرهای خوب از حوضه آبخیز "تنگ کنشت" برای ساکنان محلات شمال شهر کرمانشاه</h1>
      <address><time datetime="2019-11-25T05:42:56+00:00">25 Nov 2019, 05:42</time> by <a rel="author">زهرا مرادی</a></address>
      <p>ایسنا/کرمانشاه معاون آبخیزداری اداره کل منابع طبیعی و آبخیزداری استان کرمانشاه با اشاره به پیشرفت فیزیکی 70 درصدی پروژه آبخیزداری و آبخوان‌داری تنگ کنشت کرمانشاه، گفت: این پروژه در سطح 15 هزار هکتار در حال اجرا است که اجرای آن نقش مهمی در کنترل سیلاب‌ بخش‌های شمالی شهر کرمانشاه دارد.</p>
      <p>غلامرضا چامه در گفت و گو با ایسنا، مجموع اعتبارات امسال برای انجام پروژه های آبخیزداری و آبخوان داری در استان کرمانشاه را 58 میلیارد تومان از محل اعتبارات ملی و استانی عنوان کرد و افزود: در صورتی که این  اعتبار به صورت کامل اختصاص یابد، می‌توان با اجرای پروژه های آبخیزداری و آبخوان داری بخشی از خطرات سیلاب را در مناطق بحرانی استان کاهش داد.</p>
      <p>چامه گفت: امسال با عنات ویژه مقام معظم رهبری از محل صندوق توسعه ملی مبلغ 38 میلیارد تومان اعتبار برای اجرای عملیات آبخیزداری و آبخوان داری در 19 حوضه آبخیز در سطح 14 شهرستان استان  اختصاص پیدا کرده که تاکنون 35 درصد این رقم جذب شده است.</p>
      <p>معاون آبخیزداری اداره کل منابع طبیعی و آبخیزداری استان کرمانشاه ادامه داد: تاکنون عملیات اجرایی سه پروژه از این 19 پروژه به اتمام رسیده و پیش بینی می شود تا قبل از بارندگی‌های زمستان عمده این پروژه‌ها به اتمام برسد.</p>
      <p>وی ادامه داد: این پروژه ها عمدتا در مناطق سیل خیز و بحرانی استان مخصوصا در مناطق شهری و روستایی در معرض خطر سیلاب در حال اجرا بوده و یا اجرا شده است.</p>
      <p>چامه افزود: یکی از پروژه هایی که مشرف به شهر کرمانشاه کار شده حوضه آبخیز تنگ کنشت در شمال شهر کرمانشاه است که سیلاب ناشی از آن قسمت های شمال شهر کرمانشاه مخصوصا شهرک‌های تکاور، ظفر، آبادانی و مسکن، جهاد، جوادیه، نصر و بخش هایی از فرودگاه کرمانشاه در میدان امام خمینی(ره)، شهرک ده پهن و ایستگاه راه آهن کرمانشاه را به شدت تهدید می کرد که در هنگام وقوع سیلاب‌های فروردین امسال هم بیشترین دغدغه مسئولین استان بود.</p>
      <p>وی ادامه داد: این پروژه با اعتباری بالغ بر شش میلیارد تومان و با پیشرفت فیزیکی 70 درصدی در حال انجام است و پیش بینی می شود با اتمام این پروژه که در سطح 15 هزار هکتار از سطح حوضه آبخیز تنگ کنشت اجرایی شده، کاهش حجم بیش از 600 هزار مترمکعبی از مقدار سیلاب خروجی به داخل شهر را شاهد باشیم که این رواناب به شکل تغذیه آبخوان منطقه باعث تقویت سفره های آب زیرزمینی دشت کرمانشاه شده و چاه های منطقه نوکان که آب شرب بخشی از شهر کرمانشاه را تامین می‌کنند، آبدار شده و در نهایت از فرونشست زمین در دشت کرمانشاه جلوگیری خواهد کرد.</p>
      <p>چامه ادامه داد: امسال از محل اعتبارات استانی هم  مبلغ 20 میلیارد تومان برای اجرای عملیات آبخیزداری و آبخوان‌داری در استان کرمانشاهر در نظر گرفته شده که تاکنون 30 درصد آن تخصیص پیدا کرده است.</p>
      <p>معاون آبخیزداری اداره کل منابع طبیعی و آبخیزداری استان کرمانشاه گفت: این اعتبارات بیشتر به منظور کاهش سیلاب، تغذیه آبخوانها، حفاظت از خاک در دشتهای بزرگ و حوضه‌های آبخیز شهری و مناطق بحرانی استان در نظر گرفته شده و به وسیله این اعتبارات علاوه بر اجرای عملیات آبخیزداری جدید، سازه‌های کنترل سیلاب سال‌های قبل که نیاز به مرمت و بازسازی دارند، اصلاح می‌شوند. خصوصا در حوزه های شهری جنوب شهر کرمانشاه مانند حوضه های آبخیز چمن، چشمه سفید و سراب قنبر که منتهی به رودخانه آبشوران می‌شوند.</p>
      <p> وی ادامه داد: اداره کل منابع طبیعی و آبخیزداری استان کرمانشاه در سنوات قبل توانسته سیلاب حوضچه‌های شهری جنوب شهر کرمانشاه مخصوصا حوزه آبخیز رودخانه آبشوران را به خوبی کنترل کند.</p>
      <p> چامه گفت: عملیات آبخیزداری و کنترل سیلاب این حوضچه شامل یازده دستگاه بند خاکی بوده که حجم سیلاب آبشوران را به 500 هزار مترمکعب در هر واقعه سیلاب کاهش می‌دهد.</p>
      <p>این مسئول با اشاره به در نظر گرفته شدن اعتبار 20 میلیارد تومانی برای 13 شهرستان از محل اعتبارات استانی، گفت: 10.5 میلیارد تومان از این اعتبارات برای انجام پروژه های آبخیزداری و کنترل سیلاب در شهرستان کرمانشاه اختصاص داده شده است.</p>
      <p>انتهای پیام</p>
    </article>
  </body>
</html>