<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T05:06:41+00:00"/>
    <meta property="og:title" content="Κοινωνικό μέρισμα: Αυτή την εβδομάδα οι αποφάσεις για το ποσό και τους δικαιούχους"/>
    <meta property="og:description" content="Ο υπουργός Οικονομικών άφησε ανοιχτό το ενδεχόμενο ένα μέρος του επιδόματος θέρμανσης να καταβληθεί και στην αρχή του 2020."/>
  </head>
  <body>
    <article>
      <h6 class="kicker">θα δοθεί μέσα στον Δεκέμβριο</h6>
      <h1>Κοινωνικό μέρισμα: Αυτή την εβδομάδα οι αποφάσεις για το ποσό και τους δικαιούχους</h1>
      <h2>Ο υπουργός Οικονομικών άφησε ανοιχτό το ενδεχόμενο ένα μέρος του επιδόματος θέρμανσης να καταβληθεί και στην αρχή του 2020.</h2>
      <address><time datetime="2019-11-25T05:06:41+00:00">25 Nov 2019, 05:06</time> by <a rel="author">ΤΑΣΟΣ ΔΑΣΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Facebook 0</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Twitter</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">LinkedIn</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Περισσότερα</a>
        </li>
      </ul>
      <p>Αυτή την εβδομάδα θα οριστικοποιηθούν οι αποφάσεις τόσο σε ό,τι αφορά το ύψος του κοινωνικού μερίσματος -που θα μοιραστεί στο τέλος του χρόνου- όσο και για τους τελικούς δικαιούχους, με τον υπουργό Οικονομικών κ. Χρήστο Σταϊκούρα να αφήνει ανοιχτό το ενδεχόμενο ένα μέρος του επιδόματος θέρμανσης να καταβληθεί και στην αρχή του 2020.</p>
      <p>Μιλώντας στο «Open» και τη δημοσιογράφο Φαίη Μαυραγάνη, ο υπουργός Οικονομικών έδωσε ένα περίγραμμα για το μέρισμα που θα δοθεί μέσα στον Δεκέμβριο. Είπε ότι έως τώρα από την ανάληψη της κυβέρνησης από τη Ν.Δ. ένα δημοσιονομικό κενό κληρονομήθηκε από την κυβέρνηση του ΣΥΡΙΖΑ και παράλληλα μοιράστηκαν επιπλέον μέτρα ύψους 500 εκατ. ευρώ μέσω της μείωσης του ΕΝΦΙΑ, της προκαταβολής φόρου για τις επιχειρήσεις από το 100% στο 95% και του αυξημένου επιδόματος θέρμανσης. Σε κάθε περίπτωση, το ποσό που θα μοιραστεί θα διατεθεί για μια έκτακτη παροχή και όχι για κάποια μόνιμη μείωση φόρου, θα καταβληθεί σε χρήμα και θα έχει στόχο να ανακουφίσει ευάλωτες οικονομικές ομάδες.</p>
      <p>«Υπάρχει ένα ποσό το οποίο θα διανεμηθεί σε ευαίσθητες κοινωνικές ομάδες. Το πόσο θα είναι αυτό θα αποφασιστεί αυτή την εβδομάδα και το πώς θα διανεμηθεί», είπε ο υπουργός για να προσθέσει πως «ό,τι μέτρο ληφθεί θα είναι μία και έξω, δεν θα είναι μόνιμο μέτρο, άρα δεν μπορεί να είναι ένα φορολογικό μέτρο με μόνιμα χαρακτηριστικά».</p>
      <p>Υπενθυμίζεται ότι το τελικό κείμενο του Προϋπολογισμού ανεβάζει το υπερπλεόνασμα του 2019 στα 436 εκατ. ευρώ. Σύμφωνα με ανώτερα στελέχη του οικονομικού επιτελείου, από τα χρήματα αυτά και ένα υπόλοιπο περίπου 300 εκατ. ευρώ από το αποθεματικό του Προϋπολογισμού (σύνολο 736 εκατ. ευρώ) θα πρέπει να καλυφθούν τα 150 από τα 200 εκατ. ευρώ που είναι οι υποχρεώσεις του Δημοσίου σε Υπηρεσίες Κοινής Ωφέλειας (ΥΚΩ) της ΔΕΗ, θα πληρωθεί το αυξημένο στα 68 εκατ. ευρώ επίδομα θέρμανσης και θα δοθεί έκτακτη επιχορήγηση 62 εκατ. ευρώ σε νοσοκομεία, ενώ θα πρέπει να διατηρεί και ένα μαξιλάρι ασφαλείας της τάξης των 200- 250 εκατ. ευρώ για να καλυφθούν ενδεχόμενες αναθεωρήσεις δημοσιονομικών στοιχείων. Συνεπώς διαθέσιμα θα είναι περίπου 200-250 εκατ. ευρώ προς διανομή σε όσους το έχουν πραγματικά ανάγκη. Ανάμεσα στις εισηγήσεις που έχουν αρχίσει να συγκεντρώνονται στο Γραφείο του Πρωθυπουργού, που θα πάρει και τις τελικές αποφάσεις, είναι το μέρισμα να μοιραστεί σε ανέργους δικαιούχους του ΚΕΑ ή και αγρότες.</p>
      <p>
        <b>Το επίδομα θέρμανσης</b>
      </p>
      <p>Στη συνέντευξή του ο υπουργός Οικονομικών άφησε ανοιχτό το ενδεχόμενο να δοθεί επίδομα θέρμανσης και τον Ιανουάριο. «Εχουμε βάλει καταληκτική ημερομηνία στο τέλος του έτους για τη χορήγηση του επιδόματος θέρμανσης, αλλά ανάλογα πώς θα εξελιχθεί η κατάσταση θα δούμε τι περιθώρια έχουμε και για τον Ιανουάριο», είπε συγκεκριμένα.</p>
      <p>Τούτο με δεδομένο ότι τα χρονικά περιθώρια και για τους δικαιούχους αλλά και για το υπουργείο είναι ασφυκτικά. Οι ενδιαφερόμενοι θα πρέπει να αγοράσουν πετρέλαιο και να κάνουν την αίτηση για το επίδομα το αργότερο μέχρι και τις 20 Δεκεμβρίου. Ωστόσο, τόσο η καθυστέρηση δημοσίευσης σε ΦΕΚ της απόφασης όσο το γεγονός ότι ο καλός καιρός συνεχίζεται αποτρέπουν όσους δικαιούνται το επίδομα από το να δώσουν ένα πολύ μεγαλύτερο ποσό για να αγοράσουν πετρέλαιο. Επίσης φαίνεται ότι στους αρχικούς υπολογισμούς έχουν γίνει και λάθη που οδηγούν σε χαμηλότερα επιδόματα σε ορεινούς δήμους της Βόρειας Ελλάδας. Τα λάθη αυτά θα πρέπει να εντοπιστούν και να διορθωθούν ως τις αρχές του 2020.</p>
      <p>
        <b>Νέα μείωση του ΕΝΦΙΑ</b>
      </p>
      <p>Σε ό,τι αφορά τον ΕΝΦΙΑ, ο υπουργός σημείωσε ότι η άσκηση με χρονικό ορίζοντα τον Μάιο του 2020 σε ό,τι αφορά τις αντικειμενικές αξίες και τις ζώνες μπορεί να οδηγήσει με μεγαλύτερο δημοσιονομικό χώρο. «Εκτιμούμε από τα πρώτα στοιχεία που έχουμε δει ότι μπορεί να προκύψει σημαντικός δημοσιονομικός χώρος, ακόμη μεγαλύτερος χώρος από αυτόν που λέγαμε προεκλογικά, για να μειώσουμε τον ΕΝΦΙΑ σε αυτούς που σήκωσαν τον βάρος τα προηγούμενα χρόνια», είπε. Πρόσθεσε ακόμη πως «αν καταφέρουμε -όπως προσδοκούμε- να μειώσουμε και τα πρωτογενή πλεονάσματα από το 2021 και μετά, δημιουργείται ακόμη μεγαλύτερος δημοσιονομικός χώρος για ακόμη περισσότερες και μεγαλύτερες μειώσεις φόρων».</p>
      <p>
        <b>Η αποπληρωμή του ΔΝΤ</b>
      </p>
      <p>Στο μεταξύ, σήμερα αναμένεται να κλείσει το θέμα της πρόωρης αποπληρωμής 2,7 δισ. ευρώ από τα συνολικά 8,4 δισ. ευρώ που χρωστά η Ελλάδα στο ΔΝΤ, για τα οποία η χώρα επιβαρύνεται με επιτόκια 4,91%.</p>
      <p>Οι διαδικασίες των διαδοχικών εγκρίσεων από το Συμβούλιο Υπουργών Οικονομικών αλλά και των εθνικών Κοινοβουλίων θα γίνουν σήμερα ή το αργότερο έως την Παρασκευή.</p>
      <p>Η κίνηση αποπληρωμής είναι περισσότερο συμβολική και βελτιώνει την εικόνα της Ελλάδας προς τα έξω, αφού το ετήσιο κέρδος από τόκους θα είναι περίπου 74 εκατ. ευρώ. Με την πληρωμή Ελλάδα εξοφλεί τις υποχρεώσεις στο Ταμείο μέχρι και τις αρχές του 2021. Παράλληλα, πηγές του ΥΠΟΙΚ αφήνουν ανοιχτό το ενδεχόμενο να προχωρήσουν και σε δεύτερη αποπληρωμή του Ταμείου μέσα στο 2020.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Facebook 0</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Twitter</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">LinkedIn</a>
        </li>
        <li>
          <a href="https://www.eleftherostypos.gr/oikonomia/492007-koinoniko-merisma-ayti-tin-ebdomada-oi-apofaseis-gia-to-poso-kai-toys-dikaioyxoys/#">Περισσότερα</a>
        </li>
      </ul>
    </article>
  </body>
</html>