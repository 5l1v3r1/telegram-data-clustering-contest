<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/suprun-nazvala-naynebezpechnishi-miscya-v-kvartiri-642148.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T05:44:07+00:00"/>
    <meta property="og:title" content="Супрун назвала найнебезпечніші місця в квартирі"/>
    <meta property="og:description" content="Кількість бактерій пов’язана з кількістю членів сім’ї та наявністю дітей, соціальним та економічним статусом сім’ї, раціоном, а також власне типом ганчірки, яку використовують на кухні"/>
  </head>
  <body>
    <article>
      <h1>Супрун назвала найнебезпечніші місця в квартирі</h1>
      <address>
        <time datetime="2019-11-25T05:44:07+00:00">25 Nov 2019, 05:44</time>
      </address>
      <h4>Кількість бактерій пов’язана з кількістю членів сім’ї та наявністю дітей, соціальним та економічним статусом сім’ї, раціоном, а також власне типом ганчірки, яку використовують на кухні</h4>
      <p>Колишня в.о. міністра охорони здоров'я Уляна Супрун розповіла на своїй сторінці <a href="https://www.facebook.com/ulanasuprun/">в Facebook</a> про небезпечні місця в квартирі, які ми іноді обходимо своєю увагою під час прибирання.</p>
      <p>Вона зазначила, що більшість мікроорганізмів в нашому оточенні не є патогенними, а частіше навіть корисними, адже тренують наш імунітет. Однак, в деяких випадках надмірне їх розмноження може становити небезпеку.</p>
      <p>«Бактерії люблять вологість та тепло, саме тому кухня — чи не найбільш наповнене мікроорганізмами приміщення у квартирі. Напевно, ви вже здогадалися, що не лише смітник для харчових відходів є осередком бактерій. Невинна кухонна ганчірка нічим не гірша — нею витирають руки, стіл, пролиті інгредієнти», – підкреслила Супрун.</p>
      <p>За словами експерта, більше 75% губок для миття посуду містять сальмонелу або кишкову паличку, а на ручці крана у ванній такі мікроорганізми зустрічалися тільки в 9% випадків. Зрештою використання такої ганчірки може призвести до харчового отруєння.</p>
      <p>Супрун зазначила, що кухонна ганчірка є відображенням мікробіоти та звичок своїх власників.</p>
      <p>«Дослідники стверджують, що кількість бактерій пов’язана з кількістю членів сім’ї та наявністю дітей, соціальним та економічним статусом сім’ї, раціоном, а також власне типом ганчірки, яку використовують на кухні. Наприклад, золотисті стафілококи — бактерії, які іноді живуть на шкірі, в носі чи горлі, переважали в сім’ях, які мають багато дітей і нижчий соціально економічний статус. Водночас, кишкова паличка частіше трапляється на ганчірках у квартирах, де більше споживають м’ясо», – розповіла вона.</p>
      <p>По всій кухні можна знайти чимало місць та предметів, де живуть бактерії. У кухонній раковині та на крані — може бути кишкова паличка, а на кухонній губці — взагалі сотні різноманітних видів бактерій.</p>
      <h3>Що робити, щоб уберегтися?</h3>
      <p>1. Варто дотримуватися простих правил. Передусім регулярно прати та змінювати кухонні ганчірки — принаймні раз на тиждень. Не витирайте одним рушником приміром обличчя, руки і яблука. Регулярно протирайте дверцята шаф і холодильника, особливо після приготування м’яса, риби, яєць. Кавоварка чи кавова машина, дощечки для нарізання продуктів також потребують регулярного миття. Важливо користуватися окремою дошкою для нарізання м’яса та риби. І головне правило — мийте руки. Наскільки банально воно б не звучало, але саме руки гарантують бактеріям найшвидше переміщення всередину нашого організму</p>
      <p>2. Вимикачі світла та ручки не виглядають як найбільш очевидні осередки бактерій, хоча ними є. Насправді чимало бактерій чекають на нас на ручці мікрохвильовки, духовки та холодильника, на вимикачі світла у ванній і туалеті. Ці поверхні бажано мити щотижня. Також варто для кожної з поверхонь використовувати окремі ганчірки чи губки.</p>
      <p>3. Як не дивно, місце, де ми власне позбавляємось усього бруду, що накопичується на тілі за день, також є доволі сприятливим для бактерій. Особливо, якщо ви любите гарячий душ чи ванну, варто регулярно дбати про чистоту душу та шлангу, стоку, кранів, підлоги довкола туалету, рушників та зубних щіток.</p>
      <p>Іноді у вологих місцях ванної кімнати можуть утворюватися доволі стійкі бактеріальні біоплівки. Часто це деякі види мікобактерій. Зазвичай вони не розглядаються як патогенні, однак у деяких випадках, наприклад, при пригніченому імунітеті, можуть бути причиною інфекційних процесів.</p>
      <p>Те саме стосується й плісняви, що частенько з’являється у місцях із підвищеною вологістю.</p>
      <p>Протирати доступні поверхні та крани має сенс щодня, а повноцінне прибирання робити раз на тиждень. Не забувайте також змінювати рушники у ванній по мірі забруднення, але не рідше як раз на тиждень, а зубні щітки — кожні три/чотири місяці.</p>
      <p>4. Пральна машина і білизна. Волога білизна навіть за короткий час може дати можливість мікроорганізмам розмножитися. Саме тому варто якомога швидше після прання виймати речі з машини та вивішувати сушитись. Також варто час від часу мити пральну машинку, зокрема за гумовою прокладкою — там накопичуються і сміття, і бактерії. А деякі пральні машинки мають функцію дезінфекції — не забувайте нею користуватися.</p>
      <p>5. Пензлики, спонжі та інший вміст косметички, особливо, якщо вона з вами багато подорожує чи переміщується містом, є осередком розмноження бактерій. Бактерії, що живуть на аплікаторах і пензликах, можуть спричиняти подразнення очей і шкіри або навіть розвиток інфекцій. Вміст косметички має зберігатися в чистому та сухому місці за кімнатної температури. Пензлики варто мити раз на тиждень.</p>
      <p>6. Пам’ятайте, що не лише домашні меблі та ганчірки можуть становити небезпеку. Мобільний телефон, навушники, ключі, гаманець, ланч-бокс та поверхня рюкзака чи сумки також є місцем проживання бактерій — адже вони з нами всюди. Пульти, клавіатура та мишка — прилади, якими користуються відразу декілька членів сім’ї, варто регулярно очищувати аби небезпечні бактерії не передавалися таким шляхом.</p>
      <related>
        <a href="https://glavcom.ua/country/health/suprun-poyasnila-chomu-visoki-pidbori-mozhut-zashkoditi-zdorovyu--601243.html"/>
        <a href="https://glavcom.ua/country/health/suprun-zaklikala-ukrajinciv-ne-boyatisya-protyagiv-487209.html"/>
        <a href="https://glavcom.ua/kyiv/news/v-11-tisyach-ditey-kiyan-vveli-vakcini-proti-koru-466153.html"/>
      </related>
    </article>
  </body>
</html>