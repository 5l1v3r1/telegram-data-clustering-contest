<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/upprustning-av-ostkustbanan-kan-avlasta-vagnatet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Upprustning av Ostkustbanan – kan avlasta vägnätet"/>
    <meta property="og:description" content="En upprustning av Ostkustbanan skulle korta restiden betydligt mellan Umeå och Stockholm. Det skulle också innebära bättre förutsättningar att skicka gods med tåg."/>
  </head>
  <body>
    <article>
      <h1>Upprustning av Ostkustbanan – kan avlasta vägnätet</h1>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Thomas Sundberg</a></address>
      <p>
        <b>En upprustning av Ostkustbanan skulle korta restiden betydligt mellan Umeå och Stockholm. Det skulle också innebära bättre förutsättningar att skicka gods med tåg.</b>
      </p>
      <p>SJ räknar Ostkustbanan som den tredje viktigaste järnvägssträckan i Sverige. Men den är i så dåligt skick, framför allt mellan Gävle och Västeraspby, där Botniabanan tar vid, att något måste göras.</p>
      <p>– Det är helt ohållbart. Vi måste se till att det kommer till ytterligare kapacitet för att pendling och godstrafik ska kunna fungera bättre, säger Ingela Bendrot som är vd för Nya Ostkustbanan.</p>
      <h3>Snabbare resor och mer godstrafik</h3>
      <p>Idag tar det nästan sju timmar att resa mellan Umeå och Stockholm. Ett dubbelspår skulle innebära en resa på knappt fyra timmar. Än värre är det med godstrafiken. Sträckan Sundsvall – Härnösand har flera områden där tågen får köra max 40 km/h.</p>
      <p>Dessutom innebär banans skick och utformning att vagnarnas totalvikt kraftigt begränsas. Speditörer väljer att transportera via vägnätet istället.</p>
      <p>– Om man istället kunde få upp godset på järnvägen så kan det gå hela vägen ut mot kontinenten. Det skulle innebära en helt annan situation på E4 längs med kusten vilket vore väldigt bra utifrån klimatsynpunkt också, säger Ingela Bendrot.</p>
      <h3>Kamp mot andra projekt</h3>
      <p>Men att göra verklighet av en upprustning med bland annat dubbelspår måste vägas in i andra stora infrastruktursatsningar. Regeringen vill ju till exempel bygga höghastighetsjärnväg mellan Stockholm, Göteborg och Malmö. Det gäller alltså att vässa argumenten för Ostkustbanan.</p>
      <p>– Varje enskild etapp, varje del man bygger och förbättrar på den här befintliga järnvägen, kommer att leda till kortare restider och ökad kapacitet. Till skillnad från de här nya projekten där man måste bygga en lång järnväg innan man får ut nytta av den, så kommer vi att kunna leverera nytta för varje etapp som byggs. Det är ett av de viktiga argumenten, säger Ingela Bendrot.</p>
    </article>
  </body>
</html>