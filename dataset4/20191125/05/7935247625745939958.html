<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/olum-kaydi-elektronik-ortama-tasindi-216115h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T05:39:04+00:00"/>
    <meta property="og:title" content="Ölüm kaydı elektronik ortama taşındı"/>
    <meta property="og:description" content="Sağlık Bakanlığı, Bursa’daki ölüm vakalarının elektronik ortamda kayıt ve tescili için ‘Ölüm Bildirim Sistemi’ni devreye aldı. Bu sayede cenazelerin nakil/defin işlemleri hızlandırılacak"/>
  </head>
  <body>
    <article>
      <h1>Ölüm kaydı elektronik ortama taşındı</h1>
      <h2>Sağlık Bakanlığı, Bursa’daki ölüm vakalarının elektronik ortamda kayıt ve tescili için ‘Ölüm Bildirim Sistemi’ni devreye aldı. Bu sayede cenazelerin nakil/defin işlemleri hızlandırılacak</h2>
      <address>
        <time datetime="2019-11-25T05:39:04+00:00">25 Nov 2019, 05:39</time>
      </address>
      <p>Sağlık Bakanlığı, Bursa'daki ölüm vakalarının elektronik ortamda kayıt ve tescili için 'Ölüm Bildirim Sistemi'ni devreye aldı. </p>
      <p>Artık tüm ölüm vakaları elektronik ortamda arşivlenebilecek ve ilgili kurumlarla yapılan entegrasyon sayesinde hekim tarafından bildirilen cenazelerin nakil/defin işlemleri hızlandırılacak. Doğum, sürücü, istirahat ve engelli raporlarından sonra sağlık tesislerinde gerçekleşen ölümlere verilen raporlar da elektronik imzalı e-Rapor haline getirildi. Bu sayede, kurumlar arasında yaşanılan bürokratik işlemler de en aza indirilecek. </p>
      <p>
        <b>NÜFUS DAİRESİNE GİTMEK YOK...</b>
      </p>
      <p>Yaklaşık 200 bin kullanıcının bulunduğu Ölüm Bildirim Sistemi, sağlık hizmeti veren tüm kamu ve özel tesisler, belediyeler ve adli tıp kurumları ile entegre çalışıyor. Nüfus ve Vatandaşlık İşleri Genel Müdürlüğü ile yapılan çalışmalar sonucu Ankara, İzmir, Bursa, Rize, Kırıkkale ve Konya illerinde ölüm kayıtlarında elektronik ortamda tescil uygulamasına geçildi. Bu sayede vatandaşlar Nüfus Müdürlüklerine gitmek zorunda kalmıyor. Tescil işleminin önümüzdeki yıldan itibaren tüm Türkiye'ye yaygınlaştırılması hedefleniyor.</p>
    </article>
  </body>
</html>