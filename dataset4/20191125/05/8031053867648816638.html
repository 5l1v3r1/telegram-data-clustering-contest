<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/o-%ce%bc%ce%b9%cf%87%ce%ac%ce%bb%ce%b7%cf%82-%cf%87%cf%81%cf%85%cf%83%ce%bf%cf%87%ce%bf%ce%90%ce%b4%ce%b7%cf%82-%ce%b1%cf%80%cf%8c-%cf%84%ce%b1-%ce%be%ce%b7%ce%bc%ce%b5%cf%81%cf%8e%ce%bc%ce%b1%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T05:03:04+00:00"/>
    <meta property="og:title" content="O Μιχάλης Χρυσοχοΐδης από τα ξημερώματα στο Ενιαίο Συντονιστικό Κέντρο Επιχειρήσεων"/>
    <meta property="og:description" content="Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας."/>
  </head>
  <body>
    <article>
      <h1>O Μιχάλης Χρυσοχοΐδης από τα ξημερώματα στο Ενιαίο Συντονιστικό Κέντρο Επιχειρήσεων</h1>
      <address>
        <time datetime="2019-11-25T05:03:04+00:00">25 Nov 2019, 05:03</time>
      </address>
      <p>
        <b>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.</b>
      </p>
      <p>Ο κ. Χρυσοχοΐδης ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.</p>
      <p>Τα περισσότερα προβλήματα από την έντονη βροχόπτωση εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</p>
      <p>Εξάλλου ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση – έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
    </article>
  </body>
</html>