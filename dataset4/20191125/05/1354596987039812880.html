<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/black-friday-nederlander-gelooft-korting-niet"/>
    <meta property="og:site_name" content="Emerce"/>
    <meta property="article:published_time" content="2019-11-25T05:07:00+00:00"/>
    <meta property="og:title" content="Black Friday: Nederlander gelooft korting niet, maar koopt toch"/>
    <meta property="og:description" content="Bijna zeventig procent van de Nederlanders denkt dat de kortingen op Black Friday nep zijn, toch is één op de vijf van plan sowieso iets aan te schaffen op deze dag. Dit blijkt uit onderzoek van strategie- en marketingadviesbureau Simon-Kucher &amp; Partners onder 1000 Nederlanders."/>
  </head>
  <body>
    <article>
      <h1>Black Friday: Nederlander gelooft korting niet, maar koopt toch</h1>
      <address><time datetime="2019-11-25T05:07:00+00:00">25 Nov 2019, 05:07</time> by <a rel="author">Redactie Emerce</a></address>
      <p>
        <b>Bijna zeventig procent van de Nederlanders denkt dat de kortingen op Black Friday nep zijn, toch is één op de vijf van plan sowieso iets aan te schaffen op deze dag. Dit blijkt uit onderzoek van strategie- en marketingadviesbureau Simon-Kucher &amp; Partners onder 1000 Nederlanders.</b>
      </p>
      <p>De populariteit van Black Friday wint snel aan terrein in Nederland, zo’n 95 procent is bekend met het fenomeen. Toch weet slechts 25 procent van de Nederlanders wanneer Black Friday precies plaatsvindt, namelijk op de laatste vrijdag van november.</p>
      <p>Met het oog op de feestmaand die eraan komt worden er op Black Friday met name inkopen gedaan voor kerst (42%), de Sint lijkt op zijn retour (24%). Ook is er een duidelijke verdeling te zien in de koopjes die mannen en vrouwen jagen. Zo gaan mannen met name voor elektronica (44%) tijdens Black Friday en kopen vrouwen vooral modeartikelen (49%).</p>
      <p>De kortingen vliegen je om de oren op de laatste vrijdag van november, maar de Nederlander neemt niet zomaar genoegen met elke aanbieding. Een korting moet al gauw veertig procent of hoger zijn.</p>
      <p>Hoewel jongeren (18 – 24 jaar) Black Friday het vaakst als ‘hysterisch’ beschouwen staan zij er wel het meest positief tegenover.</p>
      <p>Uit een vergelijkbaar onderzoek van Thuiswinkel.org, in samenwerking met Ruigrok NetPanel, blijkt dat 95 procent van de Nederlanders inmiddels bekend is met Black Friday. De vrijdag is daarmee veel bekender dan de van oorsprong online koopjesdag Cyber Monday (63 procent).</p>
      <p>53 procent verwacht dat de meeste (web)winkels de hele week acties en aanbiedingen hebben. Toch geeft de grootste groep aan pas op vrijdag aankopen doen.</p>
      <p>Van alle Nederlanders overweegt 74 procent gebruik te maken van de Black Friday-kortingen; onder Generation Z (14 t/m 22 jaar) is dit zelfs 95 procent.</p>
      <p>Acht van de tien Nederlanders zegt zich niet schuldig te voelen wanneer ze alleen maar sterk afgeprijsde artikelen gaan kopen. Daarnaast geeft 40 procent aan van plan te zijn om kleding te kopen.</p>
      <p>
        <i>Foto Shutterstock</i>
      </p>
      <related>
        <h4>Gerelateerde items</h4>
        <a href="https://www.emerce.nl/achtergrond/hoe-overleef-je-als-e-commerce-black-friday"/>
        <a href="https://www.emerce.nl/achtergrond/black-friday-duitsland-dit-moet-je-weten"/>
        <a href="https://www.emerce.nl/nieuws/ecommercebranche-zet-zich-schrap-decemberdrukte"/>
      </related>
    </article>
  </body>
</html>