<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/autokinito/arthro/ena_katharoaimo_ilektriko-589104/"/>
    <meta property="og:site_name" content="Real.gr"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Toyota C-HR: Ανανεωμένο και υβριδικό"/>
    <meta property="og:description" content="Το Ford Mustang Mach-E έρχεται με 337 ίππους και σπορ χαρακτηριστικά που προκαλούν."/>
  </head>
  <body>
    <article>
      <h1>
        <a href="https://www.real.gr/autokinito/arthro/touota_c_hr_ananeomeno_kai_ybridiko-589102/">Toyota C-HR: Ανανεωμένο και υβριδικό</a>
      </h1>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Του Σπύρου Ρέκκα</a></address>
      <p>
        <b>Το Ford Mustang Mach-E έρχεται με 337 ίππους και σπορ χαρακτηριστικά που προκαλούν.</b>
      </p>
      <p>Η Ford πέτυχε τον καλύτερο συνδυασμό για το πρώτο της αμιγώς ηλεκτρικό αυτοκίνητο. Αξιοποίησε τις περγαμηνές του μοναδικού Mustang, διευρύνοντας την οικογένεια Mustang για πρώτη φορά έπειτα από 55 χρόνια, υιοθέτησε την τελευταία λέξη της τεχνολογίας και διαμόρφωσε το αμάξωμα σύμφωνα με τις επιταγές των μοντέρνων SUV.</p>
      <p>Το σήμα της λάμπει στην πρόσοψη του εντυπωσιακού αυτοκινήτου, που δίνει το έναυσμα για τη δημιουργία της νέας γκάμας 14 ηλεκτροκίνητων αυτοκινήτων που θα παρουσιάσει η εταιρεία στην αγορά της Ευρώπης, έως τα τέλη του 2020.</p>
      <p>Η νέα, πλήρως ηλεκτρική Ford Mustang Mach-E θα διατίθεται με δύο επιλογές ως προς τη χωρητικότητα της μπαταρίας (standard range και extended range), με κίνηση στους πίσω τροχούς είτε με τετρακίνηση μέσω της χρήσης ηλεκτροκινητήρων σταθερού μαγνήτη.</p>
      <p>Στην έκδοση extended range και κίνηση στους πίσω τροχούς, αναμένεται να εξασφαλίζει με μια φόρτιση ηλεκτρική αυτονομία έως και 600 χλμ. (WLTP). Το μοντέλο με την ίδια μπαταρία και κίνηση σε όλους τους τροχούς αναμένεται να αποδίδει ισχύ 337 ίππων.</p>
      <p>Η Ford θα προσφέρει, επίσης, μια ειδική έκδοση υψηλών επιδόσεων. Η Mustang Mach-E GT προβλέπεται να ολοκληρώνει την επιτάχυνση 0-100 χλμ./ώρα σε χρόνο μικρότερο των 5’’, αποδίδοντας προβλεπόμενη ισχύ 465 ίππων.</p>
      <p>Διαθέτει τρία προφίλ οδήγησης(Whisper, Engage και Unbridles), με το καθένα να προσφέρει διαφορετικά χαρακτηριστικά στη συμπεριφορά του οχήματος και κατ’ επέκταση μια ξεχωριστή εμπειρία οδήγησης και αισθήσεων. Ανάμεσα στα στοιχεία αυτά είναι η πιο σπορτίφ αίσθηση του συστήματος διεύθυνσης, ο ατμοσφαιρικός φωτισμός της καμπίνας, οι διαφορετικοί ήχοι, καθώς και τα δυναμικά γραφικά του πίνακα οργάνων που σχετίζονται άμεσα με τη συμπεριφορά και απόδοση του οχήματος στον δρόμο.</p>
      <p>Ενσωματωμένες λύσεις για τη φόρτιση του οχήματος καθοδηγούν τους οδηγούς στους πλησιέστερους δημόσιους σταθμούς, προτείνοντας σημεία φόρτισης κατά τη διάρκεια του ταξιδιού και παρέχοντας πρόσβαση σε πάνω από 125.000 σημεία του δικτύου φόρτισης FordPass σε 21 χώρες σε ολόκληρη την Ευρώπη. Ερχεται στην Ελλάδα στο τέλος του 2020, για να υποστηρίξει σθεναρά τη μοναδική οδηγοκεντρική φιλοσοφία της φημισμένης μάρκας.</p>
    </article>
  </body>
</html>