<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/pzm-magazine/Article-18d9ef79fcd9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="דיווח: ארה&quot;ב לא תמכור חמקנים למדינות המפרץ בגלל מחויבות לישראל"/>
    <meta property="og:description" content="איחוד האמירויות הביעו רצון לרכוש מטוסי קרב 35-F אך ארה&quot;ב לא צפוי להפר את ההסכם בין המדינות המחייב את האמריקאים לשמור על יתרונה של ישראל במאזן הכוחות במזרח התיכון. במקביל נשלחו חמקנים למפרץ להרתעת איראן"/>
  </head>
  <body>
    <article>
      <h1>דיווח: ארה"ב לא תמכור חמקנים למדינות המפרץ בגלל מחויבות לישראל</h1>
      <h2>איחוד האמירויות הביעה רצון לרכוש מטוסי קרב 35-F אך ארה"ב לא צפויה להפר את ההסכם בין המדינות המחייב אותה לשמור על יתרונה של ישראל במאזן הכוחות במזרח התיכון. במקביל נשלחו חמקנים למפרץ להרתעת איראן ורוסיה</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">שי לוי</a></address>
      <p>בכירים בפנטגון ומשרד ההגנה האמריקני מדגישים בשיחות פנימיות שלא יאשרו כל מכירה של מטוסי חמקן מסוג 35-F לאיחוד האמירויות הערביות.</p>
      <p>כבר למעלה משש שנים שבאיחוד האמירויות הערביות מעוניינים לרכוש מטוסי חמקן וכידוע כסף שם זו לא הבעיה. במהלך תערוכה אווירית גדולה המתקיימת בימים אלו בדובאי עלה שוב הרצון של הנסיכות לרכוש את המטוסים.</p>
      <p>העניין הוא שלארה"ב ישנו הסכם לשמירת יתרונה של ישראל במאזן הכוחות במזרח התיכון. שמירת היתרון מעוגנת בהסכם רשמי QME המעוגן בעצמו בחוק האמריקני.</p>
      <p>על פי החוק המדובר, הממשל חייב להציג אחת לתקופה דין וחשבון על מאזן הכוחות במזה"ת ולהסביר איך הם שומרים על היתרון הישראלי בפני ועדה של הקונגרס. זאת כנראה אחת הסיבות המרכזיות לכך שארה"ב צפויה לסרב.</p>
      <p>מבחינת ארה"ב מדובר בדילמה לא פשוטה. מצד אחד איחוד האמירויות היא בעלת ברית חשובה של ארה"ב. במדינה יש בין השאר בסיסים גדולים שנחשבים למשמעותיים אסטרטגית מבחינת האמריקאים. זו גם מדינה שרוכשת מערכות לחימה במיליארדי דולרים, והדבר נכון גם לסעודים.</p>
      <p>בשנת 2017 אף התפרסמו דיווחים על כך שנשיא ארה"ב טראמפ שוקל לאשר את עסקת המכירה של מטוסי החמקן למדינה. "הצוות של טראמפ הסכים לשקול את הבקשה. זו עדיין לא תשובה חיובית, אבל אני די בטוח שזה יקרה כשהאבק ישקע", צוטט בכיר בפנטגון.</p>
      <figure>
        <img src="https://img.mako.co.il/2019/10/23/kitkty_i.jpg"/>
        <figcaption>מטוס קרב אמריקאי. במזה"ת רוצים נשק מתקדם | צילום: WarriorsSupport@Twitter</figcaption>
      </figure>
      <p>בעבר כבר הביעו דאגה לא קטנה בישראל אחרי שממשל טראמפ אישר עסקאות שנדחו על ידי ממשל אובמה. בין אושרה מכירה לסעודים של עשרות מטוסי F-15 מהדגם המתקדם ביותר (SA) כזה שנחשב לשווה ערך ובמספר תחומים גם עולה על הדגמים הישראלים. לשאר מדינות הפרץ אושרה מכירה של מטוסי F-16, גם הם מבלוק מתקדם יותר מזה שיש לחיל האוויר הישראלי.</p>
      <p>במקביל החלו להתפרסם דיווחים על כך שגם הסעודים מעוניינים לרכוש את מטוסי ה- F-35 ובארה"ב נרשם לחץ שיוחס לכיוונה של ישראל נגד מימוש העסקאות. בכירים בפנטגון ובמשרד ההגנה כמו גם בעוד כמה זרועות של הממשל, יצאו נגד העסקה ופעלו לסכל אותה זאת כדי למלא אחר ההתחייבות של ארה"ב לשמור על היתרון הצבאי והטכנולוגי של ישראל.</p>
      <p>אולם בעוד שארה"ב לא מאשרת מכירה של חמקנים, היא החליטה לחזק את הכוח שלה איתם במזה"ת. מבסיס היל שביוטה יצאה טייסת 34 לפריסה בבסיס אל דפארה שבאיחוד האמירויות הערביות. זו טייסת החמקן השנייה שארה"ב פורסת לאזור. מדובר בחלק ממהלך של ארה"ב לחזק את הכוח האזורי שלה, מול האיראנים ולא פחות מכך גם מול הרוסים.</p>
    </article>
  </body>
</html>