<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/koncertai/pristatyta-kaledos-valdovu-rumuose-koncertu-programa/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T05:30:00+00:00"/>
    <meta property="og:title" content="Pristatyta „Kalėdos Valdovų rūmuose“ koncertų programa"/>
    <meta property="og:description" content="Paskutinę metų savaitę Kalėdos įžengs ir į Nacionalinis muziejus Lietuvos Didžiosios Kunigaikštystės valdovų rūmai. Penkis vakarus Didžiojoje renesansinėje menėje skambės įvairių žanrų muzika, atliekama pripažintų artistų ir kolektyvų. Gruodžio 27–31 d. rengiamo koncertų ciklo „Kalėdos Valdovų rūmuose“ metu publikos mylimų atlikėjų pristatoma subtili ir stilinga senosios bei klasikinės muzikos kompozicija..."/>
  </head>
  <body>
    <article>
      <h1>Pristatyta „Kalėdos Valdovų rūmuose“ koncertų programa</h1>
      <address><time datetime="2019-11-25T05:30:00+00:00">25 Nov 2019, 05:30</time> by <a rel="author">Made in Vilnius</a></address>
      <p>Paskutinę metų savaitę Kalėdos įžengs ir į Nacionalinis muziejus Lietuvos Didžiosios Kunigaikštystės valdovų rūmai. Penkis vakarus Didžiojoje renesansinėje menėje skambės įvairių žanrų muzika, atliekama pripažintų artistų ir kolektyvų.</p>
      <p>Gruodžio 27–31 d. rengiamo koncertų ciklo „Kalėdos Valdovų rūmuose“ metu publikos mylimų atlikėjų pristatoma subtili ir stilinga senosios bei klasikinės muzikos kompozicija dovanos neišdildomų įspūdžių, o atkurtose istorinėse erdvėse užkoduoti muzikiniai ritmai sukurs ypač magišką metų pabaigos švenčių nuotaiką.</p>
      <h3>PROGRAMA</h3>
      <h4>Tyri atspindžiai</h4>
      <p>
        <b>Gruodžio 27 d. 19.00–21.00 val.</b>
      </p>
      <p>RŪTA ŠVIPAITĖ (vokalas)<br/>VIKTORAS GERASIMOVAS (kontratenoras)<br/>JAN MAKSIMOVIČ (saksofonas)<br/>ROBERTAS BLIŠKEVIČIUS (altas)<br/>ARMAN ISOJAN (kontrabosas)<br/>VITALIJUS NEUGASIMOVAS (fortepijonas)</p>
      <p>
        <i>Programoje – tradicinės ir populiarios Kalėdų giesmės, autorinės kompozicijos ir improvizacijos Antonio Vivaldi, Johanno Sebastiano Bacho, Georgo Friedricho Händelio, Wolfgango Amadeuso Mozarto, Christopho Willibaldo Glucko, Edvardo Griego, Claudio Monteverdi ir kitų kompozitorių kūrinių temomis</i>
      </p>
      <p>Koncertų ciklą „Kalėdos Valdovų rūmuose“ pradeda naujas muzikinis projektas „Pure Reflections“ („Tyri atspindžiai“), kuriame savo talentais dalinasi džiazo dainininkė Rūta Švipaitė, kontratenoras Viktoras Gerasimovas, altininkas Robertas Bliškevičius, saksofonininkas Janas Maksimovičius, kontrabosininkas Armanas Isojanas ir pianistas Vitalijus Neugasimovas. Pirmoje dalyje skambės labai gerai visiems pasaulio melomanams žinomi klasikinės muzikos šedevrai, antroje dalyje – ne mažiau populiarūs kalėdiniai kūriniai.</p>
      <p>Šios programos idėja – naujas gerai žinomų kūrinių pateikimas, neapsiribojant vienu stiliumi. Kadangi programoje dalyvauja įvairių muzikos stilių atlikėjai, turintys didelę koncertinę patirtį, kiekvienas jų palieka nepakartojamą potėpį bendrame muzikiniame paveiksle. Nors dauguma interpretacijų primins džiazo muziką, taip pat girdėsime <i>pop</i>, <i>folk</i>, <i>new age</i>, <i>latin</i> ir kitų muzikos stilių elementus, daug improvizacijų, kurios suteiks šiam muzikiniam projektui išskirtinio žavesio.</p>
      <h4>Kalėdos su Monika Liu</h4>
      <p>
        <b>Gruodžio 28 d. 19.00–21.00 val.</b>
      </p>
      <p>MONIKA LIU (vokalas)<br/>DIMA GOLOVANOV (fortepijonas)<br/>DOMAS VYŠNIAUSKAS (trimitas)<br/>DOMAS ALEKSA (kontrabosas)<br/>MARIJUS ALEKSA (mušamieji)</p>
      <p>Programoje – autorinė kūryba, džiazo standartai, populiarios kalėdinės dainos.</p>
      <h4>Bernelis gime Bethlehem</h4>
      <p>
        <b>Gruodžio 29 d. 19.00–21.00 val.</b>
      </p>
      <p>Advento ir Kalėdų giesmės XVI–XVII a. Prūsijoje ir Mažojoje Lietuvoje</p>
      <p>Kamerinio choro „Brevis“ solistai: Ieva Gaidamavičiūtė-Barkauskė, Edita Bagdonaitė-Venislovienė, Povilas Vanžodis, Gintautas Venislovas, Nerijus Masevičius</p>
      <p>Senosios muzikos ansamblis „Morgaine“: Alina Rotaru – klavesinas, vargonai (Vokietija, Lietuva), Darius Stabinskas – viola <i>da gamba</i>, Mirjam-Luise Münzel – išilginės fleitos (Vokietija), Fernando Olivas – teorba (Meksika, Vokietija)</p>
      <p>Gailestingumo šventovės ansamblis: Gabija Adamonytė, Milda Adamonytė, Justė Andrikonytė, Povilas Vanžodis, Laurynas Adamonis, Tautvydas Mažeika</p>
      <p>Albrechtas Brandenburgietis (Albrecht von Brandenburg-Ansbach), paskutinysis Vokiečių ordino didysis magistras 1525 m. Krokuvos sutartimi Mažosios Lietuvos žemes, kurios tuo metu buvo Vokiečių ordino valstybė, reorganizavo į pasaulietinę Prūsijos kunigaikštystę. Taip Europoje atsirado pirmoji progresyvi, atvira pokyčiams, protestantiška valstybė, kurioje buvo sudarytos palankios sąlygos puoselėti lietuvių kalbą. Kunigaikščio Albrechto pavedimu Tilžėje, Karaliaučiuje, o vėliau ir kituose miestuose buvo įvestos lietuviškos pamaldos. 1544 m. įkurtas Karaliaučiaus universitetas (Albertina), vienas svarbiausių protestantizmo židinių Europos rytuose, kartu ir lietuvių raštijos darbuotojų rengimo centras. Tarp 1566 ir 1666 m. Mažojoje Lietuvoje buvo išleisti svarbiausi lietuviški giesmynai, kurių struktūra ir ypatumai buvo glaudžiai susiję su liuteroniškos muzikos raida Vokietijoje. Iš šių minėtų giesmynų atrinktos advento ir Kalėdų laikotarpiui skirtos giesmės tapo šios programos pagrindu, senieji lietuviški tekstai buvo pritaikyti garsių vokiečių kompozitorių partitūroms, suteikiant naują semantinį atspalvį. Programoje skambės Prūsijos kunigaikštystėje dirbusių ir su Karališkąja Prūsija susijusių kompozitorių polifoninė muzika. Šalia jų bus atliktos ir žodinės tradicijos būdu perduodamos advento ir Kalėdų giesmių, skambėjusių Mažojoje Lietuvoje, aranžuotės.</p>
      <h4>Salve Musa, Vivat Musica</h4>
      <p>
        <b>Gruodžio 30 d. 19.00–21.00 val.</b>
      </p>
      <p>MŪZA RUBACKYTĖ (fortepijonas, Lietuva, Prancūzija, Šveicarija)<br/>DMITRI MAKHTIN (smuikas, Rusija, Olandija)</p>
      <p>„Salve Musa, Vivat Musica“ pristato jauną talentą – pianistę Elžbietą Liepą Dvarionaitę</p>
      <p>Programa<br/>Johannes Brahms, Sonata Nr. 3 f-moll, op. 5<br/>Aleksandras Skriabinas, Sonata-fantazija Nr. 2 gis-moll, op. 19<br/>Antonín Dvořák, „Slavų šokis“ Nr. 2 e-moll, op. 72<br/>Piotras Čaikovskis, „Souvenir d’un lieu cher“ („Brangios vietos prisiminimas“), op. 42: Meditacija, Scherzo, Melodija.<br/>Valsas–Scherzo C-dur, op. 34.</p>
      <h4>Metų laikai. Įmantrusis da Vinčio instrumentas</h4>
      <p>
        <b>Gruodžio 31 d. 17.00–19.00 val.<br/>Gruodžio 31 d. 20.00–22.00 val.</b>
      </p>
      <p>Kamerinis orkestras CAPPELLA TEMPORALE<br/>SŁAWOMIR ZUBRZYCKI (viola organista, Lenkija)<br/>MONIKA KUČINSKA (sopranas)</p>
      <p>Paskutinę metų dieną specialiai šia proga susirenkantis kamerinis orkestras „Cappella Temporale“, kaip ir kasmet, klausytojams pasiūlys nepamirštamą muzikinę kelionę su Antonio Vivaldi „Metų laikais“, nuostabiomis melodijomis, muzikiniais pokštais, staigmenomis ir įdomiais solistais!</p>
      <p>Pagrindinis šių metų orkestro svečias – lenkų kilmės atlikėjas, kompozitorius ir muzikos instrumentų meistras, gimęs ir gyvenantis Krokuvoje, Sławomiras Zubrzyckis. 1988 m. Krokuvos muzikos akademijoje baigęs fortepijono ir kompozicijos specialybes, vėliau studijavo Bostono konservatorijoje, įgūdžius ir žinias gilino daugelyje meistriškumo kursų.</p>
      <p>2009 m. S. Zubrzyckis susidomėjo Renesanso genijaus Leonardo da Vinci, kurio 500 metų mirties metines minime šiemet, eskizais su netradicinio tipo instrumentu, sujungiančio klavišinių ir styginių muzikos instrumentų savybes – „viola organista“. Išstudijavęs 1488–1489 originalius eskizus, taip pat vėlesnius nepriklausomai kurtus panašių instrumentų brėžinius, Sławomiras prikėlė unikalų instrumentą naujam koncertiniam gyvenimui ir šiam vakarui atsiveš jį į Lietuvą.</p>
      <p>Vakaro programoje pasirodysianti Monika Kučinska – tarptautinių konkursų laureatė, festivalių dalyvė, aktyviai koncertuojanti tiek Lietuvoje, tiek užsienyje. Monika yra XIX Vincės Jonuškaitės-Zaunienės dainininkų konkurso I premijos laureatė, jau sukūrusi vaidmenis ne viename spektaklyje – „Meistriškumo pamoka (Maria Callas)“, pastatytame Valstybiniame Vilniaus mažajame teatre, „Vilnius City Opera“ rodytuose D. Ibelhauptaitės režisuotų operų G. Puccini „Tosca“, G. Verdi ,,Trubadūras“, W. A. Mozarto ,,Visos jos tokios“, Ch. Gounod ,,Faustas“, P. Čaikovskio „Pikų dama“ pastatymuose. Šiuo metu solistė tobulina savo vokalo įgūdžius Lietuvos muzikos ir teatro akademijoje, profesorės Astos Krikščiūnaitės klasėje.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/kaledos-sostineje/katedros-aiksteje-pradeta-montuoti-kaledine-egle/"/>
        <a href="https://madeinvilnius.lt/pramogos/kaledos-sostineje/pasilaiciuose-iziebta-pirmoji-sostines-kaledine-eglute/"/>
        <a href="https://madeinvilnius.lt/pramogos/koncertai/vilniuje-lankysis-kylanti-house-muzikos-zvaigzde-is-tel-avivo/"/>
        <a href="https://madeinvilnius.lt/pramogos/kaledos-sostineje/sostine-puosiasi-kaledoms-pradedamas-irengineti-rotuses-kaledinis-miestelis/"/>
        <a href="https://madeinvilnius.lt/pramogos/koncertai/vilniu-pamiles-duetas-sofi-tukker-i-sostine-grizta-dar-vienam-koncertui/"/>
        <a href="https://madeinvilnius.lt/pramogos/koncertai/ypatinga-m-levickio-cinema-turo-viesnia-arianos-grande-ir-michaelo-buble-scenos-partnere-lizzie-ball/"/>
      </related>
    </article>
  </body>
</html>