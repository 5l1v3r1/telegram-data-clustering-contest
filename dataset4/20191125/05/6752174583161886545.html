<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-igy-sporolhatunk-tobb-mint-50-ezret-karacsonyig/"/>
    <meta property="og:site_name" content="lokál"/>
    <meta property="article:published_time" content="2019-11-25T05:30:18+00:00"/>
    <meta property="og:title" content="Így spórolhatunk több mint 50 ezret karácsonyig"/>
    <meta property="og:description" content="Az év utolsó hónapjai jelentősen megterhelik a pénztárcánkat. Ilyenkor ugyanis több a rezsi és valljuk be, a karácsony sem olcsó mulatság. Az anyagi biztonságunkat azonban ilyenkor is érdemes megtartani, váratlan költségek ugyanis bármikor érhetnek bennünket. A Lokál ezért most spórolási tippeket gy"/>
  </head>
  <body>
    <article>
      <h1>Így spórolhatunk több mint 50 ezret karácsonyig</h1>
      <address><time datetime="2019-11-25T05:30:18+00:00">25 Nov 2019, 05:30</time> by <a rel="author">Holló Bettina</a></address>
      <p>
        <b>Az év utolsó hónapjai jelentősen megterhelik a pénztárcánkat. Ilyenkor ugyanis több a rezsi, és valljuk be, a karácsony sem olcsó mulatság. Az anyagi biztonságunkat azonban ilyenkor is érdemes megőrizni, váratlan költségek ugyanis bármikor felmerülhetnek. A Lokál ezért most spórolási tippeket gyűjtött össze.</b>
      </p>
      <p>Nem elég spórolni, meg is kell takarítani – jelentette ki a Lokálnak Papszt Kriszta pénzügyi szakértő. – A spórolásból csak akkor lesz megtakarítás, ha félre is tesszük. Lehet, hogy amit ma megspórolunk, azt holnap elköltjük másra – tette hozzá.</p>
      <p>Megtakarítani azonban nem könnyű, érdemes a lépéseket előre megtervezni. Először is határozzuk meg, hogy mire, mikorra és mekkora összeget gyűjtünk. Ha ezzel megvagyunk, vezessük a havi költésünket papíron, számítógépen vagy applikáción. Nincs más hátra, csak az elemzés, gondoljuk át, hogy melyek azok a felesleges kiadások, amelyekről a jövőben le tudnánk mondani. A szakértő segítségével most mi is igyekszünk ezekre a területekre rávilágítani, lássuk, mennyit spórolhatunk egy hónap alatt, ha megfogadjuk a következő tanácsokat.</p>
      <figure>
        <img src="https://www.lokal.hu/wp-content/uploads/2019/11/profimedia-0483491602-1280x764.jpg"/>
        <figcaption>Profimedia</figcaption>
      </figure>
      <p>
        <b>Kezelési költségek<br/>–1000 Ft</b>
      </p>
      <p>Készpénzfelvétel, utalás, SMS-értesítés: ezeknek egytől egyig áruk van. – Jó, ha odafigyelünk arra, hogy havonta hányszor és mekkora összeget veszünk fel a bankszámlánkról. Általában havi egy készpénzfelvétel ingyenes, de lehet kérvényezni kettőt is. Az utalással jobban járunk, bár annak is van díja. Az SMS-értesítésre vonatkozóan pedig állítsunk be költési limitet – tanácsolta Papszt Kriszta.</p>
      <p>
        <b>Kábeltévé<br/>–5000 Ft</b>
      </p>
      <p>Sokan több ezer forintot fizetnek azért, hogy számtalan tévécsatornát elérjenek, miközben valójában alig kapcsolják be a tévét. Ez esetben érdemes az előfizetést lemondani, egy antenna segítségével ugyanis 10-12 alapcsatornát ingyen is tudunk fogni.</p>
      <p>
        <b>Étel<br/>–15 000 Ft</b>
      </p>
      <p>Van néhány alapszabály, amelyet vásárláskor érdemes betartani. Válasszuk a nagyobb kiszerelést, az előre felszeletelt zöldségeket és sajtokat pedig kerüljük, hiszen azok egyáltalán nem pénztárcakímélők. Emellett a rendszeres ételrendelés helyett készítsük el mi magunk az ebédünket, vacsoránkat. Ügyeljünk arra is, hogy minél kevesebb – még fogyasztható – élelmiszert dobjunk ki, inkább próbáljuk felhasználni a maradékot.</p>
      <figure>
        <img src="https://www.lokal.hu/wp-content/uploads/2019/11/profimedia-0393686029-1280x854.jpg"/>
        <figcaption>Profimedia</figcaption>
      </figure>
      <p>
        <b>Víz<br/>–8000 Ft</b>
      </p>
      <p>Súlyos összegeket fizetünk a palackozott ásványvízért, holott helyette a csapból is ihatnánk. Egy hónapra elegendő víz a csapból csupán 34 forint, ezzel szemben a boltban vásárolt 8400 forint. A csapvíz ráadásul a fővárosban kimondottan jó minőségű.</p>
      <figure>
        <img src="https://www.lokal.hu/wp-content/uploads/2019/11/profimedia-0420801037-1280x853.jpg"/>
        <figcaption>Profimedia</figcaption>
      </figure>
      <p>
        <b>Cigaretta<br/>–17 000 Ft</b>
      </p>
      <p>A dohányzás nemcsak káros, hanem költséges is. Egy doboz cigi körülbelül 1200 forint. Aki naponta elszív egy dobozzal, az havonta több mint 34 ezer forintot költ káros szenvedélyére. Próbálja meg a felére csökkenteni vagy teljesen letenni a cigit, és máris tízezreket spórolt.</p>
      <p>
        <b>Ruha<br/>–10 000 Ft</b>
      </p>
      <p>Nem mindig a legdrágább a legjobb! A kevésbé ismert, olcsóbb márkákkal is jól járhatunk, főleg ha a nagyobb bevásárlásokat a leértékelések idején intézzük. Ilyenkor akár a felére is csökkenthetjük a költségeinket. Emellett mielőtt azonnal a pénztárhoz futunk, tegyük fel magunknak a kérdést: valóban szükségem van erre?</p>
      <p>
        <b>Közlekedés<br/>–20 000 Ft</b>
      </p>
      <p>A mindennapi autóhasználat igen sokba kerül. Hogyan lehet csökkenteni a benzinköltséget? A gázpedál óvatosabb használata akár 10-20 százalékos benzinmegtakarítást eredményezhet. Ezenkívül, ha tehetjük, menjünk inkább gyalog, biciklivel vagy tömegközlekedéssel!</p>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
      </ul>
    </article>
  </body>
</html>