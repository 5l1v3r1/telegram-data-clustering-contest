<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191125_Szakmai_tovabbkepzesnek_alcazzak_az_internalotaborokat_Kinaban"/>
    <meta property="og:site_name" content="HVG.hu"/>
    <meta property="article:published_time" content="2019-11-25T05:24:00+00:00"/>
    <meta property="og:title" content="Szakmai továbbképzésnek álcázzák az internálótáborokat Kínában"/>
    <meta property="og:description" content="Újabb kiszivárgott kínai dokumentumok erősítik meg az egy héttel ezelőtti hírt, miszerint több mint egymillió, ujgur, kazah és más nemzetiségi kisebbséghez tartozó embert tartanak fogva Kínában önkéntesnek és szakmai képzést adónak mondott táborokban, amelyek azonban valójában szigorú büntetésekkel fegyelmező ideológiai átnevelő központok."/>
  </head>
  <body>
    <article>
      <h1>Szakmai továbbképzésnek álcázzák az internálótáborokat Kínában</h1>
      <address><time datetime="2019-11-25T05:24:00+00:00">25 Nov 2019, 05:24</time> by <a rel="author">MTI</a></address>
      <p>
        <b>Újabb kiszivárgott kínai dokumentumok erősítik meg az egy héttel ezelőtti hírt, miszerint több mint egymillió, ujgur, kazah és más nemzetiségi kisebbséghez tartozó embert tartanak fogva Kínában önkéntesnek és szakmai képzést adónak mondott táborokban, amelyek azonban valójában szigorú büntetésekkel fegyelmező ideológiai átnevelő központok.</b>
      </p>
      <p>Az AP hírügynökség - helységnév nélkül dátumozott - vasárnap éjszakai jelentése szerint az újabb dokumentumok feltárása oknyomozó újságírók nemzetközi szövetségéhez köthető.</p>
      <p>Az AP által megerősített valóságtartalmú információk szerint a táborokba erővel ragadja el a hatóság az embereket. Az önkéntesség további megcsúfolása, hogy a szökést őrtornyok, kamera- és riasztórendszer, rendőrőrssel megerősített kapuk teszik szinte lehetetlenné. A tábor lakóit napi 24 órás megfigyelés alatt tartják, még az illemhelyen eltölthető időt is szigorúan szabályozzák.</p>
      <p>A táborokba igen könnyen bekerülhet bárki, ha - a hatóság megítélése szerint - gyanúsan viselkedik: egyebek közt külföldön járt, megkérdezi másoktól, hogy szoktak-e imádkozni (muszlim vallású kisebbségekről van szó), vagy használ olyan telefonos szolgáltatást, amelyet a kínai kormány nem tud ellenőrizni.</p>
      <p>A foglyokat szigorúan pontozzák mindenért: mandarin nyelvtudásuk fejlődésétől kezdve tisztálkodásukon át  vécéhasználatukig. Egy évnyi táborozás után a ponteredmény alapján eldől, hogy valaki távozhat végre, vagy még muszáj "fejlődnie" ideológiailag, magatartásból, vagy mindkét vonatkozásban. </p>
      <p>Az egy év egyébként meghaladja a kínai törvények szerint a vádemelés előtti előzetes fogva tartási időt, márpedig a táborok lakói ellen nincs hivatalos vádemelés.</p>
      <p>A mostani már a második dokumentumkiszivárgás. Egy hete a The New York Times című amerikai lap bő 400 oldalnyi kínai kormányzati dokumentum alapján közölt cikket a muszlim kisebbségek tömeges internálásáról.</p>
      <p>
        <i>(Képünk illusztráció)</i>
      </p>
      <related>
        <a href="https://hvg.hu/kkv/20191008_28_ceget_tett_tiltolistara_az_USA_az_ujgurok_elnyomasa_miatt"/>
        <a href="https://hvg.hu/itthon/20190715_A_magyar_kormanynak_nincs_velemenye_arrol_hogy_Kinaban_atnevelo_taborokba_zarjak_az_ujgur_kisebbseget"/>
      </related>
    </article>
  </body>
</html>