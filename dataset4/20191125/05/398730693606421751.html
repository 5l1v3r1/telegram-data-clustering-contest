<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/ullmark-hyllas-som-kung-efter-segern-mot-florida/"/>
    <meta property="og:site_name" content="DN.SE"/>
    <meta property="article:published_time" content="2019-11-25T05:16:58+00:00"/>
    <meta property="og:title" content="Ullmark hyllas som kung efter segern mot Florida"/>
    <meta property="og:description" content="Buffalo besegrade Florida i NHL-ishockeyn, och en storspelande Linus Ullmark i målet hyllades efter matchen."/>
  </head>
  <body>
    <article>
      <h1>Ullmark hyllas som kung efter segern mot Florida</h1>
      <address><time datetime="2019-11-25T05:16:58+00:00">25 Nov 2019, 05:16</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Buffalo besegrade Florida i NHL-ishockeyn, och en storspelande Linus Ullmark i målet hyllades efter matchen.<br/>– Han var kungen på att rädda förstaskotten i kväll, säger tränaren Ralph Krueger.</b>
      </p>
      <p>Florida sköt och sköt, men Linus Ullmark stod pall för det allra mesta, när Buffalo besökte solskensdelstaten.</p>
      <p>43 räddningar blev det totalt, och matchen slutade 5–2 till gästerna.</p>
      <p><b>Ralph Krueger säger att Buffalos</b> utespelare slet för att undvika returchanser, men att Linus Ullmark var den som såg till att rädda förstaskotten. Han lyfter framför allt fram en situation i ett powerplayläge då Florida kom till anfall, men Ullmark gjorde en viktig räddning.</p>
      <p>– Det var en vändpunkt i matchen, det var ett tillfälle där vi hade kunnat bli nedslagna och han klev fram. Jag tycker att han spelade en enastående match i dag, säger Krueger vid presskonferensen efter matchen.</p>
      <p><b>Buffalos lagkapten Jack Eichel</b> öser också beröm över den svenske burväktaren.</p>
      <p>– Han har varit så här hela året. Med räddningar i rättan tid som är så viktiga. Han är lagets ryggrad, han och (målvaktskollegan Carter Hutton). Spelar de så här så får vi en chans att vinna varje kväll. Det skapar mycket förtroende för spelarna framför dem, säger han enligt nhl.com.</p>
      <p>Victor Olofsson gjorde 4–1-målet, efter ett snabbt anfall som han var med och byggde upp. Skottet gick in via stolpen. Backen Rasmus Dahlin fick med sig två assistpoäng från matchen.</p>
      <p>
        <a href="https://www.dn.se/sport/ishockey/arvidsson-kan-bli-borta-aret-ut-efter-tacklingen/">Läs mer: Arvidsson kan bli borta året ut efter tacklingen</a>
      </p>
    </article>
  </body>
</html>