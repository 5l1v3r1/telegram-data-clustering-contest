<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/171000/tajkun-sns-djurovicu-odakle-toliki-milioni"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Tajkun iz SNS: Đuroviću, odakle ti toliki milioni?"/>
    <meta property="og:description" content="Jedno vreme zvali su ga kralj Rakovice, a onda je taj nadimak postao bespredmetan jer je imperiju nekretnina proširio po centru Beograda, Sopotu, Kopaoniku, Atini..."/>
  </head>
  <body>
    <article>
      <h1>Tajkun iz SNS: Đuroviću, odakle ti toliki milioni?</h1>
      <h2>Jedno vreme zvali su ga kralj Rakovice, a onda je taj nadimak postao bespredmetan jer je imperiju nekretnina proširio po centru Beograda, Sopotu, Kopaoniku, Atini...</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">E. S. T.</a></address>
      <p>Tajkun iz Srpske napredne stranke Dmitar Đurović, bivši direktor "Koridora Srbije" (od oktobra 2012. do 2016. godine), razbacao je milione i milione evra na gradnju objekata po raznim destinacijama, ali do sada nije javnosti ponudio bilo kakvo suvislo objašnjenje odakle mu toliki novac s obzirom na to da je bio direktor državne firme.</p>
      <p>Bilo kako bilo, spisak nekretnina koje se vode na Đurovićevo ime ili ime nekog od članova njegove porodice je dugačak. Baza mu je, ako se tako može reći, velelepna vila u Nemenikućama kod Sopota, koju meštani, kažu s pravom, nazivaju hacijendom i to onakvom u kojoj bi se mogla snimati bilo koja meksička serija najviše produkcije o kući i porodici nekog tamošnjeg bogataša. Tu je i veći broj zgrada širom Beograda, od kojih su se mediji i javnost najviše bavili onom na Vračaru, tik do Hrama Svetog Save, koja je procenjena na čak 30 miliona evra. Dalje, Đurović se proširio i na Kopaonik, gde poseduje nekoliko luksuznih apartmana, ali da more ne bude zapostavljeno u odnosu na planinu, ima i kuću i zemljište nadomak Atine.</p>
      <h4>U "Koridorima" četiri godine</h4>
      <p>Dmitar Đurović rođen je 1962. godine u Prištini. Završio je Fakultet za uslužni biznis u Novom Sadu, bio je vlasnik i direktor više kompanija, direktor "Koridora Srbije" od 2012. do 2016. godine, potom je u tom preduzeću kratko bio i savetnik. Od 2012. godine je član Srpske napredne stranke. Poslednja funkcija mu je koordinator Gradskog odbora SNS Beograda.</p>
      <h3>DUGAČKA LISTA</h3>
      <p>To je ono što se zna, može biti da luksuznih nekretnina ima još. Sigurno je, međutim, da se ne zna odakle bivšem direktoru "Koridora" toliki milioni kad je, manje-više, bio jedan običan državni službenik. Makar i direktor jer se zarade čelnih ljudi javnih preduzeća nisu kretale iznad 150.000 ili 200.000 dinara. Ili se odgovor ipak krije negde u "Koridorima Srbije", što bi se reklo, malo bočno, podalje od zvaničnih tokova novca ove firme.</p>
      <p>Ali krenimo redom... Srpski telegraf će se Đurovićem i njegovom imovinom baviti u nastavcima, a prethodnih dana u dva navrata smo mu slali konkretna pitanja u vezi sa milionski vrednom imovinom koju poseduje, ali i mnogim drugim detaljima koji zanimaju javnost. Odgovore, međutim, nismo dobili iako je prošla cela sedmica. Na telefonski poziv odgovorio je muški glas predstavljajući se kao "vozač gospodina Đurovića". Obećao nam je da će pitanja dostaviti tajkunu iz SNS, ali odgovora, kao što rekosmo, nije bilo.</p>
      <h4>Srpski telegraf poslao Đuroviću konkretna pitanja, ali su odgovori izostali</h4>
      <p>U vreme dok je bio na javnoj funkciji, odnosno na čelu "Koridora Srbije", Đurović je imao obavezu da imovinu, bar onu koja se vodi na njegovo ime, prijavi toj instituciji. Čak i ta lista, svedena samo na ličnu imovinu, više je nego zanimljiva. Tu su, između ostalog, bili poslovni i proizvodno-magacinski prostor od 1.344 kvadratna metra, stan od 59 kvadratnih metara, kuća od 74 kvadratna metra, 425 kvadrata građevinskog zemljišta i voćnjak, dve garaže u već pomenutoj zgradi na Vračaru, poslovni prostor u istoj zgradi od 190 kvadratnih metara (cena kvadrata išla je na toj lokaciji i do 5.000 evra)... U to vreme u Đurovićevom voznom parku (opet samo ono što se vodi na njegovo ime) bili su honda sivik, zastava 101 iz 1986. godine, motocikli honda devil i suzuki GS 500.</p>
      <h4>Zakon o poreklu imovine</h4>
      <p>Za Dmitra Đurovića mogli bi početkom sledeće godine da dođu "vrući" dani. Tada će, naime, kako je najavljeno, biti usvojen zakon o poreklu imovine. A nacrt tog zakona, podsetimo, predviđa detaljno češljanje sve imovine stečene od 1. januara 2007. godine pa nadalje. Na proverama će biti angažovano najmanje 60 novih inspektora. Procedura predviđa da oni svaku sumnju na nelegalno stečen imetak prijavljuju policiji i tužilaštvu.</p>
      <h3>IZVOD IZ KATASTRA</h3>
      <p>Kao što smo već konstatovali, mediji su se krajem prošle godine bavili luks zgradom na Vračaru, celom od stakla. Petospratnica, tik do hrama, ima devet ogromnih stanova, četiri celine poslovnog prostora i gotovo 30 garaža. Sveukupno, vrednost od tričavih 30 miliona evra. Da ne bude nikakve dileme, tada su objavljeni i zvanični podaci katastra, iz kojih se jasno vidi da su vlasnici parcele, stanova i lokala članovi porodice Ðurović.</p>
      <p>
        <b>NASTAVAK SUTRA</b>
      </p>
      <related>
        <h4>Pročitajte još:</h4>
        <a href="http://republika.rs/vesti/srbija/170609/Srbija-vise-nije-DJilasova-prcija-Naprednjaci-poslali-jasnu-poruku-lideru-SzS"/>
        <a href="http://republika.rs/vesti/srbija/170646/FOTO-Mali-DJilas-razume-matematiku-sam-sve-lepo-nacrtao"/>
        <a href="http://republika.rs/vesti/srbija/170530/Kremlj-spreman-ugosti-sprskog-predsednika-Nista-nece-baciti-senku-Vucicevu-posetu"/>
        <a href="http://republika.rs/vesti/srbija/170515/Novo-pojacanje-Srpske-Lige-Zoran-Spasic-istaknuti-srpski-spoljnopoliticki-analiticar"/>
        <a href="http://republika.rs/vesti/srbija/170500/Vesna-Pesic-Jovo-Bakic-govno"/>
        <a href="http://republika.rs/vesti/srbija/170047/Vucic-Junacine-pucajte-metaka-ledja"/>
      </related>
    </article>
  </body>
</html>