<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626155/%E0%A6%AC%E0%A6%BE%E0%A6%81%E0%A6%A7%E0%A6%A8-%E0%A6%86%E0%A6%9B%E0%A7%87-%E0%A6%AC%E0%A6%BE%E0%A6%81%E0%A6%A7%E0%A6%A8-%E0%A6%A8%E0%A7%87%E0%A6%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T05:50:00+00:00"/>
    <meta property="og:title" content="বাঁধন আছে, বাঁধন নেই"/>
    <meta property="og:description" content="নির্মাতা রায়হান রাফির পরিচালনায় দহন ছবিতে কাজের প্রস্তুতি নিয়েছিলেন অভিনয়শিল্পী আজমেরী হক বাঁধন। পরে বাঁধন আর এ কাজ করেননি। এরপর প্রায় বছর চলে গেল। কোনো কাজে দেখা পাওয়া যায়নি ছোট পর্দার এই তারকাকে।"/>
  </head>
  <body>
    <article>
      <h1>বাঁধন আছে, বাঁধন নেই</h1>
      <address><time datetime="2019-11-25T05:50:00+00:00">25 Nov 2019, 05:50</time> by <a rel="author">বিনোদন প্রতিবেদক, ঢাকা</a></address>
      <p>নির্মাতা রায়হান রাফির পরিচালনায় দহন ছবিতে কাজের প্রস্তুতি নিয়েছিলেন অভিনয়শিল্পী আজমেরী হক বাঁধন। পরে বাঁধন আর এ কাজ করেননি। এরপর প্রায় বছর চলে গেল। কোনো কাজে দেখা পাওয়া যায়নি ছোট পর্দার এই তারকাকে। এমনকি সামাজিক যোগাযোগমাধ্যম ফেসবুক, ইনস্টাগ্রামেও মাস তিনেক হলো তিনি অনিয়মিত। এবার নতুন খবর পাওয়া গেল বাঁধনকে নিয়ে। একটি বিশেষ কাজের জন্য নিভৃতে প্রস্তুতি নিচ্ছেন এ অভিনয়শিল্পী। জানানোর সময় হলেই চমকে দেবেন সবাইকে।<br/><br/>একটি সূত্র বলছে, একটি বিশেষ প্রকল্প নিয়ে কাজ করছেন বাঁধন। তবে তা সিনেমার কাজ কি না, সঠিকভাবে বলা যাচ্ছে না। সূত্রটি বলছে, একটি ভিন্ন ধরনের কাজ দিয়ে সবাইকে চমকে দিতে চায় প্রযোজনা প্রতিষ্ঠানটি। এ কারণেই প্রতিষ্ঠানটির কর্মকর্তারা কঠোর গোপনীয়তায় কাজটি করে যাচ্ছেন। এ কারণেই এক মাসেরও বেশি সময় ধরে বাঁধন কাজটির শুটিংয়ে আছেন। তিনি হয়ে পড়েছেন সবকিছু থেকে বিচ্ছিন্ন।<br/><br/>প্রথম আলো থেকে যোগাযোগ করে বেশ কয়েক দিন ধরেই ফোন বন্ধ পাওয়া যাচ্ছিল বাঁধনের। গত বৃহস্পতিবার বিকেলে হুট করেই ফোন খোলা পাওয়া যায়। বিশেষ কাজের বিষয়টি স্বীকার করেন তিনি। তবে কাজটি সম্পর্কে বিস্তারিত কিছুই বলতে চাননি এ অভিনেত্রী। বাঁধন বলেন, ‘কথা ঠিক, আমি বিশেষ একটি কাজ করছি। তবে কী কাজ, কীভাবে করছি, কোনো কিছুই বলব না। এক বছর ধরে কাজটির জন্য প্রস্তুত হয়েছি। সবকিছু থেকে দূরে আছি। এ জন্য আমাকে নিয়ে অনেকই ভিন্ন ভাবনা ভাবছেন। অপেক্ষা করুন, ডিসেম্বর থেকে জানুয়ারি মাসের মধ্যই সব জানতে পারবেন।’</p>
    </article>
  </body>
</html>