<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/171029/generalni-direktor-crveno-belih-priznao-hrvatima-zbog-ocevog-pijanstva-sam-dobio-ime-zvezdan"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T05:21:00+00:00"/>
    <meta property="og:title" content="Generalni direktor crveno-belih priznao Hrvatima: Zbog očevog pijanstva sam dobio ime Zvezdan!"/>
    <meta property="og:description" content="Zvezdan Terzić (53) jedan je od ključnih tvoraca najvećih uspeha Crvene zvezde poslednjih godina. Međutim, njegova životna sudbina od samog rođenja bila je vezana za crveno-bele, zahvaljujući kojima je i ime dobio."/>
  </head>
  <body>
    <article>
      <h1>Generalni direktor crveno-belih priznao Hrvatima: Zbog očevog pijanstva sam dobio ime Zvezdan!</h1>
      <h2>Zvezdan Terzić (53) jedan je od ključnih tvoraca najvećih uspeha Crvene zvezde poslednjih godina. Međutim, njegova životna sudbina od samog rođenja bila je vezana za crveno-bele, zahvaljujući kojima je i ime dobio.</h2>
      <address><time datetime="2019-11-25T05:21:00+00:00">25 Nov 2019, 05:21</time> by <a rel="author">Radovan V. BIBIĆ</a></address>
      <p>- Roditelji su mi po Zvezdi i dali ime jer su bili zvezdaši. Majka me je rodila neplanirano, otac je odmah otišao u kafanu gde su svi bili zvezdaši. Napili su se i rekli: "Neka bude Zvezdan." I u školi sam bio poznat kao fanatik za crveno-belima. Ali ni sanjao nisam da ću biti igrač, a kamoli prvi čovek kluba - istakao je generalni direktor kluba sa Marakane za hrvatski Večernji list.</p>
      <p>Kako je rastao u rodnom Vrbasu, Terzićev idol je bio Dragan Džajić, a na Marakanu je prvi put došao 1978. Tada nije mislio da za njega nema većeg vrhunca. Danas sa Džajom usko sarađuje u Ljutice Bogdana, a veliku pomoć ima i od države, koja je prepoznala Zvezdu kao veliki srpski klub i pomogla joj, sa sadašnjim predsednikom Aleksandrom Vučićem na čelu.</p>
      <p>- Vučića poznajem dugo, još iz vremena kad sam bio predsednik Fudbalskog saveza Srbije, pa i pre jer je veliki zaljubljenik u fudbal i sport. Pozvao me je 2013. i rekao: "Terza, moraš preuzeti ili savez ili Zvezdu." Godinu posle pozvao me je kući i rekao mi: "Moraš preuzeti Zvezdu, to se sve raspalo." Tri sile društva bile su protiv nje. Tajkuni su imali interes da Zvezda ne bude velika i da je lakše kupe. Zbog položaja jer je tih 17 hektara u njenom vlasništvu najbolje i najskuplje zemljište u Beogradu. Drugi interes bio je državni. Na svim su važnim pozicijama bili partizanovci. Moć severne tribine i "Delija" prevazilazi sportsko navijanje. Oni imaju ozbiljnu društvenu, političku i socijalnu snagu. Tadašnjem vrhu države odgovarala je slaba Zvezda da minimaliziraju i njihov uticaj. I treće, FSS je bio jako blizak Partizanu jer je Tomislav Karadžić došao na mesto predsednika saveza direktno iz Partizana, gde ga je nasledio njegov prvi pomoćnik. I naravno da su tada Partizan i savez bili jedno - dodao je Terzić.</p>
      <related>
        <h4>Pročitajte još:</h4>
        <a href="http://republika.rs/sport/fudbal/170997/Terzic-otvoreno-Srbima-Hrvatima-Regionalna-liga-nemoguca-tenk-Marakani-simbol-borbenog-duha-kluba"/>
        <a href="http://republika.rs/sport/fudbal/170984/Van-Para-nema-samopouzdanje"/>
        <a href="http://republika.rs/sport/fudbal/170950/Ilija-Gromovnik-Zvezda-moze-opet-srusi-Bajern-verujem"/>
        <a href="http://republika.rs/sport/fudbal/170926/Jedan-najboljih-najpoznatijih-centru-Marakane-Milioner-glavni-arbitar-susreta-Zvezde-Bajerna"/>
      </related>
    </article>
  </body>
</html>