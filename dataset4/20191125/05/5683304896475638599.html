<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/24/defamation-case-against-g-sudhakaran.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T05:07:00+00:00"/>
    <meta property="og:title" content="സ്ത്രീവിരുദ്ധ പരാമർശ കേസ്: സുധാകരനെ ‘രക്ഷിച്ചത്’ സിപിഐ"/>
    <meta property="og:description" content="ആലപ്പുഴ ∙ മന്ത്രി ജി.സുധാകരനെതിരെ മുൻ പഴ്സനേൽ സ്റ്റാഫ് അംഗം ഉഷാ സാലി നൽകിയ സ്ത്രീവിരുദ്ധ പരാമർശ കേസ് പിൻവലിക്കാൻ ആദ്യം ഇടപെട്ടതു സിപിഐ ജില്ലാ.defamation case against g sudhakaran. g sudhakaran. minister g sudhakaran. case against g sudhakaran. pa case against g sudhakaran.Kerala News. Malayalam News. Manorama Online"/>
  </head>
  <body>
    <article>
      <h1>സ്ത്രീവിരുദ്ധ പരാമർശ കേസ്: സുധാകരനെ ‘രക്ഷിച്ചത്’ സിപിഐ</h1>
      <address><time datetime="2019-11-25T05:07:00+00:00">25 Nov 2019, 05:07</time> by <a rel="author">മനോരമ ലേഖകൻ</a></address>
      <p>ആലപ്പുഴ ∙ മന്ത്രി ജി.സുധാകരനെതിരെ മുൻ പഴ്സനേൽ സ്റ്റാഫ് അംഗം ഉഷാ സാലി നൽകിയ സ്ത്രീവിരുദ്ധ പരാമർശ കേസ് പിൻവലിക്കാൻ ആദ്യം ഇടപെട്ടതു സിപിഐ ജില്ലാ നേതൃത്വം. സിപിഐ ജില്ലാ സെക്രട്ടറി ടി.ജെ.ആഞ്ചലോസിന്റെ നേതൃത്വത്തിൽ സിപിഐ നേതാക്കൾ ഉഷാ സാലിയുടെ ഭർത്താവും സിപിഐ തോട്ടപ്പള്ളി ലോക്കൽ കമ്മിറ്റി അംഗവുമായ എ.എം.സാല‍ിയുമായാണ് മൂന്നു മാസം മുൻപ് അമ്പലപ്പുഴയിൽ വച്ച് ചർച്ച നടത്തിയത്. സിപിഐ നേതൃത്വവുമായി അടുപ്പം പുലർത്തുന്ന മന്ത്രി ജി.സുധാകരന്റെ ആവശ്യപ്രകാരമാണ് ചർച്ച നടന്നതെന്നാണു സൂചന.</p>
      <p>ഒരു മന്ത്രിക്കെതിരെ സിപിഐ നേതാവിന്റെ ഭാര്യ കേസ് നടത്തുന്നത് സർക്കാരിനെയും മുന്നണി ബന്ധത്തെയും ബാധിക്കുമെന്നും കേസിൽ നിന്നു പിന്തിരിയണമെന്നു ഭാര്യയോട് ആവശ്യപ്പെടണമെന്നുമായിരുന്നു സിപിഐ നേതാക്കൾ നിർദേശിച്ചത്. എന്നാൽ വ്യക്തിപരമായി ഉഷ സാലി നൽകിയ കേസിൽ ഇടപെടുന്നതിൽ പ്രയാസമുണ്ടെന്ന് സിപിഐ നേതാക്കളെ താൻ അറിയിച്ചതായി എ.എം.സാലി പറഞ്ഞു. പാർട്ടിയുടെ താൽപര്യം ഉഷയെ ധരിപ്പിക്കാമെന്നും സാലി അറിയിച്ചു.</p>
      <p>സിപിഐ വെട്ടിയ പാതയിലൂടെയാണ് സിപിഎം ഏരിയ സെക്രട്ടറി ഓമനക്കുട്ടന്റെ നേതൃത്വത്തിൽ സിപിഎം നേതാക്കൾ സാലിയുമായും ഉഷാ സാലിയുമായും പിന്നീട് ചർച്ച നടത്തിയത്. ഇതിന്റെ അടിസ്ഥാനത്തിലാണ് ഒരാഴ്ച മുൻപ് ഉഷാ സാലിയെ മഹിളാ അസോസിയേഷൻ തോട്ടപ്പള്ളി മേഖലാ പ്രസിഡന്റായി തിരിച്ചെടുത്തത്. അടുത്ത ദിവസം തന്നെ ഉഷാ സാലി മന്ത്രി ജി.സുധാകരനെതിരായ കേസ് പിൻവലിച്ചു.</p>
      <p>
        <b>ചെലവഴിച്ച തുക  തിരികെ നൽകും</b>
      </p>
      <p>2016 മാർച്ചിൽ ഉഷാ സാലിയെ പാർട്ടിയിൽ നിന്നു പുറത്താക്കി ദിവസങ്ങൾക്കകം സിപിഎം തോട്ടപ്പള്ളി മുൻ ഏരിയ സെക്രട്ടറിയായിരുന്ന ഭർത്താവ് എ.എം.സാലിയെയും സിപിഎം പുറത്താക്കിയിരുന്നു. തുടർന്നാണ് സാലി സിപിഐ അംഗത്വമെടുത്തത്. സിപിഎമ്മിലേക്കു തിരികെ ക്ഷണിച്ചെങ്കിലും തന്റെ ആവശ്യങ്ങൾ അംഗീകരിക്കാതെ ചർച്ചയ്ക്കില്ലെന്നു സാലി അറിയിച്ചു.</p>
      <p>താൻ ഏരിയ സെക്രട്ടറിയായിരിക്കെ പാർട്ടി പ്രവർത്തനത്തിനായി കയ്യിൽനിന്നു  ചെലവഴിച്ച 1,02,330 രൂപ തിരികെ നൽകണം, തന്നെ പുറത്താക്കിയതിന്റെ കാരണം വിശദമാക്കണം, ലോക്കൽ കമ്മിറ്റി ഓഫിസിലേക്ക് ഒറ്റയ്ക്കു മാർച്ച് ചെയ്ത തന്നെ മർദ്ദിക്കുകയും അറസ്റ്റ് ചെയ്യിക്കുകയും ചെയ്തത് എന്തിനെന്നു വ്യക്തമാക്കണം തുടങ്ങിയ ആവശ്യങ്ങളാണ് സാലി സിപിഎം നേതാക്കൾക്കു മുന്നിൽ വച്ചത്. സാലി പാർട്ടിക്കു വേണ്ടി ചെലവഴിച്ച തുക നഷ്ടപരിഹാരം സഹിതം മടക്കി നൽകാൻ സിപിഎം ജില്ലാ കമ്മിറ്റിയിൽ ധാരണയായെന്നാണു സൂചന.</p>
    </article>
  </body>
</html>