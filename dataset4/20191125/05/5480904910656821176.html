<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bbc-plan-svycarske-vlady-zrusit-zasoby-kavy-lidem-nevoni/1824846?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T05:20:00+00:00"/>
    <meta property="og:title" content="BBC: Plán švýcarské vlády zrušit zásoby kávy lidem nevoní"/>
    <meta property="og:description" content="Curych - O Švýcarech se rozhodně nedá tvrdit, že by nebyli připraveni. V zemi má každá domácnost k dispozici jaderný kryt, zkouška sirén, které mají varovat před nálety, se koná každý rok. Jeden z nejbohatších států světa má také tuny zásob pro případ katastrofy, a to včetně kávy, píše na svých internetových stránkách britská BBC."/>
  </head>
  <body>
    <article>
      <h1>BBC: Plán švýcarské vlády zrušit zásoby kávy lidem nevoní</h1>
      <address><time datetime="2019-11-25T05:20:00+00:00">25 Nov 2019, 05:20</time> by <a rel="author" href="http://www.ctk.cz/" target="_blank">ČTK</a></address>
      <p>Curych - O Švýcarech se rozhodně nedá tvrdit, že by nebyli připraveni. V zemi má každá domácnost k dispozici jaderný kryt, zkouška sirén, které mají varovat před nálety, se koná každý rok. Jeden z nejbohatších států světa má také tuny zásob pro případ katastrofy, a to včetně kávy, píše na svých internetových stránkách britská BBC.</p>
      <p>Když švýcarská vláda letos na jaře zveřejnila plán, na základě kterého by se měly tyto zásoby kávy zlikvidovat, narazila na tvrdý odpor.</p>
      <p>Nízkoenergetický voňavý nápoj s nízkou výživovou hodnotou, nepatří podle vládních úředníků na seznam věcí "nezbytných k životu". To se ale švýcarské veřejnosti vůbec nelíbilo.</p>
      <p>Švýcaři patří k největším milovníkům kávy na světě a vypadá to, že mnoho z nich si život bez ní nedokáže představit ani v krizové situaci či při katastrofě. Tváří v tvář takovému odporu vláda oznámila, že svůj záměr přehodnotí.</p>
      <p>Patnáct tun kávy, které by 8,5 milionu obyvatel alpské země údajně vystačilo na tři měsíce, je jednou z mnoha položek ze seznamu hmotných rezerv pro případ nouze. Dále jde třeba o cukr, mouku, olej na vaření, rýži, palivo, pitnou vodu a léky.</p>
      <p>Ve Švýcarsku se vyrábí jen polovina potravin, které se v této zemi spotřebují a závažný nedostatek základních potřeb, jaký země zažila za první a druhé světové války, přivedl vlády v následujících letech k vytváření zásob pro případ krize. Výrobci zboží, které je na seznamu základních potřeb, musejí jeho určité množství skladovat a vláda jim za to platí. Očekává ale také, že i občané budou myslet na vlastní rezervy, které by jim pomohly přetrvat v případě neočekávané události: patří mezi ně pitná voda, jídlo na týden, svítilna a toaletní papír.</p>
      <p>V roce 2016 vláda zveřejnila video, jak se co nejlépe připravit na stav nouze nebo na katastrofu. V klipu se objevili dva muži: "připravený Tom" a "lajdák Tim". Zatímco Tomův sklep byl plný potřebných zásob, Timův zel prázdnotou, a hrozilo tak, že v případě katastrofy nedokáže zajistit rodinu. Ve skutečnosti se ale jen třetina Švýcarů obtěžuje s udržováním zásob pro svou osobní potřebu, ukazují statistiky. Lidé se často nad touto představou jen pousmějí a vzpomínají, "jak jejich babička mívala zásoby těstovin", jiní říkají, že mají malý byt a na zásoby nemají dost místa a další přiznávají, že jedinou věcí, kterou mají ve sklepě, jsou lyže.</p>
      <p>Vypadá to ale, že Švýcaři očekávají od své vlády, že se o hmotné rezervy postará místo nich, a to včetně nepostradatelné kávy. Švýcaři ročně v přepočtu na osobu spotřebují osm kilogramů kávy. Najít někoho ve Švýcarsku, kdo ji nepije, je obtížné: káva s mlékem po ránu, malé espresso nebo ristretto po obědě či večeři jsou zde každodenním rituálem. A nemít tohle zajištěné - byť jen třeba na týden - je pro mnohé nepředstavitelné. A tak vláda, vyvedená z konceptu odporem proti svému plánu, od původního rozhodnutí upouští. Svoji roli při tom hráli zřejmě i švýcarští výrobci kávy, kteří nechtějí přijít o tučné poplatky za skladování této pro tolik lidí strategické komodity.</p>
      <p>Úřad, který dohlíží na zásoby potravin v zemi, využil debaty, aby veřejnosti připomněl, že mít něco odloženého stranou pro nenadálé situace není k zahození. Velké ozbrojené konflikty v nejbližším okolí Švýcarska sice v nejbližší době podle všeho nehrozí, úřady i občané by ale měli být připraveni na přírodní katastrofy nebo kybernetické útoky, které by mohly přetrhnout dodavatelské řetězce, ale i na výpadky dodávek určitého zboží kvůli globálním ekonomickým krizím.</p>
      <p>Poměrně nedávno se přitom ukázalo, že udržování zásob má ve Švýcarsku své opodstatnění. Loni totiž hladina Rýna klesla tak nízko, že lodě dovážející minerální oleje a hnojiva se nemohly do země dostat, a tak přišly na řadu zásoby. Podobné to bylo v roce 2017 v době celosvětového nedostatku antibiotik: švýcarských nemocnic se problémy nedotkly, protože měly zásoby potřebných léků. Vše tak nasvědčuje tomu, že švýcarská vláda bude rezervy udržovat i v budoucnu a veřejnost ji v tom bude podporovat - tedy pokud bude na jejich seznamu káva.</p>
    </article>
  </body>
</html>