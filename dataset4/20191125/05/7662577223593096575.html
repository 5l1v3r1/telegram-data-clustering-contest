<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/spanelsko-kolabuje-system-prijimani-uprchliku-zdaleka-nestaci-vyrizovat-vsechny-zadosti.A191124_143231_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-25T05:04:00+00:00"/>
    <meta property="og:title" content="Španělsko kolabuje. Systém přijímání uprchlíků nestačí vyřizovat všechny žádosti"/>
    <meta property="og:description" content="Španělsko, jedna ze zemí nejvíce zasažených migrační vlnou, už nestačí přijímat tisíce uprchlíků, kteří zde hledají azyl. Za rok 2019 podle informací deníku El País přišlo do Španělska 95 000 migrantů, což je dvojnásobně více než vloni. Příslušné úřady uznaly, že nemají, kam by všechny žadatele o azyl umístily a situace se vymyká z rukou."/>
  </head>
  <body>
    <article>
      <h1>Španělsko kolabuje. Systém přijímání uprchlíků nestačí vyřizovat všechny žádosti</h1>
      <address>
        <time datetime="2019-11-25T05:04:00+00:00">25 Nov 2019, 05:04</time>
      </address>
      <p>
        <mark>MADRID</mark>
        <b> Španělsko, jedna ze zemí nejvíce zasažených migrační vlnou, už nestačí přijímat tisíce uprchlíků, kteří zde hledají azyl. Za rok 2019 podle informací deníku El País přišlo do Španělska 95 000 migrantů, což je dvojnásobně více než vloni. Příslušné úřady uznaly, že nemají, kam by všechny žadatele o azyl umístily a situace se vymyká z rukou.</b>
      </p>
      <p>Ministerstvo práce, migrace a sociálních věcí tento týden uznalo, že kapacity na ubytovnách, které může stát poskytnout, zdaleka nestačí. V takových situacích má pomoci madridský magistrát, jenže ani hlavní město už nedisponuje dostatečnou kapacitou. Podle <u><a href="https://elpais.com/politica/2019/11/23/actualidad/1574521465_352891.html">deníku El País</a></u> nemá navíc žádný z těchto dvou úřadů plán, jak ze situace ven.</p>
      <p>Na ulicích tak často spí celé rodiny s dětmi.</p>
      <related>
        <a href="https://www.lidovky.cz/svet/spanelko-zachranilo-51-nezletilych-migrantu-z-vratkeho-clunu-u-gibraltaru-starosta-valencie-bojuje-z.A190803_200129_ln_zahranici_ele"/>
      </related>
      <p>Z oficiálních žadatelů o azyl, kteří již do Španělska dorazili, je zhruba dvacet procent dětí a mladistvých, každý měsíc přitom překročí hranice Španělska asi 9000 migrantů. Zhruba třetina jsou podle dostupných dat lidé z Venezuely, kteří prchají před zdejší občanskou válkou. Další pocházejí třeba z Kolumbie, Hondurasu či Salvadoru a také z afrických zemí.</p>
      <p>V Madridu se snaží pomáhat řada místních, popisuje El País. Lidem, na které nezbývá místo v žádném ze sociálních center, nosí jídlo či deky. Někteří z obyvatel dokonce nechávají uprchlíky u sebe dočasně přespat.</p>
      <p>Španělský azylový systém podle listu uděluje některý ze stupňů ochrany zhruba jednomu ze čtyř žadatelů, což je jeden z nejmenších poměrů v Evropě. Je ovšem třeba mít na paměti vysoký počet žadatelů. Jako uprchlíka s nárokem na ochranu například Španělsko neuznává téměř nikoho ze Střední Ameriky, odkud lidé utíkají kvůli nestabilní politické situaci, podobně jako Jihoameričané.</p>
      <h3>Systém nebyl připraven</h3>
      <p>Podobně jsou na tom třeba Venezuelané, kterým je ovšem umožněno na území Španělska zůstat a pracovat po dobu jednoho roku z tzv. humanitárních důvodů. Všem ostatním, kteří na schválení čekají, se však povoluje ve Španělsku zůstat do doby, než je jejich žádost přijata či zamítnuta. Pokud proces posuzování žádosti o azyl trvá déle než šest měsíců, je žadatelům povoleno pracovat.</p>
      <p>Migrační oddělení ministerstva práce má povinnost přijmout ty nejslabší a nejzranitelnější. Podle španělského ombudsmana Francisca Fernandéze nebyl systém připraven na takové masy a to i přesto, že na chyby a nedostatky upozorňoval od roku 2013. Španělsko je nyní jednou z pěti zemí nejvíce zasažených migrací, jeho čísla se přibližují Německu či Francii.</p>
      <p>V kartotékách zatím leží zhruba 120 000 nevyřízených žádostí. Některé z problémů se zdají být marginální, jako například obstarožní počítačový systém či nekvalifikovaný personál, kterým disponuje oddělení pro udělování azylů. I kvůli tomu někdy trvá vyřídit žádost místo několika týdnů až dva roky.</p>
    </article>
  </body>
</html>