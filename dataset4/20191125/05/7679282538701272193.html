<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sena-ncp-congress-stake-claim-to-form-govt-2867035.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T05:49:08+00:00"/>
    <meta property="og:title" content="महाराष्ट्र में नया सियासी दांव, शिवसेना-NCP-कांग्रेस का सरकार बनाने का दावा पेश"/>
    <meta property="og:description" content="शिवसेना-एनसीपी-कांग्रेस के महाविकास अघाड़ी ने सोमवार को महाराष्ट्र में सरकार गठन का दावा पेश कर दिया है। वहीं महाराष्ट्र में जारी राजनीतिक ड्रामे और विधायकों के 'खरीद-फरोख्त' की आशंका के बीच..."/>
  </head>
  <body>
    <article>
      <h1>महाराष्ट्र में नया सियासी दांव, शिवसेना-NCP-कांग्रेस का सरकार बनाने का दावा पेश</h1>
      <address><time datetime="2019-11-25T05:49:08+00:00">25 Nov 2019, 05:49</time> by <a rel="author">मुंबई, लाइव हिन्दुस्तान</a></address>
      <p>शिवसेना-एनसीपी-कांग्रेस के महाविकास अघाड़ी ने सोमवार को महाराष्ट्र में सरकार गठन का दावा पेश कर दिया है। वहीं महाराष्ट्र में जारी राजनीतिक ड्रामे और विधायकों के 'खरीद-फरोख्त' की आशंका के बीच राष्ट्रवादी कांग्रेस पार्टी (एनसीपी) ने अपने विधायक शहर के पांच सितारा रिजॉर्ट से निकाल दो होटल में भेजे।<br/> </p>
      <figure>
        <iframe data-src="https://twitter.com/ANI/status/1198839738502803456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>सूत्रों के अनुसार राकांपा के विधायक जो पवई इलाके के 'होटल रेनेसां में रहे रहे थे उन्हें सान्ताक्रूज के 'होटल ग्रैंड हयात और बान्द्रा कुर्ला कॉम्प्लेक्स (बीकेसी) के 'सोफिटेल में भेज दिया गया है। संयोगवश भाजपा नेता रविन्द्र चव्हाण को रविवार को 'होटल रेनेसां जाते देखा गया था। सूत्रों ने बताया कि कांग्रेस विधायक अब भी अंधेरी उपनगर के 'जेडब्ल्यू मैरियट होटल में ही हैं।</p>
      <p>उन्होंने बताया कि शिवसेना के विधायक अंधेरी में अंतरराष्ट्रीय हवाईअड्डे के पास अब भी ललित होटल में हैं लेकिन उन्हें भी किसी अन्य रिजॉर्ट में भेजा जा सकता है। कांग्रेस नेता अशोक चव्हाण ने रविवार को आरोप लगाया था कि भाजपा नेताओं ने उस होटल में कमरे बुक किए हैं, जहां उनके विधायक रह रहे हैं और उनसे सम्पर्क करने की भी कोशिश कर रहे हैं।     </p>
      <p>गौरतलब है कि महाराष्ट्र में अप्रत्याशित राजनीतिक घटनाक्रम में राज्यपाल ने शनिवार की सुबह देवेंद्र फडणवीस को मुख्यमंत्री और अजित पवार को उप मुख्यमंत्री पद की शपथ दिलायी गयी। राज्य में भाजपा और शिवसेना ने मिल कर विधानसभा चुनाव लड़ा था और गठबंधन को बहुमत मिला था जिसमें भाजपा की 105 और शिवसेना की 56 सीटें आई थीं। राज्य में विधानसभा की 288 सीटें हैं। राकांपा और कांग्रेस ने गठबंधन में चुनाव लड़ा था और उन्हें क्रमश: 54 और 44 सीटें मिली हैं।</p>
    </article>
  </body>
</html>