<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244317/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T05:24:27+00:00"/>
    <meta property="og:title" content="สศช.มั่นใจ! ยอดจ้างงาน OT ปลายปีนี้ถึงต้นปีหน้าปรับตัวดีขึ้น"/>
    <meta property="og:description" content="“สศช.” คาดยอดจ้างงาน OT ปลายปีนี้ถึงต้นปีหน้าจะขยับตัวดีขึ้น ขณะที่ค่าจ้างแท้จริงภาคเอกชนเพิ่มขึ้น 1.9% อัตราว่างงานเพิ่มขึ้น 5.5%"/>
  </head>
  <body>
    <article>
      <h1>สศช.มั่นใจ! ยอดจ้างงาน OT ปลายปีนี้ถึงต้นปีหน้าปรับตัวดีขึ้น</h1>
      <address><time datetime="2019-11-25T05:24:27+00:00">25 Nov 2019, 05:24</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“สศช.” คาดยอดจ้างงาน OT ปลายปีนี้ถึงต้นปีหน้าจะขยับตัวดีขึ้น ขณะที่ค่าจ้างแท้จริงภาคเอกชนเพิ่มขึ้น 1.9% อัตราว่างงานเพิ่มขึ้น 5.5%</b>
      </p>
      <p>นายทศพร ศิริสัมพันธ์ เลขาธิการสำนักงานสภาพัฒนาการเศรษฐกิจและสังคมแห่งชาติ (สศช.) เปิดเผยว่า การชะลอตัวของเศรษฐกิจ ยังไม่กระทบต่อการจ้างงานมากนัก ยอมรับว่า ยอดการทำ OT ของบรรดาโรงงานลดลง เนื่องจากที่ผ่านมาออร์เดอร์สั่งซื้อสินค้าชะลอตัว แต่หลังจากไตรมาส 4 <b>การเร่งรัดเงินลงทุนรัฐวิสาหกิจ 1 แสนล้านบาท เงินลงทุนรัฐบาลของรัฐบาล รวมทั้งเงินลงทุนจากการส่งเสริมบีโอไอ จะเริ่มออกสู่ระบบ การท่องเที่ยวเริ่มดีขึ้น จะทำให้เศรษฐกิจดีขึ้น ส่งผลต่อการจ้างงานจากปลายปีถึงต้นปีหน้า จากนั้นการจ้างงาน OT จะปรับดีขึ้นเหมือนเดิม</b> โดยเฉลี่ยชั่วโมงการทำงานยังทรงตัวในทุกสาขา ค่าการจ้างงานโดยรวมเพิ่มขึ้นเล็กน้อย เท่ากับ 14,334 บาทต่อเดือน เพิ่มขึ้น 1.8% <b>ส่วนการจ้างงานภาคเอกชนเท่ากับ 12,847 บาทต่อเดือน เพิ่มขึ้น 2.5% เมื่อหักเงินเฟ้อ 0.6% ค่าจ้างแท้จริงเพิ่มขึ้น 1.9% ส่วนอัตราการว่างงานเท่ากับ 1.04% หรือว่างงาน 3.94 แสนคน เพิ่มขึ้น 5.5%</b></p>
      <figure>
        <img src="https://www.thebangkokinsight.com/wp-content/uploads/2018/11/%E0%B8%97%E0%B8%A8%E0%B8%9E%E0%B8%A3-%E0%B8%A8%E0%B8%B4%E0%B8%A3%E0%B8%B4%E0%B8%AA%E0%B8%B1%E0%B8%A1%E0%B8%9E%E0%B8%B1%E0%B8%99%E0%B8%98%E0%B9%8C.jpg"/>
        <figcaption>นายทศพร ศิริสัมพันธ์</figcaption>
      </figure>
      <p>สำหรับ<b>หนี้สินภาคครัวเรือนไตรมาส 2 ปี 2562 ยังมีมูลค่าสูง 13.08 ล้านล้านบาท ขยายตัว 5.8%</b> ชะลอลงจาก 6.3% ในไตรมาส 2 มีสัดส่วน 78.7% ของจีดีพี เป็นผลจากสินเชื่อเพื่อซื้ออสังหาริมทรัพย์และรถยนต์เป็นหลัก เมื่อ ธปท. คุมสินเชื่อบ้านและการรอเปลี่ยนรุ่นรถยนต์รุ่นใหม่ จึงทำให้การขอสินเชื่อรถยนต์ และสินเชื่อบ้านลดลง ยอดสินเชื่อจึงลดลงและระวังการซื้อสินค้าเงินกู้มากขึ้นจากภาวะเศรษฐกิจชะลอตัว</p>
      <p>นอกจากนี้ <b>ที่ประชุม ครม.เศรษฐกิจ ยังสั่งการให้ธนาคารแห่งประเทศไทย (ธปท.), สำนักงานสภาพัฒนาการเศรษฐกิจและสังคมแห่งชาติ (สภาพัฒน์) และสศช. ศึกษาพฤติกรรมการก่อหนี้</b> การใช้หนี้สินส่วนบุคคลนำไปลงทุนธุรกิจส่วนตัว สัดส่วน 1 ใน 5 เพื่อลงทุนในกิจการสำหรับการค้าขาย เพราะจะเกิดผลกำไร เพื่อจำแนกให้ชัดเจน เพื่อได้ก่อนสิ้นเดือนธันวาคมนี้ เพื่อนำไปสู่การแก้ไขหรือแนวทางดูแล และหาแนวทางส่งเสริมการประกอบอาชีพ ไม่ใช่กู้เงินเพื่อใช้จ่ายฟุ่มเฟือยในครัวเรือน เพื่อลดปัญหาหนี้ภาคครัวเรือน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244317%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244409/"/>
        <a href="https://www.thebangkokinsight.com/244340/"/>
        <a href="https://www.thebangkokinsight.com/244325/"/>
        <a href="https://www.thebangkokinsight.com/244023/"/>
      </related>
    </article>
  </body>
</html>