<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30290310.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T05:55:29+00:00"/>
    <meta property="og:title" content="П’ятий президент Петро Порошенко розповів про свої зустрічі з Руді Джуліані"/>
    <meta property="og:description" content="«Тепер ми переключаємо нашу увагу на так званий «Україна-ґейт». Хто в цьому зацікавлений? Україна? Точно ні. США? Точно ні. Одна особа – та, яка сидить в Росії» – Порошенко"/>
  </head>
  <body>
    <article>
      <h1>П’ятий президент Петро Порошенко розповів про свої зустрічі з Руді Джуліані</h1>
      <address><time datetime="2019-11-25T05:55:29+00:00">25 Nov 2019, 05:55</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>
        <b>Колишній президент України Петро Порошенко заявив, що двічі зустрічався з Руді Джуліані, який обіцяв йому, що допоможе підняти рівень співпраці між США та Україною. Про це Порошенко розповів на Форумі з міжнародної безпеки у Канаді.</b>
      </p>
      <p>На уточнення – чи просив щось Джуліані за такі послуги – президент України спочатку відповів обтічно, але згодом дав однозначну відповідь: «Дивіться, я президент України, величної Європейської нації, великої Європейської країни, найбільшої за територією в Європі. І звичайно, я не можу уявити такого типу розмов зі мною як із президентом України». Порошенко також сказав, що <b>Джуліані</b> не порушував питання «Бурісми» чи Байденів.</p>
      <aside>Тепер ми переключаємо нашу увагу на так званий «Україна-ґейт». Хто в цьому зацікавлений? Україна? Точно ні. США? Точно ні. Одна особа – та, яка сидить у Росії<cite>Петро Порошенко</cite></aside>
      <p><b>Петро Порошенко </b>також закликав міжнародну спільноту не забувати про російську агресію. «Хто зацікавлений у тому, щоб Україну не бачили як об’єкт російської агресії, що стало причиною введення санкцій проти Росії, поки та не залишить українську територію? Тепер ми переключаємо нашу увагу на так званий «Україна-ґейт». Хто в цьому зацікавлений? Україна? Точно ні. Сполучені Штати? Точно ні. Одна особа – та, яка сидить у Росії».</p>
      <p>Порошенко також заявив, що Україна сьогодні як ніколи прагне стати членом європейської спільноти: «Українській народ не має ніяких ілюзій. Кількість людей, які прагнуть членства України в Європейському союзі, майже 70 відсотків. Ми сьогодні є однією з найбільш європейсько-оптимістичних націй з усіх країн Європи. Тому так важливо, щоб двері Європейського союзу залишались для нас відкритими. Тому що це є мотивуючим фактором».</p>
      <p>Він також заявив, що Європа не може бути в безпеці, якщо Україна не є членом НАТО.</p>
      <p>Виступ Петра Порошенка відбувся 24 листопада на Міжнародному форумі з питань безпеки, який із 22 листопада триває у канадському місті Галіфакс.</p>
      <p>«Мета нашої делегації – тримати світову коаліцію навколо України для рішучої відсічі російської агресії», – зазначив на форумі Порошенко.</p>
      <p>В роботі форуму бере участь офіційна делегація України на чолі з міністром оборони України <b>Андрієм Загороднюком</b>.</p>
      <p>На щорічному Галіфакському форумі традиційно присутні представники урядів та парламентів з демократичних держав світу, провідні фахівці-політологи та експерти у сфері міжнародних відносин, безпеки та оборони.</p>
    </article>
  </body>
</html>