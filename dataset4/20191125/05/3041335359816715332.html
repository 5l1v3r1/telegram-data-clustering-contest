<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/25/greece/panikos-stin-kineta-egklovismenoi-anthropoi-plimmyrismena-spitia-akinitopoiimena-oximata/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-25T05:26:37+00:00"/>
    <meta property="og:title" content="Πανικός στην Κινέτα : Εγκλωβισμένοι άνθρωποι, πλημμυρισμένα σπίτια, ακινητοποιημένα οχήματα"/>
    <meta property="og:description" content="Συναγερμός έχει σημάνει στις Αρχές για την περιοχή της Κινέτας Αττικής καθώς από τη σφοδρή βροχόπτωση τη νύχτα έχουν προκληθεί πολλά και σοβαρά προβλήματα με πλημμυρισμένα σπίτια, εγκλωβισμένους ανθρώπους και ακινητοποιημένα οχήματα. Διακόπηκε η κυκλοφορία σε Νέα και Παλαιά Εθνική Οδό Αθηνών – Κορίνθου. Ανεστάλησαν τα δρομολόγια του Προαστιακού."/>
  </head>
  <body>
    <article>
      <h6 class="kicker">Σάρωσε ο Γηρυόνης την περιοχή</h6>
      <h1>Πανικός στην Κινέτα : Εγκλωβισμένοι άνθρωποι, πλημμυρισμένα σπίτια, ακινητοποιημένα οχήματα</h1>
      <h2>Συναγερμός έχει σημάνει στις Αρχές για την περιοχή της Κινέτας Αττικής καθώς από τη σφοδρή βροχόπτωση τη νύχτα έχουν προκληθεί πολλά και σοβαρά προβλήματα με πλημμυρισμένα σπίτια, εγκλωβισμένους ανθρώπους και ακινητοποιημένα οχήματα. Διακόπηκε η κυκλοφορία σε Νέα και Παλαιά Εθνική Οδό Αθηνών – Κορίνθου. Ανεστάλησαν τα δρομολόγια του Προαστιακού.</h2>
      <address><time datetime="2019-11-25T05:26:37+00:00">25 Nov 2019, 05:26</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Συναγερμός έχει σημάνει στις Αρχές για την περιοχή της <a href="https://www.in.gr/tags/%ce%ba%ce%b9%ce%bd%ce%ad%cf%84%ce%b1%cf%82/">Κινέτας</a> Αττικής καθώς από τη σφοδρή βροχόπτωση τη νύχτα έχουν προκληθεί πολλά και σοβαρά προβλήματα με εγκλωβισμένους ανθρώπους σε σπίτια και ακινητοποιμένα οχήματα στους δρόμους. Διακόπηκε η κυκλοφορία των οχημάτων σε Νέα και Παλαιά Εθνική Οδό Αθηνών – Κορίνθου. Αποφασίστηκε αναστολή λειτουργίας του Προαστιακού Σιδηροδρόμου.</p>
      <h3>Ζητούν βοήθεια</h3>
      <p>Δεκάδες κλήσεις δέχεται η Πυροσβεστική από κατοίκους που έχουν εγκλωβιστεί στα σπίτια τους, τα οποία έχουν πλημμυρίσει ή οι κάτοικοι δεν μπορούν να μετακινηθούν λόγω της ορμής και του μεγάλου όγκου των υδάτων που έχουν μετατρέψει τους δρόμους σε ορμητικά ποτάμια.</p>
      <p>
        <a href="https://www.in.gr/2019/11/25/economy/oikonomikes-eidiseis/anadromika-poioi-syntaksiouxoi-tha-diekdikisoun-ekatommyria-eyro/">Δείτε επίσης: Αναδρομικά, ποιοι συνταξιούχοι θα διεκδικήσουν εκατομμύρια ευρώ</a>
      </p>
      <p>Υπάρχουν, επίσης, πολλά αυτοκίνητα ακινητοποιημένα στους δρόμους και τις δύο εθνικές οδούς, οι οποίες παρουσιάζουν εικόνα λίμνης εξαιτίας των συσσωρευμένων υδάτων.</p>
      <p>Τα νερά που κατεβαίνουν από το βουνό μαζί με φερτά υλικά έχουν μετατραπεί λόγω της σφοδρής και πυκνής βροχόπτωσης σε ορμητικούς και επικίνδυνους χειμάρρους που παρασέρνουν τα πάντα στο πέρασμά τους.</p>
      <h4>Ούτε τα πυροσβεστικά μπορούν να περάσουν</h4>
      <p>Επί τόπου βρίσκονται συνεργεία με σκαπτικά μηχανήματα που επιχειρούν να αφαιρέσουν σε προσπελάσιμα σημεία τα φερτά υλικά από το βουνό προκειμένου να ανοίξουν οι δρόμοι καθώς το ύψος του νερού σε ορισμένες περιοχές είναι τόσο μεγάλο που δεν μπορούν να περάσουν ούτε τα πυροσβεστικά οχήματα.</p>
      <p>Διακόπηκε πριν λίγο η κυκλοφορία των οχημάτων στη Νέα Εθνική Οδό Αθηνών – Κορίνθου στο ύψος της <a href="https://www.in.gr/tags/%ce%ba%ce%b9%ce%bd%ce%ad%cf%84%ce%b1%cf%82/">Κινέτας</a> λόγω συσσώρευσης υδάτων στο οδόστρωμα από την κακοκαιρία.</p>
      <h4>Διακοπή κυκλοφορίας στις Εθνικές</h4>
      <p>Οπως ανακοινώθηκε από την αστυνομία, πραγματοποιούνται εκτροπές της κυκλοφορίας των οχημάτων στα διόδια της Ελευσίνας, στο ρεύμα προς Κόρινθο και στα διόδια Καλαμακίου, στο ρεύμα προς Αθήνα.</p>
      <p>Σύμφωνα με ανακοίνωση της Γενικής Γραμματείας Πολιτικής Προστασίας, διακόπηκε η κυκλοφορία των οχημάτων για τον ίδιο λόγο και στην Παλαιά Εθνική Οδό Αθηνών – Κορίνθου.</p>
      <h4>Αναστολή Προαστιακού</h4>
      <p>Επίσης, αποφασίστηκε η αναστολή όλων των δρομολογίων του Προαστιακού Σιδηροδρόμου από το Κιάτο προς Πειραιά και αντίστροφα.</p>
      <p>Η Γενική Γραμματείας Πολιτικής Προστασίας απευθύνει έκκληση στους πολίτες να αποφύγουν τις μετακινήσεις τους προς τις περιοχές αυτές και να ακολουθούν τις οδηγίες των Αρχών.</p>
      <p>
        <a href="https://www.tanea.gr/2019/11/25/politics/antipoliteysi/to-diplo-prosopo-tou-tsipra-to-proi-aristeros-to-vrady-kentroaristeros/">Το διπλό πρόσωπο του Τσίπρα: Το πρωί αριστερός, το βράδυ κεντροαριστερός</a>
      </p>
    </article>
  </body>
</html>