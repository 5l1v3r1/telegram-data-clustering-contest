<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/ma-stilles-ansvarlig-for-falske-nyheter/71855843"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Må stilles ansvarlig for falske nyheter"/>
    <meta property="og:description" content="Det er en komplisert prosess, men trusselen mot demokratiet gjør at teknologigiganten må handle."/>
  </head>
  <body>
    <article>
      <h1>Må stilles ansvarlig for falske nyheter</h1>
      <h2>Det er en komplisert prosess, men trusselen mot demokratiet gjør at teknologigiganten må handle.</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Dagbladets lederavdeling</a></address>
      <p><b>Det er få</b> dager med oppholdsvær i stormen av kritikk som omgir Facebooks rolle i den politiske debatten. Denne uka har skylaget over hovedkvarteret i Seattle blitt enda lavere, ettersom det har kommet refs fra nytt hold. Komiker Sacha Baron Cohen rettet sterk kritikk mot Facebook i en <a href="https://www.theguardian.com/technology/2019/nov/22/sacha-baron-cohen-facebook-propaganda">tale</a> der han blant annet mente at Hitler ville funnet en villig samarbeidspartner i Mark Zuckerbergs selskap hvis han hadde levd i dag og villet promotere sin «endelige løsning». Og Amnesty International gikk ut og <a href="https://www.amnesty.org/en/documents/pol30/1404/2019/en/">mente</a> at Facebooks salg av informasjon om brukerne sine er en trussel mot menneskerettighetene.</p>
      <p><b>Kritikken mot</b> Facebook handler om to problematiske forhold. Det ene er at plattformen har få mekanismer for å hindre konspirasjonsteorier, fabrikasjoner og falske nyheter i å spre seg.</p>
      <p>Det andre er at Facebooks oppsamling av data om brukerne, og algoritmene som gjør at de får mer av den typen saker de allerede har klikket på, gjør at politiske propagandister kan få presis og spesialisert til gang til personer som er disponert for budskapet deres. Brukerne blir gjenstand for et desto større trykk av informasjon som på ingen måte er kvalitetssikret. Dermed ligger alt til rette for manipulering av valg, i et system som kan utnyttes av aktører utenfor landene det gjelder.</p>
      <p><b>Mange av</b> kritikerne ivrer for at Zuckerberg må sees på som en redaktør, og ta ansvar for feilinformasjonen som blir spredd. Dette er likevel en komplisert prosess. Facebook er ikke direkte sammenliknbart med tradisjonelle medier, der alt som publiseres, går gjennom et redaksjonelt filter i forkant. Det er ikke gitt hvordan en kvalitetssikring av informasjonen skulle skje, eller hvor grensene bør trekkes.</p>
      <p>Sacha Baron Cohen trekker fram at Zuckerberg ikke har villet fjerne innlegg fra holocaust-fornektere i sin tale. Men det finnes andre eksempler på historiske grusomheter der spørsmålet om hva som skjedde og hvem som står ansvarlig fremdeles er omstridt. Hvem skal kunne stemple noe som sant eller usant i slike tilfeller?</p>
      <p><b>Men selv om</b> det vil være en vanskelig omstilling, er det ingen tvil om at noe må gjøres. Spredning av falsk informasjon og påvirkningskampanjer er et betydelig demokratisk problem. Nasjonale regjeringer må stille krav til den overnasjonale redaktøren Facebook, og pressen må holde trykket oppe, til teknologikolossen kommer opp med løsninger på problemet de selv har skapt.</p>
    </article>
  </body>
</html>