<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/nedim-sener/kilicdarogluna-dusen-2221589"/>
    <meta property="og:site_name" content="Posta"/>
    <meta property="article:published_time" content="2019-11-25T05:00:53+00:00"/>
    <meta property="og:title" content="Kılıçdaroğlu’na düşen"/>
    <meta property="og:description" content="Muharrem İnce’yi dinleyenler kulaklarına inanamıyor:"/>
  </head>
  <body>
    <article>
      <h1>Kılıçdaroğlu’na düşen</h1>
      <address><time datetime="2019-11-25T05:00:53+00:00">25 Nov 2019, 05:00</time> by <a rel="author">Nedim Şener</a></address>
      <p>Muharrem İnce’yi dinleyenler kulaklarına inanamıyor: Kendisine kumpas kuranların CHP içinde bir çete olduğunu söylüyor. Cumhurbaşkanlığı seçiminin ardından, “Alkollüydü, askerler tarafından kaçırıldı” iftiralarını atanlar CHP içindeki aynı çete diyor. 15 yaşından beri 40 yıllık CHP’li olan Muharrem İnce’ye bu iftiraları atanlar düşmanları ya da rakip partililer değil CHP içindenmiş. İnsan duyduklarına inanamıyor, utanıyor. Ama CHP’den tek bir ses yok. Dünkü basın toplantısından sonra parti sözcüsü Faik Öztrak’ın attığı mesaj şöyle:</p>
      <p>“Saray’ın CHP’ye kurmaya çalıştığı kumpasın değirmenine hiçbir partilimizin su taşımaması ve sakin olması gereken günlerdeyiz”. Gerçeği ortaya çıkaracaklarına, hâlâ İnce’yi ya da en küçük bir eleştiri yapanı “Saray’ın değirmenine su taşımakla” suçlama içindeler. Ne Muharrem İnce’nin iddialarına cevap, ne de “Saray’a giden CHP’li” yalanının kaynağı olan Talat Atilla’nın sözlerine bir yanıt var. İddialar karşısında ölü taklidi yapıyorlar.</p>
      <p>
        <b>Önünde iki seçenek var</b>
      </p>
      <p>Talat Atilla, ilk açıklamasında, yazıya konu olan yalanı CHP içinden aldığını, CHP Başkanı Kılıçdaroğlu’na da doğrulattığını yazmıştı. Dün yine Kılıçdaroğlu’na konuşması için süre verdi, yoksa kendisinin bir açıklama yapacağını söyledi. Oysa iddialar karşısında Kemal Kılıçdaroğlu’na düşen iki görev var. Birincisi, Muharrem İnce hakkında iftira atan CHP’lilerin kim olduğunu ortaya çıkarmak ve partisinin üzerindeki bu kara lekeyi temizlemek. İkincisi, eğer Muharrem İnce’nin “CHP içinde çete var” iddiası bir yalansa İnce hakkında parti içi disiplin mekanizmasını çalıştırmak. Eğer iddialar ispatlanamazsa belki de ihraç etmek. Örnek mi? Kısa süre önce eski CHP milletvekili Yılmaz Ateş, söylediği bir cümle nedeniyle ihraç edilmişti.</p>
      <p>
        <b>Kılıçdaroğlu cesur değil</b>
      </p>
      <p>Peki Kılıçdaroğlu, CHP içinde varolduğu iddia edilen çeteyi ortaya çıkarabilir mi ya da Muharrem İnce’yi ihraç edebilir mi? Hayır ikisini de yapamaz. Çünkü o kadar açık, net ve cesur değildir. Konunun uzamaması için gündem değiştirip unutulmaya bırakacaktır. Daha önce bizzat kendi ağzından ortaya attığı ve ispatlanamayan gerçek dışı iddialar karşısında ne yaptıysa aynısını yapacaktır.</p>
      <p>Nitekim, parti sözcüsü Öztrak’ın, Muharrem İnce’nin basın toplantısından sonra “Saray’ın değirmenine su taşımakla” itham etmesi ile yetinecekler gibi görünüyor. Ama, bu kez öyle kalmayacak. Çünkü, Muharrem İnce’ye itibar suikastının kaynağı olan Talat Atilla, Kılıçdaroğlu’na konuşması için süre verdi. Kimi yaftalarsa yaftalasınlar, istedikleri iftirayı atsınlar; gerçek artık yola çıktı, onu kimse durduramayacaktır.</p>
    </article>
  </body>
</html>