<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963338/"/>
    <meta property="og:site_name" content="Sanook"/>
    <meta property="article:published_time" content="2019-11-25T05:25:40+00:00"/>
    <meta property="og:title" content="ป้าญี่ปุ่นงัดกรรไกรมาตัดผมหญิงสาว อ้างรำคาญนั่งรถเมล์แล้วปลิวโดนหน้า"/>
    <meta property="og:description" content="ตำรวจจับกุมคุณป้าขี้รำคาญ หลังงัดกรรไกรออกมาตัดผมหางม้าของสาวออฟฟิศ ระหว่างทางนั่งรถเมล์กลับบ้าน อ้างผมปลิวมาโดนหน้าตัวเอง ทำให้เกิดความหงุดหงิดส่วนตัว"/>
  </head>
  <body>
    <article>
      <h1>ป้าญี่ปุ่นงัดกรรไกรมาตัดผมหญิงสาว อ้างรำคาญนั่งรถเมล์แล้วปลิวโดนหน้า</h1>
      <address><time datetime="2019-11-25T05:25:40+00:00">25 Nov 2019, 05:25</time> by <a rel="author">Supapong Jean</a></address>
      <p>
        <b>ตำรวจจับกุมคุณป้าขี้รำคาญ หลังงัดกรรไกรออกมาตัดผมหางม้าของสาวออฟฟิศ ระหว่างทางนั่งรถเมล์กลับบ้าน อ้างผมปลิวมาโดนหน้าตัวเอง ทำให้เกิดความหงุดหงิดส่วนตัว</b>
      </p>
      <p>สำนัก<a href="https://www.sanook.com/news/">ข่าว</a>ต่างประเทศรายงานว่า คุณป้าชาว<a href="https://www.sanook.com/travel/1397557/">ญี่ปุ่น</a>โดนตำรวจจับกุมในเรื่องไม่เป็นเรื่อง เนื่องจากเธอวู่วามตัดผมของหญิงสาวคนหนึ่ง ระหว่างทางนั่งรถโดยสารประจำทาง โดยเธออ้างว่ารู้สึกรำคาญที่เส้นผมยาวเหยียดของหญิงสาวปลิวมาโดนใบหน้าของเธอระหว่างใช้บริการรถสาธารณะ</p>
      <p>เหตุดังกล่าวเกิดขึ้นเมื่อไม่กี่วันก่อนหน้านี้ บนรถโดยสารประจำทางสายหนึ่งในนครซัปโปโร จังหวัดฮอกไกโด เหยื่อสาวเป็นพนักงานออฟฟิศสาววัย 22 ปี หลังจากเลิกงานเธอได้ขึ้นรถเมล์เพื่อจะกลับที่พัก โดยนั่งอยู่เบาะด้านหน้าของรถ ก่อนจะมีรู้สึกตัวอีกทีก็พบว่าผมหางม้า <a href="https://www.sanook.com/women/100925/">ทรงผม</a>ที่เธอรวบเก็บไว้ถูกกรรไกรปริศนาตัดออกไป โดยผู้ก่อเหตุคือคุณป้าที่โดยสารอยู่บนรถเมล์คันเดียวกันเธอ</p>
      <p>เจ้าหน้าที่ตำรวจได้ทำการสอบสวนคุณป้าผู้ก่อเหตุ เจ้าตัวให้การอ้างว่า รู้สึกรำคาญและหงุดหงิดที่เห็นหญิงสาวนั่งอยู่คนเดียวบนเบาะที่นั่งด้านหน้าที่สามารถนั่งได้ 2 คน แล้วเธอก็เอาแต่ก้มหน้าจ้องดูแต่โทรศัพท์มือถือ โดยไม่ได้สนใจเลยว่าคนที่นั่งเบาะข้างหลังเธอนั้นจะเป็นอย่างไร</p>
      <p>คุณป้ายังให้การอ้างอีกว่า ผมหางม้าของหญิงสาวได้ปลิวสะบัดและมาโดนใบหน้าของเธอที่นั่งอยู่ด้านหลัง ทำให้เธอเกิดฟิวส์ขาดและคว้าเอากรรไกรที่พกติดตัวมาด้วยในกระเป๋าออกมา ก่อนจะรวบผมหญิงสาวและจับตัดมันทิ้งแบบไม่มีไยดี กลายเป็นเรื่องราวคดีความกันในที่สุด</p>
      <p>ภาพจากกล้องวงจรปิดบนรถโดยสารเป็นหลักฐานชิ้นดีที่มัดตัวคุณป้าผู้ก่อเหตุรายนี้ ทำให้เธอต้องเป็นผู้ถูกกล่าวฐานข่มขู่ผู้อื่นให้หวั่นเกรง ขณะเดียวกันในช่วงเวลาที่เกิดเหตุ บนรถโดยสารมีผู้โดยสารแค่ 5-6 คน คุณป้าก็สามารถย้ายไปนั่งที่อื่นๆ บนรถเมล์ได้ หากเส้นผมของหญิงสาวรบกวน แต่เธอกลับเลือกวิถีที่อุกอาจและเป็นการคุกคามผู้อื่น</p>
      <p>กรณีดังกล่าวกลายเป็นที่วิพากษ์วิจารณ์ในสังคมออนไลน์อย่างมาก มีผู้เข้ามาแสดงความคิดเห็นต่างๆ นานา และหลายคนเห็นตรงกันว่า ทุกคนควรมีมารยาทในการใช้บริการรถโดยสารสาธารณะทุกรูปแบบ และแน่นอนว่าไม่มีใครสามารถตัดผมคนอื่นได้โดยพลการ แม้ว่าผมของเขาจะทำให้ตัวเองรำคาญใจแค่ไหนก็ตาม</p>
      <footer><b>ขอขอบคุณ<br/></b>ข้อมูล :<a href="https://soranews24.com/2019/11/23/japanese-woman-arrested-for-snipping-hair-off-a-womans-head-on-bus/">Soranews24</a></footer>
    </article>
  </body>
</html>