<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220316_sobara-problimata-apo-kyma-kakokairias"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T05:40:52+00:00"/>
    <meta property="og:title" content="Σοβαρά προβλήματα από το κύμα κακοκαιρίας"/>
    <meta property="og:description" content="Έντονα προβλήματα σε διάφορες περιοχές της χώρας έφερε ο «Γηρυόνης». Εικόνες καταστροφής στην Κινέτα. Κλειστή η Εθνική Οδός Αθηνών-Κορίνθου."/>
  </head>
  <body>
    <article>
      <h1>Σοβαρά προβλήματα από το κύμα κακοκαιρίας</h1>
      <address><time datetime="2019-11-25T05:40:52+00:00">25 Nov 2019, 05:40</time> by <a rel="author">efsyn.gr</a></address>
      <p>Έντονα προβλήματα σε διάφορες περιοχές της χώρας από το κύμα κακοκαιρίας με ισχυρές βροχές και καταιγίδες, το οποίο ξεκίνησε από τα δυτικά και επηρεάζει πλέον το μεγαλύτερο μέρος της χώρας.</p>
      <p>Σε επιφυλακή βρίσκονται οι αρμόδιες αρχές, ενώ ο υπουργός Προστασίας του Πολίτη Μιχάλης Χρυσοχοΐδης έφτασε το πρωί στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις για την αντιμετώπιση της κατάστασης.</p>
      <p>«Είμαστε σε εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν» δήλωσε στο Αθηναϊκό - Μακεδονικό Πρακτορείο Ειδήσεων ο γενικός γραμματέας Πολιτικής Προστασίας, Νίκος Χαρδαλιάς.</p>
      <p>Μία τραγωδία εκτυλίχθηκε στο Αντίρριο, όπου νεκροί ανασύρθηκαν τα ξημερώματα της Δευτέρας δυο άνδρες που επέβαιναν σε ιστιοφόρο το οποίο νωρίτερα είχε ανατραπεί στην θαλάσσια περιοχή της ανατολικής προβλήτας.</p>
      <h3>Εικόνες καταστροφής στην Κινέτα</h3>
      <p>Τα περισσότερα προβλήματα εντοπίζονται κυρίως στην ευρύτερη περιοχή της Κινέττας, όπου η πυροσβεστική έχει δεχτεί πάνω από 64 κλήσεις, οι περισσότερες από τις οποίες για απομακρύνσεις ατόμων και οι υπόλοιπες για άντληση υδάτων και κοπές δένδρων.</p>
      <p>Μέχρι και φουσκωτά επιστρατεύτηκαν για να απεγκλωβιστούν κάτοικοι από τα σπίτια τους. Σύμφωνα με πληροφορίες, τέσσερα άτομα μεταφέρθηκαν στο νοσοκομείο.</p>
      <figure>
        <iframe data-src="https://twitter.com/pyrosvestiki/status/1198840918864023552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Εικόνες καταστροφές δημιούργησε το ύψος του νερού που έφτασε τα δύο μέτρα νερό. Λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</p>
      <p>Μηχανήματα έργου της Περιφέρειας και των ΟΤΑ πραγματοποιούν ενέργειες για την αποκατάσταση της κυκλοφορίας. Επίσης, ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <h3>Προβλήματα σε λιμάνια</h3>
      <p>Παράλληλα, προβλήματα υπάρχουν σε ακτοπλοϊκά δρομολόγια από ισχυρούς ανέμους σε πολλές θαλάσσιες περιοχές.</p>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φτάνουν κατα τόπους τα 8 μποφόρ. Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <h3>Κλειστά σχολεία</h3>
      <p>Tα σχολεία στο Λεκανοπέδιο θα ανοίξουν στις 10:00, με απόφαση του περιφερειάρχη Αττικής, Γιώργου Πατούλη, που ανακοίνωσε ότι απόλυτη προτεραιότητα είναι «ασφάλεια των μαθητών και των πολιτών και με δεδομένες τις δυσκολίες αλλά και την επικινδυνότητα στις μετακινήσεις αυτές τις ώρες», εκτός από τα Μέγαρα που θα παραμείνουν κλειστά.</p>
      <p>Κλειστά είναι επίσης τα σχολεία στην Πιερία, όπου το κύμα κακοκαιρίας προκάλεσε πλημμυρικά φαινόμενα. Το ίδιο σε σχολεία, παιδικοί σταθμοί και ΚΔΑΠ στον δήμο Αριστοτέλη Χαλκιδικής.</p>
      <h3>Υλικές ζημιές στη Θεσσαλονίκη</h3>
      <p>Ευρύτερα στη Θεσσαλονίκη η πυροσβεστική  κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα, οι περισσότερες απ' αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό.</p>
      <p>Δεν αναφέρθηκε κάποιος τραυματισμός, αλλά σε δύο από τις περιπτώσεις κατά τις οποίες επενέβησαν οι πυροσβέστες καταγράφηκαν υλικές ζημιές σε σταθμευμένα αυτοκίνητα.</p>
      <p>Οι δυνατές ριπές ανέμου -που συνεχίζουν μέχρι και τις πρωινές ώρες- μετακίνησαν κάδους απορριμμάτων, σκουπίδια κι άλλα αντικείμενα στους δρόμους και γι' αυτό το λόγο η Τροχαία συνιστά την προσοχή στους οδηγούς οχημάτων.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220302"/>
        <a href="https://www.efsyn.gr/ellada/koinonia/220315_dyo-nekroi-apo-anatropi-istioforoy-sto-antirrio"/>
        <a href="https://www.efsyn.gr/ellada/koinonia/172303_oi-noembrides-me-tis-pio-polynekres-plimmyres-stin-attiki"/>
        <a href="https://www.efsyn.gr/ellada/koinonia/169378_stohos-einai-pleon-na-mi-thrinisoyme-alla-thymata"/>
        <a href="https://www.efsyn.gr/ellada/koinonia/131903_nekros-o-agnooymenos-exepneyse-i-83hroni"/>
        <a href="https://www.efsyn.gr/ellada/koinonia/131706_stoys-23-oi-nekroi-sti-mandra"/>
      </related>
    </article>
  </body>
</html>