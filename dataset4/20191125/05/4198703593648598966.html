<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-b03d2493cf0ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T05:31:00+00:00"/>
    <meta property="og:title" content="סער: נתניהו לא יוכל להקים ממשלה גם אם יתקיימו בחירות שלישוית ורביעיות"/>
    <meta property="og:description" content="בכיר הליכוד בירך על הסכמתו של ראש הממשלה לקיים פריימריז בתוך המפלגה, והצהיר: &quot;אם אנצח בפריימריז אוכל להקים ממשלה בכנסת הנוכחית&quot;. סער הגיב למתקפה כלפיו מצד ח&quot;כ ברקת ואמר: מציע לו להתעטף בצניעות"/>
  </head>
  <body>
    <article>
      <h1>סער: נתניהו לא יוכל להקים ממשלה גם אם יתקיימו בחירות שלישוית ורביעיות</h1>
      <h2>בכיר הליכוד בירך על הסכמתו של ראש הממשלה לקיים פריימריז בתוך המפלגה, והצהיר: "אם אנצח בפריימריז אוכל להקים ממשלה בכנסת הנוכחית". סער הגיב למתקפה כלפיו מצד ח"כ ברקת ואמר: "מציע לו להתעטף בצניעות, אני לא מתמודד מול ברקת, אני אתמודד מול יו"ר התנועה"</h2>
      <address>
        <time datetime="2019-11-25T05:31:00+00:00">25 Nov 2019, 05:31</time>
      </address>
      <p>בכיר הליכוד <a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a> התראיין הבוקר (שני) לכאן רשת ב' ואמר: "נתניהו לא יוכל להקים ממשלה גם אם יתקיימו <a href="https://www.mako.co.il/news-israel-elections?partner=gtags">בחירות</a> שלישיות ורביעיות. הוא היה צריך להסיק מסקנות". סער בירך על הסכמתו של ראש הממשלה לקיים פריימריז במפלגה וציין כי "חשוב לקיימם בתוך הזמן של 21 הימים כדי למנוע בחירות שלישיות שימנעו את המשך הרעל בעם". עוד הוסיף: מאמין שאם אנצח בפריימריז - אוכל להקים ממשלה בכנסת הנוכחית.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>בהמשך דבריו התייחס סער להפגנות התמיכה המתוכננות בראש הממשלה ואמר: "חמור בעיניי שמנגנון התנועה, שעובדים שמקבלים שכר מהמיסים שאני וחבריי משלמים, פועלים לארגן הפגנות נגד מה שמכונה ניסיון הפיכה שלטונית. אני גם מקווה שהידיעות לפיהן ראש הממשלה ישתתף בהפגנה כזאת אינן נכונות".</p>
      <p>בכיר הליכוד התייחס למתקפה נגדו מצד חברי מפלגתו - ובראשם ח"כ ניר ברקת. "הוא הגיע אלינו מקדימה אחרי שתמך בהתנתקות ואוסלו - שיפגין צניעות. הוא התנגד לפריימריז אבל הציע בחירות לממלא מקום - לזה התכוונתי בזיגזוגים ובמצמוצים ולא, חלילה, לתיקים שלו", הבהיר סער. "אי אפשר להטיח רפש כשרק אתמול הגעת בחבר מפלגה ותיק שרק רוצה בחירות דמוקרטיות. אני אתמודד מול יו"ר התנועה בנימין נתניהו". </p>
      <p>"יש מסע הכפשות נגדי ונגד משפחתי, מי שעוקב אחר הרשתות מבין שיש איום באלימות", הוסיף סער. "אלה לא דברים שאני שופט בהם, יש גופים שמחליטים. כל זה לא ירתיע אותי מלעשות את הדבר הנכון עבור הליכוד. אני מאמין שגם אם יש אנשים בליכוד שלא מבינים את מה שאני עושה -הם יבינו אותי בעתיד. אם לא נחזור לבסיס של המפלגה אנחנו נגיע למקומות שאנחנו לא רוצים. יש לי כבוד רב לראש הממשלה והוא עתיר זכויות. אבל כרגע צריך לעשות כל מה שצריך כדי לדאוג לשמור על השלטון". </p>
      <p>גם ח"כ מהליכוד ניר ברקת אמר התייחס הבוקר בריאיון לגלי צה"ל להצעה לקיים בחירות מקדימות בתוך המפלגה. "זה ברור לעין שנעשה פה ניסיון להדיח את ראש הממשלה", אמר ברקת. "קריאה לפריימריז מיד בטענה שראש הממשלה שלנו נכשל, לנסות להדיח ראש ממשלה מכהן - זה בלתי מתקבל על הדעת. כחול לבן מחכים לניסיון המרד הזה ואני חושב שבמהלך היומיים האחרונים המרד הזה נכשל. אך אחד לא רוצה בחירות שלשיות אבל לנסות להדיח ראש ממשלה מכהן שנבחר בבחירות דמוקרטיות בשעה הקשה ביותר?", תקף. "ראש הממשלה חף מפשע עד שיוכח אחרת והחוק מאפשר לו להמשיך לתפקד, ראש הממשלה גם הסכים למתווה הנשיא ולנבצרות ולכן אני מציע – מרד לא יהיה פה".</p>
      <p>"עד סיום ה-21 יום לא יהיו פריימריז, יש לנו התחייבות לחצי מעם ישראל שהעדיף את נתניהו", הוסיף ברקת ובהמשך דבריו פירט על המתווה שגיבש: "אני הצעתי מתווה אחר שלא מדבר על הדחת ראש הממשלה אלא מציע לייצר פריימריז לממלא מקום ראש ממשלה. ההשראה לכך היא המודל האמריקני, גם שם יש נשיא וסגן נשיא שהולכים ביחד ובמקרה של נבצרות ממלא המקום נכנס אוטומטית למקומו. אם מחפשים באופן יצרתי לייצר מתווה פנימי ליכודי – זה מתווה קלאסי שמאפשר לראש הממשלה לתת את הגיבוי שהוא צריך וגם שתהיה המשכיות בתוך התנועה". </p>
      <p>"המתווה שלי יכול להקל על אנשי כחול לבן, להראות להם שאנחנו באים עם המשכיות בתוך הליכוד ועם יציבות שלטונית", הוסיף ברקת. "ראש הממשלה הוא נכס אסטרטגי לליכוד וצריך לאפשר לו להוביל אותנו עוד שנים ארוכות. ברגע שיש מתווה כזה - לא צריך ללכת לבחירות שלישיות".</p>
      <p>ברקת התייחס למתקפה של ח"כ גדעון סער כלפיו ואמר: "שגדעון יזכור שיש לנו תנועה ומנהיג לתנועה – יש דברים שלא עושים. מה שנעשה לפני יומיים בערב זה לא תמים לחלוטין, זה היה ניסיון פוטש לראש הממשלה במטרה לקחת ממנו את השלטון וזה בלתי מתקבל על הדעת, לא עושים דברים כאלה. זה לא נאמנות ואני מציע לגדעון – בסדר, נדבר על הפריימריז אבל לא עכשיו, בוודאי לא בבטן הרכה של הליכוד".</p>
      <figure>
        <img src="https://img.mako.co.il/2019/02/14/582388_C.jpg"/>
        <figcaption>"לא מוכן שהאחריות לבחירות חוזרות תוטל עלינו, פתוחים למו"מ", אלקין | צילום: חדשות</figcaption>
      </figure>
      <p>באשר לשתיקת הבכירים במפלגתו לאחר ההודעה של היועמ"ש להגיש כתב אישום נגד נתניהו הסביר: "זו תקופה מביכה ולא פשוטה ואני יכול להבין למה אנשים יושבים ומחכים לראות איך הדברים מתפתחים. הם חברים ואנשים טובים ואין לי ספק שרובם ככולם מתייצבים אחרי נתניהו כמנהיג שלנו. אני תקווה אחת הבוקר – שאחרי שכחול לבן יבינו שלא יהיה פה מרד כולם יחזור למסלול של שיח".</p>
      <p>גם השר זאב אלקין התראיין הבוקר לכאן רשת ב'. לדבריו, "אם יהיו בחירות שלישיות זה לא בגלל השאלה מי עומד בראשות הליכוד". אלקין התייחס לקריאתו של ח"כ סער לקיים פריימריז באופן מידי ואמר: "שמעתי את גדעון וזכותו לחשוב כך, אני רוצה להגיד בתור מי שניהל את המשא ומתן - לא ייתכן שתבוא מפלגה ותקבע לנו מי יהיה יו"ר התנועה. אני גאה שיש לנו ויכוחים במפלגה, הסיטואציה ששני חברי ליכוד מתראיינים אבל כל אחד חושב אחרת זה מעורר גאווה - בכחול לבן זה לא יכול לקרות. אנחנו מפלגה דמוקרטית, לא קובעים מי יו"ר המפלגה עד 2025", סיכם אלקין.</p>
      <p>"עוד לא התקבלה החלטה על תאריך לפריימריז", הסביר השר. "לשיטתי, לא היה הכרח לפריימריז אבל מהרגע שגדעון ביקש זה לגיטימי. אני מעריך שנתניהו ינצח בפריימריז האלה ולכן הפתרון הפוליטי לא צריך לבוא משם, הפתרון למנוע בחירות שלישיות צריך לבוא מזה שכחול לבן יתעשתו ויבואו להקים ממשלה. אני חושב שאסור להשלים עם המציאות הפוליטית. מפלגה לא יכולה לפסול יו"ר של מפלגה אחרת". </p>
      <p> "אני לא מוכן שעלינו תוטל האחריות לבחירות השלישיות האלה", הדגיש אלקין. "אנחנו מוכנים לנהל משא ומתן. אני בדרך כלל נוהג כח"כ לפעול במסגרת היכולות שלי ולא להפגין נגד המערכות שבראשן אני עובד. אני טוען הרבה שנים שמערכת אכיפת החוק דורשת רפורמה מאוד משמעותית, אמרתי את זה לפני פתיחת חקירות נתניהו. הכלים שאני משתמש בהם כדי לתת ביטוי לדעתי הם בתוך הכנסת, יש דברים ששינינו ויש דברים שכשלנו ונצטרך לקדם בכנסות הבאות. אני אראה את המסרים אבל נכון לעכשיו לא אגיע להפגנה מחר בתל אביב. אנחנו כשרים וח"כים צריכים פחות לדבר ויותר לעשות במישור הזה, זה צורך של מדינת ישראל ולא מאבק בין מחנה למחנה". </p>
    </article>
  </body>
</html>