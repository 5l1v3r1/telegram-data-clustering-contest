<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/concert-la-bozar-de-ziua-nationala-a-romaniei/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T05:43:11+00:00"/>
    <meta property="og:title" content="Concert la BOZAR, de Ziua Națională a României"/>
    <meta property="og:description" content=" Dirijorul Cristian Măcelaru și violoncelistul Andrei Ioniță, alături de Orchestra Națională a Belgiei, la BOZAR, de Ziua Națională a României"/>
  </head>
  <body>
    <article>
      <h1>Concert la BOZAR, de Ziua Națională a României</h1>
      <address><time datetime="2019-11-25T05:43:11+00:00">25 Nov 2019, 05:43</time> by <a rel="author">Magdalena Popa Buluc</a></address>
      <p>
        <b> </b>
        <b>Dirijorul Cristian Măcelaru și violoncelistul Andrei Ioniță, alături de Orchestra Națională a Belgiei, la BOZAR, de Ziua Națională a României</b>
      </p>
      <p>
        <b> </b>
        <b> </b>
      </p>
      <p><b>Cristian Măcelaru</b>, dirijorul care va fi din 2021 succesorul francezului Emmanuel Krivine în fruntea Orchestrei Naţionale a Franței, și <b>Andrei Ioniță</b>, supranumit de „The Times“ „unul dintre cei mai interesanți violonceliști ai lumii“, vor susține pe, <b>29 noiembrie și pe 1 decembrie 2019</b>, două concerte la <b>Palatul Artelor BOZAR</b>, alături de <b>Orchestra Națională a Belgiei</b>, în cadrul <b>EUROPALIA</b>. ICR coordonează programul acestei ediții a Festivalului Internațional de Arte EUROPALIA, în care România este țară invitată. În programul concertelor de la BOZAR vor fi <i>Rapsodia română nr</i>. <i>1</i> <i>în La major</i> de <b>George Enescu</b>,<i> Concertul  pentru violoncel</i> <i>şi orchestră <b> </b>de<b> Edward Elgar </b>și Simfonia nr. 5 de <b>Serghei Prohofiev</b>.</i></p>
      <p>„Am mai făcut concertul de Elgar cu violoncelistul Andrei Ioniță și am rămas extraordinar de impresionat de virtuozitatea lui. Andrei  respectă foarte mult ceea ce a scris compozitorul, ceea ce-mi place foarte mult. Ca să îl parafrazez pe Mahler, tradiția nu e atât reverența făcută cenușii, cât să încercăm să înțelegem căldura pe care cărbunii încă aprinși ne-o dau. De multe ori, se uită complet ceea ce a scris compozitorul tocmai din cauza tradiției“, apreciază <b>Cristian Măcelaru.</b></p>
      <figure>
        <img src="https://www.cotidianul.ro/wp-content/uploads/2019/11/22/Cristian-Macelaru-foto-Adriane-White.jpg"/>
      </figure>
      <p>„<i>Rapsodia nr. 1</i> a lui Enescu, o piesă pe care o dirijez foarte des, are subtextul unui ritm care poate să fie dansat. Întotdeauna descriu această rapsodie ca pe un vals din Transilvania, care are o frumusețe ce nu se poate scrie pe hârtie. Încercăm să înțelegem esența din spatele muzicii“, subliniază dirijorul.</p>
      <p>„<i>Simfonia nr. 5</i> a lui Prokofiev e foarte interesantă pentru mine, pentru că e o lucrare pe care compozitorul a scris-o când s-a reîntors din exil acasă, în Rusia. E o simfonie care pe mine mă face să mă gândesc nu numai la muzică, ci și la un punct viitor pe care-l doresc României în următorii o sută de ani. E important ce schimbăm și cum schimbăm lucrurile. Îmi doresc atât de mult ca atunci când oamenii vorbesc despre țara mea să-și aducă aminte de cultura și de arta care vin din România. Mă bucur că, prin EUROPALIA și ICR, există această posibilitate de a promova, peste hotare, valorile românești“, conchide Cristian Măcelaru.</p>
      <p>Născut în Timişoara în 1980 și plecat la 16 ani în SUA cu o bursă de două luni, <b>Cristian Măcelaru</b> a devenit, la 19 ani, cel mai tânăr concertmaestru din istoria Orchestrei Simfonice din Miami. Cu o activitate dirijorală în plină ascensiune, Cristian Măcelaru şi-a început cariera alături de Philadelphia Orchestra, în stagiunea 2010-2011 fiind numit dirijor asistent al aceleiaşi orchestre. A fost, de asemenea, distins cu Sir Georg Solti Emerging Conductor Award pentru merite deosebite. Este dirijor principal al WDR Sinfonieorchester din Köln, începând cu sezonul 2019/2020. A devenit, de asemenea, director muzical al Festivalului Cabrillo, cel mai longeviv festival american dedicat muzicii clasice contemporane. În 2017, a debutat alături de Orchestra Regală Concertgebouw din Amsterdam cu lucrări de Mozart, Strauss și Wagner. A dirijat, de asemenea, programe în octombrie 2018 și martie 2019. L-a înlocuit pe Mariss Jansons în concertul cu Orchestra Regală Concertgebouw pe 18, 19 septembrie 2019, la Amsterdam și 21 septembrie 2019, la București în cadrul Festivalului „George Enescu”.</p>
      <figure>
        <img src="https://www.cotidianul.ro/wp-content/uploads/2019/11/22/Andrei-Ionita-foto-Nikolaj-Lund.jpg"/>
      </figure>
      <p><b>Andrei Ioniţă</b> este inspirat de cei mai mari violoncelişti ai timpurilor noastre, printre care David Geringas, Steven Isserlis, Heinrich Schiff, Wolfgang Boettcher, Gary Hoffman şi Wolfgang Emanuel Schmidt. În iunie 2014, a colaborat cu Gidon Kremer şi Christian Tetzlaff la Festivalul „Chamber Music Connects the World” în cadrul Kronberg Academy. În ultimii ani, Andrei Ioniţă a concertat în săli renumite, precum Kammermusiksaal a Filarmonicii din Berlin, Herkulessaal din München, Stadtcasino din Basel şi Ateneul Român din Bucureşti. Andrei Ioniţă este laureat a numeroase concursuri internaţionale. În iunie 2013, a câştigat Premiul I la Concursul Internaţional „Aram Haciaturian”; în septembrie 2014, a primit Premiul II şi Premiul special pentru interpretarea unei lucrări impuse la International ARD Music Competition din München, iar două luni mai târziu, a fost distins la Berlin cu Premiul II la Grand Prix „Emanuel Feuermann”. În stagiunea curentă, Andrei Ioniţă a debutat cu Deutsches Symphonie-Orchester Berlin, St. Petersburg Philharmonic Orchestra, Filarmonica di Bologna, iar în concertele din această săptămână, cu Filarmonica „George Enescu” din Bucureşti. De asemenea, a fost invitat de Valery Gergiev să concerteze la Londra, München, Baden-Baden şi Skt. Petersburg.</p>
      <p>Andrei Ioniţă este bursier al Deutsche Stiftung Musikleben şi, prin generozitatea acestei fundaţii, cântă pe un violoncel realizat de Giovanni Battista Rogeri la Brescia în 1671.</p>
      <related>
        <h4>Articole asemănătoare</h4>
        <a href="https://www.cotidianul.ro/catastrofa-in-bucuresti-morti-si-raniti/"/>
        <a href="https://www.cotidianul.ro/concert-extraordinar-la-filarmonica-de-stat-din-sibiu-sold-out/"/>
        <a href="https://www.cotidianul.ro/dimensiunile-viesparului-terorist-din-belgia/"/>
      </related>
    </article>
  </body>
</html>