<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/violenza-sulle-donne-1.4904609"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T05:59:20+00:00"/>
    <meta property="og:title" content="Violenza sulle donne. L'uomo rinunci alla pretesa di dominarci"/>
    <meta property="og:description" content="Avrete visto su questo giornale le immagini della mostra “Raggi X”, Fondazione Pangea, radiografie di gambe spezzate, bacini rotti, coltelli piantati nel costato: come le donne vittime di violenza arrivano ai pronti soccorso, quando ci arrivano. Un episodio ogni 15 minuti, una donna ammazzata ogni due giorni: 142, all’ultima rilevazione, un terzo del totale delle uccisioni -non c’è guerra di mafia che tenga- in 8 casi su 10 da maschi di casa o ex. Pochi i fondi stanziati, maldistribuiti e con il contagocce, (85 milioni in 3 anni, quando la Spagna ha investito un miliardo per 5 anni)."/>
  </head>
  <body>
    <article>
      <h1>Violenza sulle donne. L'uomo rinunci alla pretesa di dominarci</h1>
      <address><time datetime="2019-11-25T05:59:20+00:00">25 Nov 2019, 05:59</time> by <a rel="author">MARINA TERRAGNI</a></address>
      <p>Avrete visto su questo giornale le immagini della <b>mostra “Raggi X”,</b> Fondazione Pangea, radiografie di<b> gambe spezzate, bacini rotti, coltelli piantati nel costato</b>: come le donne <b>vittime di violenza</b> arrivano ai pronti soccorso, quando ci arrivano. Un episodio ogni 15 minuti, <b>una donna ammazzata ogni due giorni</b>: 142, all’ultima rilevazione, un terzo del totale delle uccisioni -non c’è guerra di mafia che tenga- in 8 casi su 10 da maschi di casa o ex. Pochi i fondi stanziati, maldistribuiti e con il contagocce, (85 milioni in 3 anni, quando la Spagna ha investito un miliardo per 5 anni).</p>
      <p>Centri antiviolenza ancora in attesa di soldi assegnati nel 2016. Procure intasate di denunce. Un vero business di convegni, formazione, show che non risolvono nulla. La violenza degli uomini sulle donne è un tributo di sangue che contabilizziamo ogni anno, sostanzialmente invariato: ma un tributo a che cosa? La questione è il <b>dominio</b>. La violenza in tutte le sue declinazioni –stupri, persecuzioni, botte, uccisioni, sfruttamento sessuale, procreativo, lavorativo: nel mondo un miliardo e 800 milioni di donne l’ha subita in qualche forma - è una funzione del dominio. Inutile frugare ogni volta, preferibilmente nella vita di lei, alla ricerca delle ragioni: si stavano lasciando? aveva un altro? non ci stava? non gli cucinava le polpette? La ragione è sempre e solo una: lei si era sottratta al dominio, aveva opposto resistenza alla sopraffazione, aveva violato l’onore di lui: questi<b> restano delitti d’onore</b>. Lei si era ribellata al contratto sessuale originario che sta alla base di ogni successivo contratto sociale e che istituisce il dominio maschile sulla materia prima assoluta, la carne femminile. Solo quando dai alla cosa il suo nome – dominio, figlio degenere della paura; dominio, che non è un fatto di natura– ti metti nella giusta lunghezza d’onda. Forse la singola violenza può essere fermata, ma il dominio non può essere tolto senza importanti conseguenze. E’ pronta l’umanità maschile a rinunciare a questo dispositivo? La vera domanda è questa.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>