<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/fogyokura/hizlalo-anyagok/"/>
    <meta property="og:site_name" content="FEMINA"/>
    <meta property="article:published_time" content="2019-11-25T05:50:02+00:00"/>
    <meta property="og:title" content="Észrevétlenül okozhatnak túlsúlyt: 7 láthatatlan vegyület az ételekben, amik hizlalnak"/>
    <meta property="og:description" content="Az obezogének olyan, az ételekben található vegyi anyagok, amelyek hozzájárulhatnak az elhízáshoz."/>
  </head>
  <body>
    <article>
      <h1>Észrevétlenül okozhatnak túlsúlyt: 7 láthatatlan vegyület az ételekben, amik hizlalnak</h1>
      <h2>Az obezogének olyan, az ételekben található vegyi anyagok, amelyek hozzájárulhatnak az elhízáshoz.</h2>
      <address><time datetime="2019-11-25T05:50:02+00:00">25 Nov 2019, 05:50</time> by <a rel="author">Szebegyinszki Szilvia</a></address>
      <p>Az obezogének olyan vegyi anyagok, amelyek hozzájárulhatnak az elhízáshoz. Megtalálhatóak a különböző ételtárolókban, üvegekben, játékokban és más műanyagokban, de néha a kozmetikumokban és a konyhai eszközökben is. Ezek a vegyületek a szervezetbe jutva megváltoztathatják annak a működését, és súlygyarapodáshoz vezethetnek.</p>
      <p>Az obezogének úgynevezett endokrin diszruptorok, olyan anyagok, amelyek megzavarhatják <a href="https://www.ncbi.nlm.nih.gov/pubmed/26829510">a test hormonális működését</a>. Például aktiválhatják az ösztrogénreceptorokat, ezáltal káros hatással lehetnek mind a nőkre, mind a férfiak szervezetére. Összesen húsz vegyületet azonosítottak eddig obezogénként. Ezek nem csak hízáshoz vezethetnek, hanem előrehozhatják a pubertást a lányoknál, demaszkulinizálhatják a férfiakat, hozzájárulhatnak a mellrákhoz, és okozói lehetnek szülés közbeni komplikációknak. </p>
      <h3>Hizlaló anyagok az ételekben</h3>
      <p>Az alábbiakban összegyűjtöttük azokat a vegyi anyagokat, amelyek a leggyakrabban hozzájárulhatnak a hízáshoz. Ezek többsége kívülről, műanyagokon, vegyszereken keresztül kerül az ételre, vagy az ételbe. Mutatjuk, melyek a legveszélyesebbek.</p>
      <figure>
        <img src="https://kep.index.hu/1/0/3032/30324/303240/30324005_c2d49f5f09ed5b9bd83d6239c2cd0250_wm.jpg"/>
        <figcaption>A ftalátokat arra használják, hogy hajlékonnyá tegyék a műanyagokat. Ez az anyag megtalálható többek között a csomagolásokban, a zuhanyfüggönyben, de néhány kozmetikai eszközben, játékban és festékben is. <a href="https://www.ncbi.nlm.nih.gov/pmc/articles/PMC2677823/">Ez a vegyszer könnyen kiszabadulhat a műanyagokból, és bejuthat az ételekbe, a vízbe vagy belégzés útján egyenesen a szervezetbe</a>. A ftalátok azért hizlalhatnak, mert hatással vannak a PPAR nevű hormonreceptorra, amely szerepet játszik az anyagcserében.<cite>Kristen Prahl / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3032/30323/303234/30323489_7c7064aaea7cee69170dd9274709d2f6_x.jpg"/>
        <figcaption>A biszfelon-A (BPA) egy szintetikus anyag, ami időnként a babák itatópoharában, a műanyag ételtartókban, a műanyag palackokban és a konzervekben is megtalálható. Több <a href="https://www.sciencedirect.com/science/article/pii/S0013935111001435">tanulmány is összefüggésbe hozza</a> a BPA-t a hízással. Ráadásul ez az anyag összefüggésbe hozható az inzulinrezisztencia, a szívbetegség, a diabétesz, egyes neurológiai betegségek, rákfajták és a pajzsmirigy-rendellenesség kialakulásával.<cite>Zinkevych / Getty Images Hungary</cite></figcaption>
      </figure>
      <figure>
        <img src="https://kep.cdn.indexvas.hu/1/0/3032/30324/303240/30324039_1a52bfc7a3df70df1c3cf1b6ea214465_wm.jpg"/>
        <figcaption>Az atrazin nevű gyomirtót Európában már betiltottak a talajvízszennyező hatása miatt, de a talajban néhol még kimutathatóak a nyomai. Ez az anyag endokrin diszruptor, és <a href="http://www.plosone.org/article/info:doi/10.1371/journal.pone.0005186">egyes tanulmányok szerint hozzájárulhat a hasi hízáshoz</a>.</figcaption>
      </figure>
      <figure>
        <img src="https://kep.index.hu/1/0/3032/30324/303241/30324111_68388576c11ce7af3001c518fa6f6150_wm.jpg"/>
        <figcaption>A tributiltin nevű szerves ónvegyület egy gombaölő szer, amelyet hajókészítésnél használnak első sorban, de előfordulhat a kezelt fáknál és néha az ipari vízrendszerekben is. Mára sok helyen tiltják a használatát, és egyes tudósok azt feltételezik, hogy viselkedhet endokrin diszruptorként is. Például <a href="https://www.ncbi.nlm.nih.gov/pubmed/18501494">kísérletek azt mutatták</a>, hogy a tributiltin fokozza a zsírsejtek növekedését, és csökkenti a leptin termelődését.</figcaption>
      </figure>
      <figure>
        <img src="https://kep.index.hu/1/0/3032/30324/303241/30324113_767711308d48567118b42dd069778778_wm.jpg"/>
        <figcaption>A perfluoroktánsavat (PFOA) sok mindenre használják. Megtalálható például a teflonbevonatú serpenyőkön, de a mikrózható pattogatott kukorica csomagolásában is. Az amerikai lakosság közel 98%-ának vérében kimutatták ezt az anyagot, mely összefüggésbe hozható a pajzsmirigy-rendellenességekkel, a koraszüléssel és a krónikus veseelégtelenséggel is. <a href="https://www.ncbi.nlm.nih.gov/pubmed/19433254">Egy egérkísérlet tanúsága szerint</a> növelheti az inzulin- és leptintermelést, valamint a testsúlyt.<cite>bhofack2 / Getty Images Hungary</cite></figcaption>
      </figure>
      <figure>
        <img src="https://kep.cdn.indexvas.hu/1/0/3032/30324/303241/30324123_ef48db81b08a7f13eb092352f402deb7_wm.jpg"/>
        <figcaption>A perklorátot rakéta-üzemanyagoknál használják elsősorban. Ez alapján könnyű lehet azt gondolni, hogy ritkán találkozik vele az ember. Ugyanakkor alkalmazzák még az ételcsomagolás sztatikus töltöttségének csökkentéséhez is. Ez az anyag <a href="https://www.ncbi.nlm.nih.gov/pmc/articles/PMC4269291/">okozhat pajzsmirigy- és anyagcseregondokat is</a>, így érdemes elkerülni.<cite>Elen11 / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3032/30324/303241/30324129_a5f17744f12fc570de860768c50e6ec6_wm.jpg"/>
        <figcaption>A polibrómozott-difenil-éterek olyan égésgátló anyagok, amelyeket azért használnak széles közben például a bútorok előállításánál, hogy ezzel gátolják egy esetleges tűz terjedésének sebességét. Ezek az anyagok befolyással vannak a hormonrendszerre, és többek között <a href="https://www.ncbi.nlm.nih.gov/pubmed/29787984">pajzsmirigy-rendellenességeket is okozhatnak</a>.</figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>