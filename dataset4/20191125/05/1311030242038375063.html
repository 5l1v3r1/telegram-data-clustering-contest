<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/international/article/1626148/%E0%A6%89%E0%A6%A4%E0%A7%8D%E0%A6%A4%E0%A6%B0-%E0%A6%AA%E0%A7%8D%E0%A6%B0%E0%A6%A6%E0%A7%87%E0%A6%B6%E0%A7%87-%E0%A6%97%E0%A6%B0%E0%A7%81%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%B6%E0%A7%80%E0%A6%A4%E0%A7%87%E0%A6%B0-%E0%A6%95%E0%A7%8B%E0%A6%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T05:32:00+00:00"/>
    <meta property="og:title" content="উত্তর প্রদেশে গরুর জন্য শীতের কোট"/>
    <meta property="og:description" content="এই শীতে ভারতের উত্তর প্রদেশের গরুর জন্য তৈরি হচ্ছে বিশেষ কোট। কোট তৈরির এ প্রকল্প হাতে নিয়েছে অযোধ্যা পৌরসভা। চলতি মাসের শেষের দিকেই পৌরসভার হাতে চলে আসবে এই কোট। একটি কোট তৈরিতে খরচ পড়বে আড়াই শ থেকে তিন শ রুপি। মানুষের মতো শীতে কাঁপে প্রাণিকুলও। শীত নিবারণে সাধারণত গরুর গায়ে চট দিয়ে থাকেন গরুর পালকেরা। এবার পাট দিয়ে জ্যাকেট বা কোট তৈরি করে দেওয়া হবে গরুকে। তিন ধরনের কোট তৈরি হবে। ষাঁড়ের জন্য..."/>
  </head>
  <body>
    <article>
      <h1>উত্তর প্রদেশে গরুর জন্য শীতের কোট</h1>
      <address><time datetime="2019-11-25T05:32:00+00:00">25 Nov 2019, 05:32</time> by <a rel="author">প্রতিনিধি, কলকাতা</a></address>
      <p>এই শীতে ভারতের উত্তর প্রদেশের গরুর জন্য তৈরি হচ্ছে বিশেষ কোট। কোট তৈরির এ প্রকল্প হাতে নিয়েছে অযোধ্যা পৌরসভা। চলতি মাসের শেষের দিকেই পৌরসভার হাতে চলে আসবে এই কোট। একটি কোট তৈরিতে খরচ পড়বে আড়াই শ থেকে তিন শ রুপি।</p>
      <p>মানুষের মতো শীতে কাঁপে প্রাণিকুলও। শীত নিবারণে সাধারণত গরুর গায়ে চট দিয়ে থাকেন গরুর পালকেরা। এবার পাট দিয়ে জ্যাকেট বা কোট তৈরি করে দেওয়া হবে গরুকে। তিন ধরনের কোট তৈরি হবে। ষাঁড়ের জন্য তৈরি হবে পাটের কোট। গরুর জন্য কোট তৈরি হবে পাটের সঙ্গে শীত নিবারণের কাপড় দিয়ে। গরুর বাছুরের জন্য তৈরি হবে তিন স্তরের কাপড় ও চটের কোট। এসব কোটের দাম পড়বে ২৫০ থেকে ৩০০ রুপি করে। ইতিমধ্যে এই কোট তৈরির বরাত দিয়েছে পৌরসভা।</p>
      <p>অযোধ্যা পৌরসভার কমিশনার নীরজ শুক্লা বলেন, অযোধ্যা পৌরসভার বৈশিংপুর গোশালা থেকে এই নতুন প্রকল্প চালু হবে। এই গোশালায় রয়েছে ১ হাজার ২০০ গরু। এর মধ্যে ষাঁড় ৭০০। গোশালার গরুগুলো শীতে যেন কষ্ট না পায়, এ জন্য বন ফায়ারের ব্যবস্থা করা হয়েছে। আরও ব্যবস্থা করা হচ্ছে মাটিতে খড়ের গদির, যাতে গরু মাটিতে শুতে গেলে ঠান্ডা না লাগে।</p>
      <p>নীরজ শুক্লা বলেন, গরু, ষাঁড় ও বাছুরের জন্য আলাদা ধরনের এই কোট বা জ্যাকেট তৈরি করা হচ্ছে। অযোধ্যা পৌরসভা এগুলো বিতরণ করবে।</p>
    </article>
  </body>
</html>