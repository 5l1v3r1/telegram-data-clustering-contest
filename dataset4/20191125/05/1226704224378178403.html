<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/november89-zhromazdenia/429185-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="November89: Štrajku predchádzali najväčšie občianske zhromaždenia"/>
    <meta property="og:description" content="V sobotu večer vystúpil v televízii nový generálny tajomník ÚV KSČ Karel Urbánek a konštatoval, že sa krajina ocitla na historickej križovatke a strana chce nastúpiť na novú cestu."/>
  </head>
  <body>
    <article>
      <h1>November89: Štrajku predchádzali najväčšie občianske zhromaždenia</h1>
      <h2>V sobotu večer vystúpil v televízii nový generálny tajomník ÚV KSČ Karel Urbánek a konštatoval, že sa krajina ocitla na historickej križovatke a strana chce nastúpiť na novú cestu.</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">TASR</a></address>
      <p>Bratislava 25. novembra (TASR) – V sobotu i v nedeľu 25. a 26. novembra 1989 sa v Prahe, Bratislave, ale aj v ďalších mestách konali dosiaľ najväčšie občianske zhromaždenia.</p>
      <p>Prezident Československa Gustáv Husák 25. novembra nariadil, aby bolo zastavené trestné stíhanie proti disidentom Jánovi Čarnogurskému, Miroslavovi Kusému, Jiřímu Rumlovi, Petrovi Uhlovi a Rudolfovi Zemanovi. Odpustil tiež tresty odňatia slobody Ivanovi Jirousovi, Ivanovi Polanskému a Františkovi Stárkovi.</p>
      <p>Tento krok prezidentovi formálne odporučila federálna vláda, ktorá sa zišla o 12. hodine na mimoriadnej schôdzi. Vyslovila odporúčanie, aby sa tzv. Národný front doplnil o zástupcov iných politických strán a nestraníkov. Odsúhlasila tiež rýchlejšie dopracovanie návrhu novej ústavy a zákonov o zhromažďovaní, spolčovaní a petičnom práve a tiež tlačového a branného zákona. Určila tiež svojich zástupcov na rokovania so študentmi a občianskymi iniciatívami. Na protest proti pomalému tempu prestavby sa všetkých straníckych funkcií vzdal premiér Ladislav Adamec.</p>
      <figure>
        <img src="https://www1.teraz.sk/usercontent/photos/1/a/9/3-1a93dac250c07f702eea091ba7c5057ee1fe4789.jpg"/>
        <figcaption>Na archívnej snímke pohľad na účastníkov generálneho štrajku na Námestí SNP v Bratislave 25. novembra 1989.<cite>Foto: TASR/Vlastimír Andor</cite></figcaption>
      </figure>
      <p>Aj keď deň predtým, 24. novembra 1989, odstúpil Miloš Jakeš a celé vedenie Komunistickej strany Československa, predstavitelia opozície s vývojom neboli spokojní. Už v sobotu 25. novembra po 4. hodine nadránom vydalo Občianske fórum (OF) vyhlásenie, v ktorom personálne zmeny na čele KSČ označilo za nedostatočné.</p>
      <p>V sobotu sa o 14. hodine v Prahe na Letenskej pláni konala manifestácia, na ktorej sa zúčastnil rekordný počet 800.000 ľudí. Zhromaždenie vysielala v priamom prenose Československá televízia. Na tribúne vystúpili herci Vlasta Chramostová, Josef Kemr, Jaromír Hanzlík či Petr Čepek, za prognostikov Miloš Zeman.</p>
      <p>V Bratislave sa opäť na Námestí SNP zišlo 60.000, podľa niektorých zdrojov až 100.000 občanov, ktorí žiadali zrušenie vedúcej úlohy KSČ a jej mocenského monopolu. Jedným z vystupujúcich bol príslušník Zboru národnej bezpečnosti, nadporučík Ivan Čavajda zo Žiliny, ktorý uviedol, že sa hanbí za KSČ a plne podporuje požiadavky OF.</p>
      <p>Pred blížiacim sa generálnym štrajkom sa aktivizovala aj Štátna bezpečnosť (ŠtB), čo potvrdzujú autentické záznamy zverejnené v publikácii November očami ŠtB a ulice. <i>"Všetky sily a prostriedky je v tomto smere nutné využívať na znemožňovanie štrajkov, najmä však generálneho štrajku vyhláseného na 27. novembra 1989 a rozširovanie vplyvu medzi kolísajúcou vrstvou obyvateľstva... Rovnako tiež je potrebné kontrolovať a znemožňovať osobné, telefonické a ďalekopisné spojenie členov štrajkových výborov a organizátorov nátlakových akcií," </i>uvádza sa v pokynoch ŠtB, ktoré hovoria dokonca o "fašizujúcich tendenciách".</p>
      <p>V sobotu večer vystúpil v televízii nový generálny tajomník ÚV KSČ Karel Urbánek a konštatoval, že sa krajina ocitla na historickej križovatke a strana chce nastúpiť na novú cestu. V závere svojho vystúpenia pripomenul, že sa Československo často prirovnáva k srdcu Európy, a vyzval občanov, nech nedopustia, aby toto srdce Európy ťažko ochorelo. Vo večerných hodinách sa vzdal funkcie šéf pražských komunistov Miroslav Štěpán.</p>
      <p>V nedeľu 26. novembra sa prvý raz v Obecnom dome v Prahe stretli zástupcovia vlády s predstaviteľmi OF, ktorých viedol Václav Havel. Dohodli sa, že premiér Ladislav Adamec prehovorí na demonštrácii na Letenskej pláni a tiež, že budú prepustení politickí väzni. Zástupcovia OF zdôraznili, že cieľom hnutia nie je prevzatie moci, ale rýchle vypísanie slobodných volieb.</p>
      <p>V nedeľu popoludní o 14. hodine sa opäť konalo zhromaždenie na Letnej, na ktorom pred niekoľkostotisícovým davom prehovorili čerstvo prepustení politickí väzni Jiří Ruml, Petr Uhl a Rudolf Zeman. Vystúpil tiež premiér Ladislav Adamec, ktorého však dav vypískal vo chvíli, keď sa vyslovil proti generálnemu štrajku, ktorý sa mal konať na druhý deň.</p>
      <p>Zdroj: upn.gov.sk, totalita.cz</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/jakes-odstupil-studenti-a-zastupcovia-vp/429139-clanok.html"/>
        <a href="https://www.teraz.sk/slovensko/november89-strajk-vysokoskolakov-pod/428838-clanok.html"/>
        <a href="https://www.teraz.sk/slovensko/november89-v-bratislave-sa-konal-prvy/428839-clanok.html"/>
      </related>
    </article>
  </body>
</html>