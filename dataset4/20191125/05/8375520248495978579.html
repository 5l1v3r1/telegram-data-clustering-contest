<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/doba-na-donbasi-boyoviki-sim-raziv-obstrilyali-ukrajinski-poziciji-642147.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T05:30:31+00:00"/>
    <meta property="og:title" content="Доба на Донбасі: бойовики сім разів обстріляли українські позиції"/>
    <meta property="og:description" content="Противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм"/>
  </head>
  <body>
    <article>
      <h1>Доба на Донбасі: бойовики сім разів обстріляли українські позиції</h1>
      <address>
        <time datetime="2019-11-25T05:30:31+00:00">25 Nov 2019, 05:30</time>
      </address>
      <h4>Противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм</h4>
      <p>24 листопада збройні формування Російської Федерації сім разів порушили режим припинення вогню.</p>
      <p>Про це повідомляє пресцентр штабу ООС.</p>
      <p>Противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм, гранатометів різних систем великокаліберних кулеметів та іншої стрілецької зброї.</p>
      <p>В районі відповідальності оперативно-тактичного угруповання «Схід» ворог здійснив шість обстрілів:</p>
      <ul>
        <li>біля Тарамчука та Березового— з великокаліберних кулеметів;</li>
        <li>неподалік Водяного — з мінометів калібру 82 мм;</li>
        <li>поблизу Красногорівки — з СПГ та великокаліберних кулеметів;</li>
        <li>двічі біля Мар’їнки — з ручних протитанкових гранатометів, великокаліберних кулеметів та іншої стрілецької зброї.</li>
      </ul>
      <p>В районі відповідальності оперативно-тактичного угруповання «Північ», неподалік Луганського, зафіксовано ворожий вогонь зі станкових протитанкових гранатометів та стрілецької зброї, з великокаліберними кулеметами включно.</p>
      <p>Вчора, 24 листопада, втрат серед особового складу Об’єднаних сил внаслідок обстрілів не було.</p>
      <p>«Російські окупанти не рахуються з інтересами цивільного населення Донбасу. Так, близько 18.00, під час обстрілу українських позицій в районі Березового Донецької області, вони, з великокаліберних кулеметів, одночасно вели вогонь і по цивільній інфраструктурі», — додали в пресцентрі.</p>
      <p>Зазначається, що через застосування збройними формуваннями Російської Федерації трасуючих і бронебійно-запалювальних боєприпасів загорілася суха трава. Сильний вітер призвів до швидкого поширення пожежі, яка перекинулась на дачний масив. Майже вщент вигоріли шість будівель.</p>
      <p>«Військовослужбовцям Об’єднаних сил вдалося оперативно евакуювати цивільне населення та, близько 23.00, локалізувати пожежу. Жертв немає», — повідомили в ОС.</p>
      <p>З початку цієї доби російські окупаційні війська вогневої активності не проявляли. Втрат з нашого боку немає.</p>
      <related>
        <a href="https://glavcom.ua/news/mer-okupovanoji-gorlivki-viyavivsya-ukrajinskim-rozvidnikom-642096.html"/>
        <a href="https://glavcom.ua/country/incidents/bojoviki-trichi-porushili-rezhim-pripinennja-vognju-gatili-z-minometiv-ta-granatometiv-642083.html"/>
        <a href="https://glavcom.ua/country/incidents/prezident-ukrajini-pokazav-proces-budivnictva-mostu-u-stanici-luganskiy-642067.html"/>
      </related>
    </article>
  </body>
</html>