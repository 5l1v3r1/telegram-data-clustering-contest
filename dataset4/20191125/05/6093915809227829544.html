<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/item/490386-san-simera-ta-simantikotera-gegonota-pou-synebisan-tin-25i-noembrioy"/>
    <meta property="og:site_name" content="thestival.gr"/>
    <meta property="article:published_time" content="2019-11-25T05:01:00+00:00"/>
    <meta property="og:title" content="Σαν σήμερα: Τα σημαντικότερα γεγονότα που συνέβησαν την 25η Νοεμβρίου"/>
    <meta property="og:description" content="Διαβάστε τα σημαντικότερα γεγονότα που συνέβησαν σαν σήμερα 25 Νοεμβρίου:"/>
  </head>
  <body>
    <article>
      <h1>Σαν σήμερα: Τα σημαντικότερα γεγονότα που συνέβησαν την 25η Νοεμβρίου</h1>
      <address><time datetime="2019-11-25T05:01:00+00:00">25 Nov 2019, 05:01</time> by <a rel="author">Thestival team</a></address>
      <p>Διαβάστε τα σημαντικότερα γεγονότα που συνέβησαν σαν σήμερα 25 Νοεμβρίου:</p>
      <p>1916 Επιβάλλεται από τις δυνάμεις της Αντάντ αποκλεισμός της Ελλάδος. Η Ελλάς εξαναγκάζεται να αποδεχθεί τελεσίγραφο να αποσύρει τις στρατιωτικές δυνάμεις της από την Πελοπόννησο και να δεχθεί έλεγχο στον Ισθμό και την Πάτρα. (Νοεμβριανά)</p>
      <p>1935 Μετά το δημοψήφισμα της 3ης Νοεμβρίου, ο βασιλιάς Γεώργιος Β’ επιστρέφει στην Αθήνα, έπειτα από 12 χρόνια εξορίας. Παύει τον πρωθυπουργό Γεώργιο Κονδύλη και αναθέτει την εντολή σχηματισμού νέας κυβέρνησης στον Κωνσταντίνο Δεμερτζή. Υπουργός Στρατιωτικών αναλαμβάνει ο Αλέξανδρος Παπάγος.</p>
      <p>1942 Άγγλοι κομάντος και έλληνες αντάρτες (Έντι Μάγιερς, Ναπολέων Ζέρβας, Άρης Βελουχιώτης) ανατινάζουν τη γέφυρα του Γοργοποτάμου.</p>
      <p>1952 Συλλαμβάνεται ο Νίκος Πλουμπίδης, στέλεχος του παράνομου ΚΚΕ, που καταζητείται εδώ και καιρό.</p>
      <p>1973 Ανατρέπεται η κυβέρνηση Μαρκεζίνη και ο ίδιος ο δικτάτορας Γεώργιος Παπαδόπουλος, ο οποίος τίθεται υπό περιορισμό στο σπίτι του στο Λαγονήσι. Νέος ισχυρός ανήρ του απριλιανού καθεστώτος, ο ταξίαρχος Ιωαννίδης. Νέος Πρόεδρος της Δημοκρατίας ορκίζεται ο στρατηγός Φαίδων Γκιζίκης και πρωθυπουργός ο Αδαμάντιος Ανδρουτσόπουλος.</p>
      <p>2008 Τρεις ιστορικές συμφωνίες υπογράφονται κατά την ολοκλήρωση της επίσημης επίσκεψης του προέδρου της Κίνας, Χου Ζιντάο, στην Αθήνα. Με βάση τη μία από τις συμφωνίες, η ελληνική κυβέρνηση παραχωρεί το λιμάνι του Πειραιά στον κινέζικο κολοσσό Cosco. Στη συμφωνία αντιτίθενται οι λιμενεργάτες του Πειραιά, οι οποίοι κατέρχονται σε 24ωρη απεργία και σύσσωμη η αντιπολίτευση.</p>
      <p>
        <b>Γεννήσεις</b>
      </p>
      <p>1844 Καρλ Μπεντς, γερμανός μηχανικός, που σχεδίασε και κατασκεύασε το πρώτο πρακτικό αυτοκίνητο, εξοπλισμένο με κινητήρα εσωτερικής καύσης. (Θαν. 4/4/1929)</p>
      <p>1939 Ελένη Καραΐνδρου, ελληνίδα συνθέτρια, γνωστή από τη μουσική της για τις ταινίες του Θόδωρου Αγγελόπουλου.</p>
      <p>1941 Χρήστος Παπανικολάου, έλληνας επικοντιστής, που διατέλεσε και παγκόσμιος ρέκορντμαν του αγωνίσματος το 1970.</p>
      <p>
        <b>Θάνατοι</b>
      </p>
      <p>1686 Νιλς Στένσεν, δανός ανατόμος και γεωλόγος, γνωστός και ως Νικολάους Στένο, ο πρώτος που ανακάλυψε την πραγματική προέλευση των απολιθωμένων ζώων και ερμήνευσε το σχηματισμό του φλοιού της Γης. Θεωρείται ο «πατέρας» της γεωλογίας και της στρωματογραφίας. Επίσης, είναι γνωστός για τις ιατρικές του έρευνες σχετικά με τους αδένες, τον εγκέφαλο, την καρδιά και για την ερμηνεία της λειτουργίας των ωοθηκών. (Γεν. 1/1/1638)</p>
      <p>1884 Άντολφ Κόλμπε, γερμανός χημικός, γνωστός από τις μελέτες του για την ηλεκτρόλυση των αλάτων και την παρασκευή σαλικιλικού οξέος, ενός από τα βασικά συστατικά της ασπιρίνης. (Γεν. 27/9/1818)</p>
      <p>1970 Γιούκιο Μισίμα, ιάπωνας συγγραφέας, που αυτοκτόνησε κάνοντας χαρακίρι. (Γεν. 14/1/1925)</p>
      <p><b>Γιορτάζουν</b><br/>Αικατερίνη, Μερκούριος.</p>
      <p>
        <b>Επέτειοι</b>
      </p>
      <p>Διεθνής Ημέρα για την Εξάλειψη της Βίας κατά των Γυναικών<br/>Ημέρα Πανελλαδικού Εορτασμού της Εθνικής Αντίστασης</p>
    </article>
  </body>
</html>