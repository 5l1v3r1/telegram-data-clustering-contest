<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/altrisport/edicola-oggi-sport-25-11-2019-fonseca-roma-calcio-gabigol-valore-mercato-inter-468844.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T05:45:32+00:00"/>
    <meta property="og:title" content="Il meglio dello sport di oggi, 25 novembre 2019"/>
    <meta property="og:description" content="I fatti più importanti: Nadal e la Spagna trionfano nella Davis, la rinascita di Gabigol, la sfuriata di Fonseca, la rivincita di Arianna Errigo e le speranze di Dorothea Wierer"/>
  </head>
  <body>
    <article>
      <h1>Il meglio dello sport di oggi, 25 novembre 2019</h1>
      <h2>I fatti più importanti: Nadal e la Spagna trionfano nella Davis, la rinascita di Gabigol, la sfuriata di Fonseca, la rivincita di Arianna Errigo e le speranze di Dorothea Wierer</h2>
      <address>
        <time datetime="2019-11-25T05:45:32+00:00">25 Nov 2019, 05:45</time>
      </address>
      <p><b>[Rassegna stampa]</b> – Ecco le notizie di sport più interessanti dall’Italia e dal mondo in edicola oggi, 25 novembre 2019.</p>
      <p><b>La Spagna vince la coppa Davis</b><br/>[Tennis] – Nadal decisivo per la vittoria nella prestigiosa competizione per nazioni. “<i>Tanto di sombrero al formidabile campeon maiorchino che chiude l’anno da n.1 per la quinta volta e conquista nell’entusiasmo la sua quinta Coppa Davis da assoluto protagonista, su un totale di 6 conquistate dalla Spagna in 10 finali. Il fenomeno maiorchino ha vinto sull’irriducibile e fortissimo n.1 (15 Atp) canadese Denis Shapovalov (63 76). Prima di questo singolare Roberto Bautista Agut (n.9 Atp), tornato a Madrid dalla sua Castellon de la Plana (423 km, 5 ore di auto) dopo la morte giovedì del padre da tempo malato e i funerali venerdì, aveva battuto 76 63 Felix Augier-Aliassime. Prima di loro si era esibita, una decina di minuti per 3 canzoni, la pop-star colombiana Shakira che di Piquè è la moglie e di Rafa Nadal buona amica. Per il Canada dei figli di emigranti è stata comunque la prima storica finale in questa competizione. Sono comunque felici dell’exploit</i>“.<br/><b>Ubaldo Scanagatta</b>, <i>Il Resto del Carlino</i>, 25 novembre 2019</p>
      <p><b>Gabigol, l’ex brocco è ora un affare</b><br/>[Calcio] – Il 23enne dell’Inter, in prestito al Flamengo, ha contribuito alla vittoria dei brasiliani nella finale della Libertadores. <i>“La storia l’ha fatta davvero, quella del Flamengo, per lo meno, che la Champions sudamericana non la vinceva da 38 anni. L’ultima volta fu nel 1981, con Zico. L’attaccante brasiliano, rinato pare grazie anche a una dieta iperproteica, è stato il protagonista del ribaltone di Lima: il River campione in carica (e favorito) era passato in vantaggio al 14’ con Borre, ma Gabigol con un’incredibile doppietta fra 89’ e 92’ ha capovolto la situazione. Per tutto il primo tempo non aveva combinato niente, giusto qualche fintina inutile come ai tempi dell’Inter. Poi il risveglio, che lo ha portato a un totale di 40 reti in 54 partite. Stagione mostruosa. Marotta si frega le mani e ora alza il prezzo. Il prestito scade a dicembre ma il piano è venderlo. «Adesso valgo il quadruplo» dice lui. Il solito esagerato, ma ora che il Sudamerica è ai suoi piedi la valutazione s’impenna</i>“.<br/><b>Carlos Passerini</b>, <i>Corriere della Sera</i>, 25 novembre 2019</p>
      <p><b>Arianna Errigo, un ritorno vittorioso</b><br/>[Scherma] – Dopo le tante polemiche, l’atleta riprende il discorso delle vittorie. “<i>Sembra spesso un flashback, il fioretto delle donne, e anche se cambia in parte volti e nomi non muta lo spirito: dream team. L’Italia sale in cima alla piramide della scherma nove mesi dopo l’ultima volta nello stesso luogo, a Il Cairo, nella prima prova di Coppa del mondo della stagione. Elisa Di Francisca, Arianna Errigo, Alice Volpi e Francesca Palumbo si prendono la finale con la Russia e la rivincita dei Mondiali dell’estate scorsa a Budapest in un assalto a incastri, molto mosso da capovolgimenti di fronte, pareggi, ansie da paradiso o inferno all’ultimo respiro. La monzese, 31 anni, in lite con la federazione per competere ai Giochi in Giappone anche nella sciabola e per questo molto discontinua in entrambe le armi, in Egitto nell’individuale è tornata al successo in una tappa di Coppa 37 mesi dopo l’ultima volta (14 ottobre 2016) battendo la 18enne cinese Shi Yue. Ed è Arianna a condurre la squadra con frazioni in cui sembra voler ritrovare la propria scherma, e se stessa</i>“.<br/><b>Alessandra Retico</b>, <i>La Repubblica</i>, 25 novembre 2019</p>
      <p><b>La Roma vince dopo la sfuriata di Fonseca</b><br/>[Calcio] – La Roma batte 3-0 il fanalino di coda Brescia, con l’allenatore Fonseca protagonista della riscossa. “<i>Nonostante il vento della propaganda dell’aria nuova possa legittimamente ritornare a soffiare, il primo tempo aveva riservato un po’ di stecche collettive dei vari tenori romanisti. «Ho dovuto alzare la voce, era necessario», la pubblica spiegazione fornita da Fonseca per la ramanzina privata che ha scosso la Roma. Così, come per incanto, tutti gli strafalcioni elementari commessi prima, quando un Brescia arzillo aveva concesso qualche prateria, sono diventati un ricordo. Smalling, con la fondamentale collaborazione di Cistana, dell’acrobata Mancini e del totem Dzeko, ha fatto il resto. Tra Istanbul, Verona e Milano (Inter), Fonseca si gioca una bella fetta di Europa League e di quarto posto: il rischio di salire e scendere sulle montagne russe, con spettacoli come il primo tempo di ieri, è sempre dietro l’angolo</i>“.<br/><b>Matteo De Santis</b>, <i>La Stampa</i>, 25 novembre 2019</p>
      <p><b>Wierer sogna i mondiali</b><br/>[Biathlon] – La fuoriclasse è ripartita forte, con un primo e un terzo posto nelle gare di preparazione. “<i>Dorothea Wierer ha vissuto in un frullatore di emozioni dopo la stagione della vita, 2018-2019, culminata con la conquista della Coppa del Mondo generale e del titolo iridato nella mass start di Östersund, entrambe prime assolute per un’azzurra. «L’estate è stata molto impegnativa: premiazioni, appuntamenti con gli sponsor, interviste. A un certo punto ho dovuto dire basta, perché non riuscivo a rilassarmi un attimo e dovevo sempre funzionare, come una macchina. Di carattere sono equilibrata: non mi esalto nelle vittorie, non mi deprimo nelle sconfitte. Finché starò bene fisicamente, andrò avanti. L’oro olimpico potrebbe essere la ciliegina sulla torta della mia carriera. Ma il 2022 è ancora lontano. Il biathlon é uno sport poco prevedibile, mi concentro sul presente».</i>”<br/><b>Gianmario Bonzi</b>, <i>Il Resto del Carlino</i>, 25 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>