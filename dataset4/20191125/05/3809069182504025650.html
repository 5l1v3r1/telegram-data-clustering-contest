<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1418297/bloomberg-desmeyetai-oti-tha-antimetopisei-dimosiografika-ton-idioktiti-toy-opos-kai-toys-ypoloipoys"/>
    <meta property="og:site_name" content="+PLUS.gr"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Το Bloomberg δεσμεύεται ότι θα αντιμετωπίσει δημοσιογραφικά τον ιδιοκτήτη του όπως και τους υπόλοιπους διεκδικητές του χρίσματος των Δημοκρατικών"/>
    <meta property="og:description" content="Το πρακτορείο Bloomberg θα καλύψει την προεκλογική εκστρατεία του ιδιοκτήτη του, Μάικλ Μπλούμπεργκ, όμως θα σταματήσει να δημοσιεύει ανυπόγραφα κύρια άρθρα που αντικατοπτρίζουν τις απόψεις του Αμερικανού μεγιστάνα, όπως έκανε γνωστό ο αρχισυντάκτης του."/>
  </head>
  <body>
    <article>
      <h1>Το Bloomberg δεσμεύεται ότι θα αντιμετωπίσει δημοσιογραφικά τον ιδιοκτήτη του όπως και τους υπόλοιπους διεκδικητές του χρίσματος των Δημοκρατικών</h1>
      <h2>Το πρακτορείο Bloomberg θα καλύψει την προεκλογική εκστρατεία του ιδιοκτήτη του, Μάικλ Μπλούμπεργκ, όμως θα σταματήσει να δημοσιεύει ανυπόγραφα κύρια άρθρα που αντικατοπτρίζουν τις απόψεις του Αμερικανού μεγιστάνα, όπως έκανε γνωστό ο αρχισυντάκτης του.</h2>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο δισεκατομμυριούχος, πρώην δήμαρχος της Νέας Υόρκης ανακοίνωσε την Κυριακή επισήμως ότι θα διεκδικήσει το χρίσμα του Δημοκρατικού Κόμματος για τις προεδρικές εκλογές του 2020.</p>
      <p>«Θα παρουσιάζουμε σχεδόν όλες τις όψεις αυτών των προεδρικών εκλογών με τον ίδιο τρόπο που το κάναμε μέχρι τώρα», ανέφερε ο Τζον Μικλεθγουεϊτ σε ένα υπόμνημά του προς τη σύνταξη του πρακτορείου. «Ποτέ στο παρελθόν κάποιος υποψήφιος για την προεδρία δεν διέθετε ένα δημοσιογραφικό όργανο τέτοιου μεγέθους», σημείωσε, παραδεχόμενος ότι η κάλυψη της εκστρατείας του 77χρονου Μπλούμπεργκ «δεν θα είναι εύκολη δουλειά» για τους συντάκτες.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>«Θα περιγράφουμε ποιος κερδίζει και ποιος χάνει. Θα εξετάζουμε τα πολιτικά προγράμματα και τις επιπτώσεις τους. Θα δημοσιεύουμε δημοσκοπήσεις, θα παίρνουμε συνεντεύξεις από τους υποψηφίους και θα παρακολουθούμε την εκστρατεία τους, συμπεριλαμβανομένης και εκείνης του Μάικ», πρόσθεσε. «Στα άρθρα που θα γράφουμε για αυτές τις εκλογές, θα λέμε με σαφήνεια ότι ο ιδιοκτήτης μας είναι υποψήφιος», τόνισε.</p>
      <p>Ήδη η κάλυψη του θέματος έχει ανατεθεί σε έναν δημοσιογράφο.</p>
      <p>Οι συντάκτης των ανυπόγραφων κυρίων άρθρων του πρακτορείου θα πάρουν άδεια «για να ενταχθούν στην ομάδα της εκστρατείας του Μάικ», διευκρίνισε εξάλλου ο αρχισυντάκτης.</p>
      <p>Το πρακτορείο δεν θα κάνει έρευνες για τον Μάικλ Μπλούμπεργκ, την οικογένειά του και το ίδρυμά του και θα εφαρμόσει την ίδια πολιτική και για τους άλλους διεκδικητές του χρίσματος των Δημοκρατικών. Όπως εξήγησε ο αρχισυντάκτης, «δεν μπορούμε να επιφυλάξουμε στους Δημοκρατικούς αντιπάλους του Μάικ διαφορετική μεταχείριση από τη δική του». Ωστόσο, δεσμεύεται ότι θα αναπαράγει οποιαδήποτε έρευνα για τον Μπλούμπεργκ από άλλα, αξιόπιστα δημοσιογραφικά όργανα.</p>
      <p>Τα ερευνητικά ρεπορτάζ για τον πρόεδρο Τραμπ και την κυβέρνησή του θα συνεχιστούν «προς το παρόν». Στην περίπτωση που ο Μάικλ Μπλούμπεργκ κερδίσει το χρίσμα των Δημοκρατικών «θα δούμε τι θα κάνουμε», κατέληξε.</p>
    </article>
  </body>
</html>