<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359848-pirmo-reizi-soruden-gaisa-temperatura-latvija-pazeminajusies-lidz-10-gradiem"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T05:07:00+00:00"/>
    <meta property="og:title" content="Pirmo reizi šoruden gaisa temperatūra Latvijā pazeminājusies līdz -10 grādiem"/>
    <meta property="og:description" content="Pirmdienas rīts daudzviet Latvijā ir aukstāks par -5 grādiem, vietām Vidzemē sals pastiprinājies līdz -10 grādiem, liecina dati no meteoroloģisko novērojumu stacijām."/>
  </head>
  <body>
    <article>
      <h1>Pirmo reizi šoruden gaisa temperatūra Latvijā pazeminājusies līdz -10 grādiem</h1>
      <address><time datetime="2019-11-25T05:07:00+00:00">25 Nov 2019, 05:07</time> by <a rel="author">Jauns.lv / LETA</a></address>
      <p>
        <b>Pirmdienas rīts daudzviet Latvijā ir aukstāks par -5 grādiem, vietām Vidzemē sals pastiprinājies līdz -10 grādiem, liecina dati no meteoroloģisko novērojumu stacijām.</b>
      </p>
      <p>Desmit grādu sals reģistrēts Smiltenē, Madonā un citviet Vidzemes augstienē. Tā ir zemākā gaisa temperatūra valstī kopš marta.</p>
      <p>Siltākais laiks saglabājas Kurzemes piekrastē, kur gaisa temperatūra ir -2..-4 grādi.</p>
      <p>Lielā valsts daļā debesis ir skaidras, vietām - lielākoties dienvidaustrumu novados - tās ir apmākušās. Pūš lēns austrumu, dienvidaustrumu vējš.</p>
      <p>Rīgā termometri rāda -3..-5 grādus, pūš dienvidaustrumu vējš 2-5 metri sekundē.</p>
      <p>Maksimālā gaisa temperatūra svētdien Latvijas Vides, ģeoloģijas un meteoroloģijas centra novērojumu tīklā bija no +0,7 grādiem Kolkā līdz -2,9 grādiem Alūksnē.</p>
      <p>Augstākā gaisa temperatūra Eiropā 24.novembrī bija +21 grāds Albānijā un Grieķijā, kā arī +24 grādi Kiprā. Zemākā gaisa temperatūra naktī uz pirmdienu -16 grādi kalnos Zviedrijas ziemeļos un -19 grādi Krievijā.</p>
    </article>
  </body>
</html>