<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/133-gun-daha-prim-odeyip-18-yillik-sigortalilik-surenizi-dolduracaksiniz-2221586"/>
    <meta property="og:site_name" content="Posta"/>
    <meta property="article:published_time" content="2019-11-25T05:00:52+00:00"/>
    <meta property="og:title" content="133 gün daha prim ödeyip 18 yıllık sigortalılık sürenizi dolduracaksınız"/>
    <meta property="og:description" content="Soru: 28 Mart 1983 doğumlu bir bayanım. Doğuştan yüzde 45 engelliyim."/>
  </head>
  <body>
    <article>
      <h1>133 gün daha prim ödeyip 18 yıllık sigortalılık sürenizi dolduracaksınız</h1>
      <address><time datetime="2019-11-25T05:00:52+00:00">25 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> 28 Mart 1983 doğumlu bir bayanım. Doğuştan yüzde 45 engelliyim. 5 Nisan 2006’da SSK lı oldum. SSK’ya 2537 gün prim ödedim. 4/C’li olarak kamuda halen çalışmaktayım. 2010 günüm var. Kızım için 6 ay ücretsiz izin kullandım. Acaba ne zaman emekli olabilirim?</p>
      <p>● Nejla ULUDOGAN</p>
      <p><b>Cevap:</b> İlk defa 5510 sayılı kanuna göre 4/c sigortalısı olarak yüzde 45 çalışma gücü kaybı oranı ile emekli olmak için; 18 yıl sigortalılık süresi ve 4680 gün prim ödeme şartlarına tabisiniz. 133 gün daha prim ödeyerek toplam priminizi 4680 güne tamamlamanız şartıyla, 18 yıllık sigortalılık sürenizi dolduracağınız 5 Nisan 2024’te emekli olabilirsiniz. Bu haktan yararlanabilmek için; sağlık raporunuzun ve tıbbi dayanağı eklerinin talebiniz üzerine kurumumuzca Sosyal Güvenlik Kurumuna gönderilmesi ve Sosyal Güvenlik Kurumu Sağlık Kurulunca da engel oranınızın tespit edilerek, çalışma gücü kaybı ile emekliliğe sevkinizin uygun görülmesi gerekiyor.</p>
      <p>
        <b>EMEKLİLİĞE HAK KAZANMAK İÇİN 2575 GÜN DAHA PRİM ÖDEMELİSİNİZ</b>
      </p>
      <p><b>Soru: </b>1993 yılında sigortalı oldum. 3025 gün prim ödemem var. Nasıl emekli olabilirim?</p>
      <p>● Bahriye CANLIER</p>
      <p><b>Cevap: </b>Başlangıcınızı tarih (gün, ay, yıl) olarak bildireceğiniz yerde sadece yıl olarak bildirmişsiniz. 1993’teki başlangıcınız 23 Mayıs’tan önceyse 2575 gün daha prim ödeyerek priminizi 5600 güne tamamlamanız şartıyla 49 yaşınızı, sonraki bir tarih ise 2650 gün daha prim ödeyerek priminiz 5675 güne tamamlamanız şartıyla, 50 yaşınızı dolduracağınız tarihte emekli olabilirsiniz.</p>
      <p>
        <b>EYT’Lİ MİYİM?</b>
      </p>
      <p><b>Soru: </b>1980 doğumluyum. İşe giriş tarihim 15 Mart 1999’dur. Hala çalışmaktayım. Bende EYT’lilerden miyim? Ne zaman emekli olabilirim?</p>
      <p>● Nurgül AKAR</p>
      <p><b>Cevap:</b> Emekli olmak için; 20 yıl sigortalılık süresi, 5975 gün prim ödeme ve 55 yaş şartlarına tabisiniz. 5975 gün prim ödemiş olmanız şartıyla, 55 yaşınızı dolduracağınız tarihte emekli olabilirsiniz. Maalesef siz de EYT’lisiniz. Çünkü 8 Eylül 1999’da yürürlüğe konan ve emekli olmak için aranan süre ve prim şartının yanına, ilave olarak yaş şartı da getiren yasa olmasaydı, 5000 gün prim ödemiş olmanız şartıyla, 20 yıllık sigortalılık sürenizi dolduracağınız 15 Mart 2019’da emekli olacaktınız. Şimdi 55 yaşın dolmasını beklediğinizden maalesef siz de EYT’lisiniz.</p>
      <p>
        <b>ASKERLİK BORÇLANMASI SADECE PRİMİNİZİ ARTIRIR</b>
      </p>
      <p><b>Soru:</b> Ocak 1979 doğumluyum. SSK başlangıç tarihim Temmuz 1997 olup şuan 6500 gün prim ödemem var. Emekli olabilmek için şartlar nedir? Askerlik borçlanması fayda sağlar mı?</p>
      <p>● HAKAN</p>
      <p><b>Cevap: </b>Emekli olmak için; 25 yıl sigortalılık süresi, 5900 gün prim ödeme ve 57 yaş şartlarına tabisiniz. Priminiz yeterli olduğundan bundan sonra prim ödemeseniz de, 57 yaşınızı dolduracağınız tarihte emekli olabilirsiniz. Askerliğiniz sigorta başlangıç tarihinden sonra olduğundan, borçlanma emekli olma şartlarınızı değiştirmez. Sadece prim ödeme gün sayınızı artırır. Priminiz de yeterli olduğundan, bize göre askerliğinizi borçlanmanıza gerek yok.</p>
      <p>
        <b>3600 GÜNE 58 YAŞI DOLDURMANIZ GEREKİYOR</b>
      </p>
      <p><b>Soru: </b>13 Mart 1974 doğumluyum. SSK Başlangıç tarihim 1 Aralık 1993 olup 2672 gün prim ödemem var. Ne zaman emekli olurum?</p>
      <p>● Güler MENTEŞ</p>
      <p><b>Cevap:</b> Emekli olmak için; 20 yıl sigortalılık süresi, 5675 gün prim ödeme ve 50 yaş şartlarına tabisiniz. 3003 gün daha prim ödeyerek priminizi 5675 güne tamamlayacağınız tarihte emekli olabilirsiniz. Ayrıca 928 gün daha prim ödeyerek priminizi 3600 güne tamamlamanız şartıyla, 58 yaşınızı dolduracağınız tarihte emekli olmanız da mümkün.</p>
    </article>
  </body>
</html>