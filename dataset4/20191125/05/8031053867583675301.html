<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%ce%bd%cf%84%ce%b1%ce%b3%ce%bc%ce%b1%cf%84%ce%b9%ce%ba%ce%ae-%ce%b1%ce%bd%ce%b1%ce%b8%ce%b5%cf%8e%cf%81%ce%b7%cf%83%ce%b7-%cf%83%ce%ae%ce%bc%ce%b5%cf%81%ce%b1-%ce%b7-%cf%88%ce%b7%cf%86.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T05:09:41+00:00"/>
    <meta property="og:title" content="Συνταγματική αναθεώρηση: Σήμερα η ψηφοφορία – Πού συγκλίνουν και πού αποκλίνουν τα κόμματα"/>
    <meta property="og:description" content="Με τις πολιτικές δυνάμεις να μένουν αυστηρά εντός των ιδεολογικών τους χαρακωμάτων ολοκληρώνεται η Συνταγματική Αναθεώρηση και με τον τρόπο αυτό χάνεται μια ακόμα ευκαιρία για ουσιαστικές μεταρρυθμίσεις στον κορυφαίο καταστατικό χάρτη της χώρας."/>
  </head>
  <body>
    <article>
      <h1>Συνταγματική αναθεώρηση: Σήμερα η ψηφοφορία – Πού συγκλίνουν και πού αποκλίνουν τα κόμματα</h1>
      <address>
        <time datetime="2019-11-25T05:09:41+00:00">25 Nov 2019, 05:09</time>
      </address>
      <p>
        <b>Με τις πολιτικές δυνάμεις να μένουν αυστηρά εντός των ιδεολογικών τους χαρακωμάτων ολοκληρώνεται η Συνταγματική Αναθεώρηση και με τον τρόπο αυτό χάνεται μια ακόμα ευκαιρία για ουσιαστικές μεταρρυθμίσεις στον κορυφαίο καταστατικό χάρτη της χώρας.</b>
      </p>
      <p>Αξιολογώντας την διαδικασία στην πορεία των δύο περιόδων – προηγούμενη, προτείνουσα Βουλή και παρούσα αναθεωρητική – τόσο ο ΣΥΡΙΖΑ αρχικά όσο και η Νέα Δημοκρατία στην τωρινή φάση έδειξαν ατολμία να προχωρήσουν σε γενναίες συγκλίσεις και επέλεξαν τον δρόμο του ιδεολογικού φανατισμού σε ώριμα ζητήματα.</p>
      <p>Χαρακτηριστικότερα παραδείγματα είναι η αναθεώρηση του άρθρου 16 για την δημιουργία μη κρατικών πανεπιστημίων που έμεινε στο συρτάρι με ευθύνη του ΣΥΡΙΖΑ αλλά και η τροποποίηση του άρθρου 3 για τις διακριτές σχέσεις Κράτους – Εκκλησίας που δεν προτιμήθηκε από την σημερινή πλειοψηφία.</p>
      <p>Αντίθετα, ΝΔ, ΣΥΡΙΖΑ και Κίνημα Αλλαγής συμφώνησαν στην διατήρηση του ειδικού καθεστώτος εξέτασης από την Βουλή – και όχι την τακτική δικαιοσύνη – των ποινικών αδικημάτων που τελέστηκαν απο υπουργούς καταργώντας μόνο την σύντομη αποσβεστική προθεσμία.</p>
      <p>Υπό αυτά τα δεδομένα τα κρισιμότερα σημεία της αναθεωρητέας ύλης περιορίζονται στις διατάξεις για την αποσύνδεση της εκλογής του Προέδρου της Δημοκρατίας, από την πρόωρη διάλυση της Βουλής, την κατοχύρωση του ελάχιστου εγγυημένου εισοδήματος και την διευκόλυνση των ελλήνων του εξωτερικού να ψηφίζουν από τον τόπο διαμονής τους.</p>
      <p>Να σημειωθεί ότι στην σημερινή συζήτηση που ξεκινά στις 10 το πρωί θα μετέχουν μόνο οι πολιτικοί αρχηγοί ενώ στο τέλος θα διεξαχθεί η σχετική ψηφοφορία.</p>
      <p>8+1 άρθρα προς Αναθεώρηση</p>
      <p>Συμπερασματικά, η παρούσα διαδικασία φαίνεται ότι θα οδηγήσει σε αναθεώρηση 9 άρθρα του Συντάγματος. Πρόκειται για τα:</p>
      <p>– Άρθρο 32 παρ. 4 και 5: Αποσύνδεση της εκλογής Προέδρου Δημοκρατίας από τη πρόωρη διάλυση της Βουλής. Η διάταξη έχει ευρύτατη αποδοχή, με όλα τα κόμματα -πλην του ΚΚΕ- να συμφωνούν. Στη προτείνουσα Βουλή η συγκεκριμένη διάταξη είχε ψηφιστεί από 224 βουλευτές που σημαίνει ότι μπορεί να αναθεωρηθεί με την σύμφωνη γνώμη 151. Στην παρούσα φάση θα αποτυπωθεί μικρότερη πλειοψηφία καθώς ΝΔ και ΣΥΡΙΖΑ διαφωνούν στον τρόπο εκλογής του ανώτατου πολιτειακού παράγοντα. Ο ΣΥΡΙΖΑ προτείνει την άμεση εκλογή του Προέδρου της Δημοκρατίας από το λαό, σε περίπτωση που αποβούν άκαρπες οι κοινοβουλευτικές ψηφοφορίες. Την πρόταση απορρίπτουν ωστόσο σύσσωμα τα υπόλοιπα κόμματα. Υπό αυτά τα δεδομένα αναμένεται να εγκριθεί η πρόταση της ΝΔ που προβλέπει πως αν δεν επιτευχθούν αυξημένες πλειοψηφίες 200 και 180 βουλευτών τότε η διαδικασία επαναλαμβάνεται με το όριο να πέφτει στους 151 και αν πάλι αποβεί άκαρπη η εκλογή γίνεται με σχετική πλειοψηφία.</p>
      <p>– Άρθρο 86 παρ. 3: Κατάργηση της σύντομης αποσβεστικής προθεσμίας ώστε ο χρόνος παραγραφής των αδικημάτων που τελέστηκαν από μέλη της κυβέρνησης να εξισωθεί με ό,τι ισχύει στον ποινικό κώδικα για τους πολίτες. Η διάταξη είχε λάβει 225 ψήφους και υπάρχει ευρύτατη συναίνεση.</p>
      <p>– Άρθρο 62: Περιορισμό της βουλευτικής ασυλίας αποκλειστικά στα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. Η διάταξη ψηφίστηκε από 237 βουλευτές ενώ και στη παρούσα Βουλή υπάρχει ευρύτατη αποδοχή.</p>
      <p>– Άρθρο 68 παρ. 2: Δικαίωμα στη κοινοβουλευτική μειοψηφία να συστήσει Εξεταστική Επιτροπή με την υπογραφή 10 βουλευτών και έγκριση της πρότασης από 120. Για τη διάταξη υπάρχει σύμπνοια των κομμάτων, ενώ η κυβερνητική πλειοψηφία προτείνει τη συγκρότηση δύο Εξεταστικών Επιτροπών ανά κοινοβουλευτική περίοδο.<br/>Η αναθεωρητέα διάταξη είχε υπερψηφιστεί με 247 ψήφους.</p>
      <p>– Άρθρο 101: Εκλογή μελών Ανεξάρτητων Αρχών από τα 3/5 της Διάσκεψης των Προέδρων αντί 4/5 που ισχύει σήμερα . Η διάταξη είχε λάβει 232 και υπάρχει σύγκλιση απόψεων των κομμάτων.\</p>
      <p>– Άρθρο 96 παρ. 5: Εξίσωση στρατιωτικών με τους λοιπούς δικαστές θωρακίζοντας κατά το Συμβούλιο της Ευρώπης την ανεξαρτησία τους.</p>
      <p>Σημειώνεται ότι όλες οι παραπάνω διατάξεις χρειάζεται να ψηφιστούν από 151 βουλευτές, καθώς στη προτείνουσα Βουλή είχαν περάσει τον πήχη των 180 ψήφων.</p>
      <p>– Άρθρο 54: Διευκόλυνση της ψήφου των Ελλήνων του εξωτερικού. Η αναθεωρητέα διάταξη έλαβε από τη προτείνουσα Βουλή 160 ψήφους ενώ μετά τη συμφωνία που επετεύχθη στη Διακομματική Επιτροπή του Υπουργείου Εσωτερικών, το τελικό κείμενο που διαμορφώθηκε φαίνεται να έχει την ευρύτερη αποδοχή των κομμάτων καθώς ενσωματώθηκαν όλες οι παρατηρήσεις που τέθηκαν κυρίως από ΚΚΕ και ΜεΡΑ25. Μοναδική παραφωνία αποτελεί η στάση του ΣΥΡΙΖΑ που εως την τελευταία στιγμή θέτει μικροπολιτικά προσχώματα. Πάντως, με τα εως τώρα δεδομένα η νέα μορφή του άρθρου 54 συγκεντρώνει την στήριξη 214 βουλευτών.</p>
      <p>Άρθρο 21 παρ 1: Με πρόταση της Νέας Δημοκρατίας που αναμένεται να στηριχθεί από τα υπόλοιπα κόμματα η Βουλή προχωρά σε συνταγματοποίηση της παροχής του ελάχιστου εγγυημένου εισοδήματος.</p>
      <p>Αρθρο 73: Η πλειοψηφία αποδέχθηκε την πρόταση του Κινήματος Αλλαγής για την εισαγωγή πρόβλεψης λαϊκής νομοθετικής πρωτοβουλίας. Με τον τρόπο αυτό η Βουλή θα δέχεται προτάσεις νόμου αρκεί να φέρουν υπογραφή 500 χιλ. πολιτών και να μην αφορούν σε θέματα εθνικής άμυνας και εξωτερικής πολιτικής.</p>
    </article>
  </body>
</html>