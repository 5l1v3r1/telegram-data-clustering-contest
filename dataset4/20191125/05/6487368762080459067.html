<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/oszi-teli-vitaminpotlas-d-vitamin/"/>
    <meta property="og:site_name" content="FEMINA"/>
    <meta property="article:published_time" content="2019-11-25T05:04:04+00:00"/>
    <meta property="og:title" content="Az ősz és tél fontos vitaminjai: ezekből egyél sokat"/>
    <meta property="og:description" content="Az őszi-téli időszakban még fontosabbá válik a tudatos vitaminbevitel, mint az év többi időszakában."/>
  </head>
  <body>
    <article>
      <h1>Az ősz és tél fontos vitaminjai: ezekből egyél sokat</h1>
      <h2>Az őszi-téli időszakban még fontosabbá válik a tudatos vitaminbevitel, mint az év többi időszakában.</h2>
      <address><time datetime="2019-11-25T05:04:04+00:00">25 Nov 2019, 05:04</time> by <a rel="author">Tamás Katalin</a></address>
      <p>
        <i>A cikket az Eurovit Oliva-D támogatta.</i>
      </p>
      <p>Az őszi és téli időszakban a napsütéses órák csökkenésével párhuzamosan egyre fontosabbá válik a D-vitamin bevitele az immunrendszer támogatása érdekében.</p>
      <p>A rövidebb napok és a borongósabb időjárás például egyre kevésbé biztosítja az emberi szervezet számára szükséges D-vitamint, amelynek termelődését a napfény segíti elő.</p>
      <h3>Vitaminok az őszi időszakra</h3>
      <p>Az Országos Meteorológiai Szolgálat jelentése szerint a napsütéses órák száma az átlagos júliusi 280,7 óra helyett novemberre 76,9, decemberre pedig 50,8 órára esik, tehát nagyjából az ötödére csökken. Mivel a napsütés elengedhetetlen a D-vitamin képződéséhez, szükség lehet a vitaminbevitel kiegészítésére. </p>
      <figure>
        <img src="https://kep.cdn.indexvas.hu/1/0/2946/29461/294615/29461527_6352d10dad255c3d4d9c87b583481e4a_wm.jpg"/>
      </figure>
      <p>Bár vitaminnak nevezik, valójában egyfajta hormonként tartják számon a D-vitamint, amelyet napfény hatására bizonyos mennyiségben a szervezet is elő tud állítani. Az egyre kevesebb elérhető napsütéssel azonban csökken a D-vitamin természetes képződésének lehetősége.</p>
      <h3>Elégséges D-vitamin-bevitel</h3>
      <p>Pedig a D-vitamin támogatja az immunrendszer működését, hozzájárul a kalcium és a foszfor normál felszívódásához, így a csontozat és a fogak, valamint az egészséges izomfunkció megőrzéséhez, a vér normál kalciumszintjének fenntartásához, továbbá szerepet játszik a sejtosztódásban is.</p>
      <p>Élelmiszerekben nagy mennyiségben a tőkehalmájolajban és a vadvízi lazacban található meg. A kapszula formában bevitt tápanyagnál arra kell figyelni, hogy zsírban oldódó vitaminról van szó, ezért érdemes evés közben bevenni, vagy eleve olajat tartalmazó, lágy kapszulát is lehet választani.</p>
      <h3>C-vitamin és rutin</h3>
      <p>Az egyre szűkülő gyümölcs- és zöldségkínálat miatt tudatosabban kell törekedni a C-vitamin bevitelére is. A D-vitamin mellett a másik fontos immunerősítő hatású tápanyag ez, amely a normál energiatermelő anyagcsere-folyamatokban is szerepet játszik, ráadásul hozzájárul a sejtek oxidatív stresszel szembeni védelméhez. </p>
      <figure>
        <img src="https://kep.cdn.indexvas.hu/1/0/2946/29461/294615/29461541_bc4a66139477a0efe18214cb4b9dee36_wm.jpg"/>
      </figure>
      <p>Az őszi gyümölcsök mellett többek között a citrusfélék, a paprika, a savanyú káposzta, a homoktövis és a csipkebogyó is remek vitaminforrás. Tabletta formájában is szedhető, ám érdemes arra is figyelni, hogy a felszívódásához szükséges rutin a természetes forrásokban található meg inkább.</p>
      <p>A napi ajánlott mennyiség máig vitatott a táplálkozástudósok körében, a hivatalosan ajánlott 80 milligramm segít megelőzni a hiányállapotokat, ám az immunrendszer támogatásához ennek többszöröse is szükséges lehet.</p>
      <figure>
        <img src="https://kep.cdn.indexvas.hu/1/0/2946/29461/294615/29461549_907e1cdf08d1cf100b95e36679693cc4_wm.jpg"/>
      </figure>
      <h3>További vitaminok az őszre</h3>
      <p>Az őszi időszakban ugyancsak fontos lehet az A- és a B-vitaminok bevitele. Előbbi a sötétség, illetve a mesterséges fényforrások időszakában is hozzájárul a normál látás fenntartásához. Mivel a természetes források egy része, így a sárgadinnye, a barack vagy a spenót már kevésbé elérhetők, tabletta formájában is kiegészíthető a vitaminszükséglet. A napi ajánlott beviteli mennyiség 800 mikrogramm felnőtteknek.</p>
      <p>A B-vitamin-szükségletet ugyancsak fedezni kell az őszi-téli időszakban az immunrendszer és az idegrendszer támogatása végett. A napi ajánlott mennyiség B1-vitaminból 1,1 milligramm, B2-ből 1,4 milligramm, B3-ból 16 milligramm, B5-ből 6 milligramm, B6-ból 1,4 milligramm, B7-ből 50 mikrogramm, B9-ből 200 mikrogramm, B12-ből 2,5 mikrogramm. A B-vitaminok természetes formában a húsokban, a májban találhatók meg leginkább, növényi források közül pedig nagyon fontos a búzakorpa, a gabonapelyhek, az olajos magvak és a csírák.</p>
      <p>
        <b>Gyulladáscsökkentő étrend</b>
      </p>
      <p>A testszintű gyulladás felerősödéséhez hozzájárul a túlsúly, a mozgásszegény életmód és a helytelen táplálkozás is. A tudatos étkezéssel viszont csökkenthetők az ebből fakadó panaszok.</p>
      <figure>
        <img src="https://kep.index.hu/1/0/1936/19361/193614/19361470_1209352_2ecbd631ae04c51ccc1a0611d16179af_wm.jpg"/>
        <figcaption>
          <a href="https://femina.hu/egeszseg/gyulladascsokkento-etelek/">Nézegess képeket! 10 kép<br/><b>Csökkentik a gyulladást a szervezetben: 10 egyszerű étel, amit gyakrabban kellene fogyasztani</b></a>
        </figcaption>
      </figure>
    </article>
  </body>
</html>