<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/gebe-kalmayi-engellemez-2221591"/>
    <meta property="og:site_name" content="Posta"/>
    <meta property="article:published_time" content="2019-11-25T05:00:53+00:00"/>
    <meta property="og:title" content="Gebe kalmayı engellemez"/>
    <meta property="og:description" content="Doğum kontrol hapları kadınları istenmeyen gebeliklerden koruyor."/>
  </head>
  <body>
    <article>
      <h1>Gebe kalmayı engellemez</h1>
      <address><time datetime="2019-11-25T05:00:53+00:00">25 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Doğum kontrol hapları kadınları istenmeyen gebeliklerden koruyor. Ama bu hapları kullanmadan önce mutlaka doktor kontrolünden geçmek gerekiyor. İlaçların kadının gebe kalmasını engellediği doğru değil, bıraktıktan birkaç ay sonra hamile kalabilirsiniz.</p>
      <p>
        <b>Rahimde sorun olabilir mi?</b>
      </p>
      <p>
        <b>2 yıllık evliyiz. Evliliğimizin ilk günlerinde ilişkiye girmekte zorlanmıştık. Bu sebeple kayganlaştırıcı olarak bitkisel yağ kullanmıştık. Bu yağın zararı olmuş mudur? 2 yıldır çocuk istiyoruz. Bu yağ, kadının rahminin içinde herhangi bir komplikasyon meydana getirmiş olabilir mi? Yani doğurganlığa olumsuz etkisi olmuş mudur?</b>
      </p>
      <p>
        <b>CEVAP</b>
      </p>
      <p>Sevgili okuyucum, kullandığınız kayganlaştırıcı jel herhangi bir kimyasal içermiyorsa ve sizin de belirttiğiniz gibi tamamen bitkiselse bu nedenle bir sorun yaşadığınızı düşünmüyorum. Kaldı ki jel eşinizin rahminin içine ulaşmamıştır. 2 yıldır da çocuk için doktora gidip gelmediğinizi ifade etmişsiniz. Eğer rahimde bir sorun varsa ultrasonda görünürdü. Ya da çekildiyse rahim filminde bu durum mutlaka ortaya çıkardı. Ben çocuk sahibi olamamanızı buna bağlamıyorum. Bu nedenle hızlıca bir uzmana başvurarak, detaylı araştırtma yaptırmanızı ve bir an önce çocuk sahibi olabilmek için gerekli adımları başlatmanızı öneririm.</p>
      <p>
        <b>Yeniden çocuk istersem</b>
      </p>
      <p>
        <b>28 yaşındayım, 6 yıllık evliyim. 4 yaşında bir çocuğum var. Bugüne kadar hep eşim korundu. Sağlık sorunum yok. Doğum kontrol hapı kullanmak istiyorum. Ama yeniden çocuk sahibi olmak istersem bu haplar hamile kalmamı engeller mi? Bir de nasıl kullanılmaya başlanır?</b>
      </p>
      <p>
        <b>CEVAP</b>
      </p>
      <p>Sevgili okuyucum, doğum kontrol ilaçları kısırlık yapmaz. Ama mutlaka bir uzman gözetiminde kullanılmalıdır. Başlamadan önce mutlaka jinekolojik muayene olmalı, kullanıma uygun olduğunuzdan emin olmalısınız. Her şey uygunsa bile 1-1.5 yıllık periyotlarla içip birkaç ay ara verip sonra tekrar devam etmenizi ve toplam 10 yıldan daha uzun kullanmamanızı öneririm.</p>
      <p>
        <b>Menopoza giriyormuşum</b>
      </p>
      <p>
        <b>46 yaşındayım, yaşadığım akıntı şikayetiyle doktora gittim. Doktor, menopoza girmek üzere olduğumu söyledi. Acaba bu dönemi rahat geçirmek için ne yapabilirim?</b>
      </p>
      <p>
        <b>CEVAP</b>
      </p>
      <p>Sevgili okuyucum, henüz adetleriniz tamamen kesilmediyse daha mevcut rezerviniz sizi birkaç yıl daha idare edecektir. Bu yüzden henüz hormon almanıza gerek yok. Eğer ateş basması ve terleme şikayetleriniz çok dayanılmaz değilse, gereksiz yere hormon kullanmanızı ben pek önermiyorum. Keza dışarıdan alınan hormon takviyelerinin meme kanseri riskini artırdığına yönelik birçok kanıt bulunmaktadır. Bu dönem için en güzeli sağlıklı beslenmeniz, spor yapmanız ve dışarıdan kemik sağlığınızı korumak için kalsiyum takviyesi almanızdır.</p>
    </article>
  </body>
</html>