<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/presedintele-psd-olt-strategia-pentru-prezidentiale-a-psd-a-fost-gresita-18613520"/>
    <meta property="og:site_name" content="Gândul"/>
    <meta property="article:published_time" content="2019-11-25T05:54:29+00:00"/>
    <meta property="og:title" content="Preşedintele PSD Olt: Strategia pentru prezidenţiale a PSD a fost greşită"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Preşedintele PSD Olt: Strategia pentru prezidenţiale a PSD a fost greşită</h1>
      <h2>Preşedintele PSD Olt, Marius Oprescu, a declarat, duminică seara, că organizaţia pe care o conduce a susţinut de la început că strategia partidului pentru prezidenţiale este greşită, iar rezultatele „ne-au confirmat că tot ce am susţinut a fost adevărat”.</h2>
      <address><time datetime="2019-11-25T05:54:29+00:00">25 Nov 2019, 05:54</time> by <a rel="author" href="https://www.gandul.info/autor/luiza-paraschivu" target="_blank">Luiza Paraschivu</a></address>
      <p>„Nu e cazul să vorbim acum, la cald, dar, după cum ştiţi, PSD Olt a fost una dintre organizaţiile care a susţinut încă de la început că strategia pentru prezidenţiale a Partidului Social Democrat a fost una greşită. Iată că rezultatele, ca şi la europarlamentare, ne-au confirmat că tot ce am susţinut a fost adevărat. Vom vedea, nu acum la cald, vom vedea de mâine încolo, după ce terminăm numărătoarea paralelă, pentru că pentru noi este foarte importantă în această noapte. Atât cât este rezultatul, să strângem procesele verbale, să vedem exact care este scorul partidului”, a declarat Marius Oprescu, preşedintele PSD Olt, duminică seară, după închiderea urnelor.</p>
      <p>Întrebat dacă Viorica Dăncilă ar trebui să plece din fruntea partidului, Oprescu a declarat că social democraţii olteni se gândesc şi la acest lucru: „Abia de mâine, când vom strânge toate procesele verbale, vom face o analiză. Nu acum, la cald, ci la rece. Şi probabil că da, ne gândim şi la acest lucru”.</p>
      <p>Liderul PSD Olt crede că partidul trebuie rapid reformat.</p>
      <p>„Cred că PSD are, rapid, nevoie de o reformare şi acest lucru trebuie să înceapă imediat pentru că ne aşteaptă, anul viitor, două rânduri de alegeri foarte importante pentru noi: alegerile locale şi alegerile parlamentare” a spus Marius Oprescu, preşedinte PSD Olt.</p>
      <p>Rezultatele provizorii, după numărarea a 9.081.127 voturi (99,94%) din ţară, arată că actualul preşedinte Klaus Iohannis a obţinut 63,16% din voturi, iar Viorica Dăncilă- 36,82%.</p>
    </article>
  </body>
</html>