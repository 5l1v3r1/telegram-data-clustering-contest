<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824555-sogodni-miznarodnij-den-borotbi-z-nasilstvom-sodo-zinok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T05:41:00+00:00"/>
    <meta property="og:title" content="Сьогодні - Міжнародний день боротьби з насильством щодо жінок"/>
    <meta property="og:description" content="За ініціативи ООН 25 листопада відзначається Міжнародний день боротьби за ліквідацію насильства щодо жінок."/>
  </head>
  <body>
    <article>
      <h1>Сьогодні - Міжнародний день боротьби з насильством щодо жінок</h1>
      <h2>За ініціативи ООН 25 листопада відзначається Міжнародний день боротьби за ліквідацію насильства щодо жінок.</h2>
      <address>
        <time datetime="2019-11-25T05:41:00+00:00">25 Nov 2019, 05:41</time>
      </address>
      <p>У 1999 році Генеральна Асамблея ООН проголосила 25 листопада Міжнародним днем боротьби за ліквідацію насильства щодо жінок й запропонувала урядам, міжнародним і неурядовим організаціям проводити в цей день заходи, спрямовані на привернення уваги громадськості до цієї проблеми.</p>
      <p>Дата 25 листопада була вибрана в пам’ять про сестер Мірабаль – політичних активісток, забитих до смерті палицями таємною поліцією за наказом диктатора Домініканської Республіки Рафаеля Трухільо в 1960 році.</p>
      <p>ООН зазначає, що жінки і дівчатка піддаються насильству, як у мирний час, так і під час збройних конфліктів, – з боку держави, суспільства, родичів. Насильство щодо жінок не обмежене рамками будь-якої конкретної політичної або економічної системи. Воно існує в будь-якій країні, не визнає кордонів матеріального добробуту, раси і культури. Структури домінування, на яких ґрунтується насильство, глибоко вкорінені в суспільстві. Досвід або загроза насильства повсюдно перешкоджають жінкам в повній мірі здійснювати свої права людини і користуватися ними.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2824537-u-kievi-sogodni-startuut-16-dniv-proti-gendernogo-nasilstva.html">У Києві сьогодні стартують "16 днів проти гендерного насильства"</a>
      </blockquote>
      <p>Щороку з 25 листопада по 10 грудня (День прав людини) проходить акція «16 днів дій проти гендерного насильства». Тема цьогорічної кампанії – «Розфарбуй світ в помаранчевий колір: Покоління рівності виступає проти зґвалтувань». Ця тема має на меті активізацію зусиль громадянського суспільства в боротьбі з сексуальним насильством щодо жінок.</p>
      <p>Сьогодні <a href="https://www.ukrinform.ua/tag-oon">ООН</a> пропонує надіти одяг або аксесуари помаранчевого кольору аби висловити свою солідарність з рухом в ім'я майбутнього, що вільне від насильства стосовно жінок і дівчат. Разом з тим, у багатьох містах світу пройдуть відповідні заходи, а знамениті будівлі будуть підсвічені помаранчевим кольором.</p>
    </article>
  </body>
</html>