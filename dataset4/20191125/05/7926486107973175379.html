<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013250/%D8%A7%D8%B1%D8%AF%D9%88%DB%8C-%DB%B4%DB%B0-%D8%B1%D9%88%D8%B2%D9%87-%D8%AA%DB%8C%D9%85-%D9%85%D9%84%DB%8C-%D9%88%D8%A7%D9%84%DB%8C%D8%A8%D8%A7%D9%84-%D9%85%D9%86%D8%B7%D9%82%DB%8C-%D9%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T05:08:08+00:00"/>
    <meta property="og:title" content="اردوی ۴۰ روزه تیم ملی والیبال منطقی نیست"/>
    <meta property="og:description" content="سرمربی تیم والیبال جوانان گفت: تجربه نشان داده هر زمانی که بازیکنان از میانه لیگ وارد اردوهای تیم ملی شده‌اند، نتیجه بهتری گرفته‌اند."/>
  </head>
  <body>
    <article>
      <h1>اردوی ۴۰ روزه تیم ملی والیبال منطقی نیست</h1>
      <h2>عطایی:</h2>
      <address>
        <time datetime="2019-11-25T05:08:08+00:00">25 Nov 2019, 05:08</time>
      </address>
      <p>
        <i>سرمربی تیم والیبال جوانان گفت: تجربه نشان داده هر زمانی که بازیکنان از میانه لیگ وارد اردوهای تیم ملی شده‌اند، نتیجه بهتری گرفته‌اند.</i>
      </p>
      <p>به گزارش مشرق، <b>بهروز</b><b>عطایی </b>در مورد تعطیلی لیگ برتر برای آماده سازی<b> تیم ملی والیبال</b> جهت شرکت در مسابقات <b>انتخابی المپیک </b>اظهار داشت: پشت هر تصمیمی باید تفکری منطقی و آگاهانه و اولویت‌ها مشخص شده باشد و اینکه چطور از این اولویت‌ها بهره ببریم.</p>
      <p>سرمربی تیم والیبال جوانان ایران ادامه داد: چند بازیکن کلیدی تیم ملی از جمله سعید معروف، محمد موسوی، پوریا فیاضی، میلاد عبادی‌پور و امیر غفور خارج از کشور هستند و تنها 10 روز قبل از مسابقات می‌توانند به اردو ملحق شوند. آیا فدراسیون می‌خواهد برای بازیکنان ذخیره اردو برگزار کند؟! تجربه نشان داده هر زمانی که بازیکنان از میانه لیگ وارد اردوهای تیم ملی شده‌اند، نتیجه بهتری گرفته‌اند.</p>
      <blockquote>بیشتر بخوانید:<br/><a href="https://www.mashreghnews.ir/news/1013162/%D8%A7%D9%84%D9%85%D9%BE%DB%8C%DA%A9%DB%8C-%D9%86%D8%B4%D8%AF%D9%86-%D9%88%D8%A7%D9%84%DB%8C%D8%A8%D8%A7%D9%84-%DB%8C%D8%B9%D9%86%DB%8C-%D9%81%D8%A7%D8%AC%D8%B9%D9%87">المپیکی نشدن <i>والیبال</i> یعنی فاجعه</a></blockquote>
      <p>عطایی گفت: فدراسیون والیبال با تعطیلی 50 روزه لیگ چه کاری برای تیم ملی می‌خواهد انجام دهد؟ آنها دنبال چه هستند؟ اردوی 40 روزه برای تورنمنت 10 روزه منطقی نیست. برنامه‌های تیم ملی باید با تفکر و معقولانه باشد. تعطیلی زیاد لیگ به تیم ملی آسیب می‌زند، همانطور که فشردگی زیاد لیگ می‌تواند باعث مصدومیت بازیکنان شود. البته آسیب دیدگی در جریان تمرینات تیم ملی هم می‌تواند اتفاق بیفتد.</p>
      <p>وی تصریح کرد: در سال‌های اخیر هرگاه تیم ملی از دل لیگ بیرون آمده، نتایج بهتری گرفته شده ضمن اینکه اردوهای بلند مدت از نظر روحی و روانی به سود تیم ملی نیست. در واقع تیم ملی ایران هر چه به انتهای فصل نزدیک می‌شود، افت بیشتری می‌کند و کیفیت آن پایین می‌آید. شما ببینید تیم ملی در لیگ ملت‌ها چه نتایجی گرفت و جام جهانی را چطور به پایان برد!</p>
      <p>مربی پیشین تیم ملی در پایان گفت: برنامه‌های که اهمیت زیادی برای فدراسیون دارند باید با مشورت گروهی از کارشناسان انجام شود تا در نهایت تصمیم منطقی گرفته شود. اگر بازیکنان در فضای مسابقات وارد اردوی تیم ملی شوند، بازخورد بهتری به مربی خواهند داشت و صرف برگزاری اردو، تضمین کننده موفقیت نیست.</p>
      <p>مسابقات انتخابی المپیک والیبال در قاره آسیا، 17 تا 22 دی ماه 1398 در شهر جیانگمن چین برگزار خواهد شد و تیم ملی ایران در مرحله نخست با تیم‌های چین، قزاقستان و چین‌تایپه همگروه است.</p>
      <p>منبع: تسنیم</p>
    </article>
  </body>
</html>