<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780123/%D9%85%D9%88%D8%AC-%D8%AC%D8%AF%DB%8C%D8%AF-%D8%A8%D8%A7%D8%B1%D8%B4%DB%8C-%D8%AF%D8%B1-%D8%B1%D8%A7%D9%87-%D8%A7%D8%B3%D8%AA-%D8%A7%D8%AD%D8%AA%D9%85%D8%A7%D9%84-%D9%88%D8%B2%D8%B4-%D8%A8%D8%A7%D8%AF-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:19:31+00:00"/>
    <meta property="og:title" content="همزمان با پایداری دمای هوا؛ موج جدید بارشی در راه است/احتمال وزش باد در کردستان"/>
    <meta property="og:description" content="سنندج – بعد از یکی دو روز پایداری جوی در استان کردستان، پیش بینی ها حاکی است که طی روزهای آینده بار دیگر موج بارش باران و برف سراسر این استان را تحت تاثیر خود قرار می دهد."/>
  </head>
  <body>
    <article>
      <h1>همزمان با پایداری دمای هوا؛ موج جدید بارشی در راه است/احتمال وزش باد در کردستان</h1>
      <address>
        <time datetime="2019-11-25T05:19:31+00:00">25 Nov 2019, 05:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، بارش باران و برف در استان کردستان طی چهار روز اخیر متوقف شده است و این استان در روزهای یاد شده با هوای نسبتا سرد و پایدار مواجه بوده است.</p>
      <p>بعد از روزهای پربارش در دهه ابتدایی آبان ماه در سراسر استان کردستان، در روزهای پایانی این ماه بعضی از مناطق استان با بارش باران و البته برف مواجه شد.</p>
      <p>شدت بارش ها و برودت هوا در بعضی از شهرستان های استان کردستان به ویژه شهرستان بیجار به حدی بود که برای یکی دو نوبت تعطیلی مدارس را به دنبال داشت و البته تردد در گردنه های صعب العبور با مشکل مواجه شد.</p>
      <p>بعد از چند روز پایداری جوی در استان کردستان پیش بینی های صورت گرفته از سوی اداره کل هواشناسی این استان، حاکی است که بار دیگر کردستان با یک موج جدید بارشی مواجه خواهد شد.</p>
      <p>مدیرکل هواشناسی استان کردستان در گفتگو با <a href="https://www.mehrnews.com/">خبرنگار مهر</a> بیان کرد: طبق بررسی نقشه ها و خروجی مدل های هواشناسی، شرایط جوی استان کردستان تا صبح روز چهارشنبه پایدار خواهد بود.</p>
      <p>رحیم صدیقی با اشاره به شرایط جوی این روزها در استان کردستان، ادامه داد: در این مدت گاهی وزش باد، در برخی ساعات افزایش پوشش ابر و افزایش دمای متوسط از جمله پدیده های حائز اهمیت هستند.</p>
      <p>وی گفت: از بعد از ظهر چهارشنبه تا روز جمعه و همزمان با ورود یک سامانه بارشی، افزایش پوشش ابر، در برخی ساعات بارش باران و البته در ارتفاعات با بارش برف مواجه خواهیم شد.</p>
      <p>مدیرکل هواشناسی استان کردستان با اشاره به دیگر ویژگی های این سامانه بارشی در استان کردستان، یادآور شد: با بررسی های بیشتر ویژگی ها و همچنین میزان بزرگی این سامانه جوی در روزهای آینده اطلاع رسانی می شود.</p>
      <p>وی با اشاره به روند کاهشی دمای هوای در استان کردستان طی روزهای گذشته، گفت: طی روزهای گذشته دمای هوا در سردترین ساعت در هزارکانیان دیواندره به منهای هفت درجه زیرصفر رسیده است.</p>
      <p>صدیقی عنوان کرد: پیش بینی های صورت گرفته حاکی است که طی امروز و فردا دمای هوای استان کردستان سردتر نمی شود و حتی در بعضی از ساعات روز احتمال افزایش دمای هوا و گرمتر شدن آن در سراسر استان وجود دارد.</p>
      <p>وی به وضعیت دمای هوا در مرکز استان کردستان اشاره کرد و اظهار داشت: هوای امروز سنندج کمی تا قسمتی ابری همراه با وزش باد خواهد بود و پیش بینی می شود که امروز در گرمترین ساعت دمای هوای سنندج به ۱۲ درجه برسد و در سردترین ساعت شبانه روز نیز دمای هوای منهای یک درجه زیر صفر را داشته باشیم.</p>
    </article>
  </body>
</html>