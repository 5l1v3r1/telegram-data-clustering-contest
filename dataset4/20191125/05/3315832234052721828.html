<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/07d74ea08578f8b4/michalko-ar-fi-tragic-sa-vedem-intoarcerea-practicilor-negative-sa-vedem-ca-justitia-din-rm-inca-o-data-devine-capturata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T05:09:05+00:00"/>
    <meta property="og:title" content="Michalko: „Ar fi tragic să vedem întoarcerea practicilor negative, să vedem că justiția din RM încă o dată devine capturată”"/>
    <meta property="og:description" content="Asistența Uniunii Europene pentru Republica Moldova va fi strict condiționată de continuarea reformelor democratice începute în luna iulie odată cu instalarea guvernului Maiei Sandu, a declarat șeful Delegației Uniunii Europene la Chişinău, Peter Michalko, într-un interviu pentru Europa Liberă."/>
  </head>
  <body>
    <article>
      <h1>Michalko: „Ar fi tragic să vedem întoarcerea practicilor negative, să vedem că justiția din RM încă o dată devine capturată”</h1>
      <address><time datetime="2019-11-25T05:09:05+00:00">25 Nov 2019, 05:09</time> by <a rel="author">Jurnal.md</a></address>
      <p>
        <b>Asistența Uniunii Europene pentru Republica Moldova va fi strict condiționată de continuarea reformelor democratice începute în luna iulie odată cu instalarea guvernului Maiei Sandu, a declarat șeful Delegației Uniunii Europene la Chişinău, Peter Michalko, într-un interviu pentru <a href="https://moldova.europalibera.org/a/peter-michalko-ar-fi-tragic-s%C4%83-vedem-%C3%AEntoarcerea-practicilor-negative-din-trecut-/30289320.html">Europa Liberă</a>.</b>
      </p>
      <p>„Trebuie vă vedem dacă aceste reforme vor continua, dacă vor continua în mod real și dacă nu vom vedea și regrese în domenii atât de fundamentale precum democrația, drepturile omului, statul de drept; dacă va continua în mod real lupta împotriva corupției, ca să nu vedem reîntoarcerea intereselor private în domeniul politic, influențarea justiției, influențarea instituțiilor care trebuie să fie independente. Aceste interese trebuie să fie contracarate și să nu existe în Republica Moldova în viitor”, a declarat Peter Michalko.</p>
      <p>„Numai cu rezultate concrete pozitive asistența noastră va continua”, a subliniat ambasadorul UE.</p>
      <p>Ambasadorul european a subliniat că trebuie evitat mersul către o nouă formă de oligarhie în Republica Moldova și repetarea, cu alți actori politici, a scenariilor din anii precedenți, când Partidul Democrat controla toate procesele din țară.</p>
      <p>„Ar fi tragic să vedem întoarcerea practicilor negative din trecut. Ar fi tragic să vedem că justiția din Republica Moldova încă o dată devine capturată, în loc să fie un slujitor bun pentru oamenii din Republica Moldova; să-și joace rolul în interesele private – asta ar influența și șansele pentru dezvoltarea economică și socială a țării. Oamenii din Republica Moldova trebuie să-și vadă viitorul în această țară și să vadă că se vor bucura de toate drepturile și vor vedea perspectiva pentru ei și pentru familiile lor, pentru copiii lor în această țară”, a subliniat ambasadorul UE.</p>
    </article>
  </body>
</html>