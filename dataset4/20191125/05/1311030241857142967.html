<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626149/%E0%A6%AC%E0%A6%9B%E0%A6%B0-%E0%A6%B6%E0%A7%87%E0%A6%B7%E0%A7%87-%E0%A6%9A%E0%A6%B2%E0%A6%9A%E0%A7%8D%E0%A6%9A%E0%A6%BF%E0%A6%A4%E0%A7%8D%E0%A6%B0%E0%A7%87-%E0%A6%B8%E0%A7%81%E0%A6%AC%E0%A6%BE%E0%A6%A4%E0%A6%BE%E0%A6%B8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T05:33:00+00:00"/>
    <meta property="og:title" content="বছর শেষে চলচ্চিত্রে সুবাতাস"/>
    <meta property="og:description" content="বছর শেষে নভেম্বর-ডিসেম্বরজুড়ে কয়েকটি ভালো মানের ছবি মুক্তির তালিকায় আছে। এর মধ্যে ১১ জন নির্মাতার ইতি তোমারই ঢাকা, শিবপ্রসাদ মুখোপাধ্যায় ও নন্দিতা রায়ের কণ্ঠ মুক্তি পেয়েছে। নভেম্বরের শেষ ও ডিসেম্বরে মুক্তির কথা রয়েছে ন ডরাই, কাঠবিড়ালী, জ্বীন ও কলকাতার দেব অভিনীত আমদানি করা ছবি পাসওয়ার্ড।"/>
  </head>
  <body>
    <article>
      <h1>বছর শেষে চলচ্চিত্রে সুবাতাস</h1>
      <address><time datetime="2019-11-25T05:33:00+00:00">25 Nov 2019, 05:33</time> by <a rel="author">শফিক আল মামুন, ঢাকা</a></address>
      <p>বছর শেষে নভেম্বর-ডিসেম্বরজুড়ে কয়েকটি ভালো মানের ছবি মুক্তির তালিকায় আছে। এর মধ্যে ১১ জন নির্মাতার ইতি তোমারই ঢাকা, শিবপ্রসাদ মুখোপাধ্যায় ও নন্দিতা রায়ের কণ্ঠ মুক্তি পেয়েছে। নভেম্বরের শেষ ও ডিসেম্বরে মুক্তির কথা রয়েছে ন ডরাই, কাঠবিড়ালী, জ্বীন ও কলকাতার দেব অভিনীত আমদানি করা ছবি পাসওয়ার্ড। পাশাপাশি বছর শেষে বড় আয়োজনে বেশ কয়েকটি ছবির শুটিংও শুরু হচ্ছে। ছবিগুলো হলো ক্যাসিনো, ইত্তেফাক, অপারেশন সুন্দরবন ও স্বপ্নবাজী।</p>
      <p>রোববার থেকে ঢাকায় শুরু হয়েছে ক্যাসিনো ছবির শুটিং। টানা ২০ ডিসেম্বর পর্যন্ত চলবে এই শুটিং। অ্যাকশন থ্রিলার ধরনের এই ছবির প্রযোজনা প্রতিষ্ঠান সিমপ্লেক্স ইন্টারন্যাশনাল। ছবিতে অভিনয় করছেন বুবলী, নিরব, তাসকিন রহমান প্রমুখ। পরিচালক সৈকত নাসির বলেন, ‘যেহেতু ছবির গল্প অ্যাকশন থ্রিলারধর্মী, তাই আমাদের প্রস্তুতিও নিতে হয়েছে অনেক দিন ধরে। বাজেট বেশ ভালো। কোনো বিরতি ছাড়াই টানা শুটিং করব। তবে ছবির গুণগত মান যেন ঠিক থাকে, সেদিকটায়ও খেয়াল থাকবে।’</p>
      <p>আজ সোমবার থেকে সিয়াম ও মিমকে নিয়ে সিলেট শহরে শুরু হচ্ছে ইত্তেফাক ছবির শুটিং। সিলেট থেকে মুঠোফোনে ছবির পরিচালক রায়হান রাফি জানান, সিলেট শহরে টানা ২০ দিন শুটিং করার পরিকল্পনা। এরপর ঢাকার বিভিন্ন লোকেশনে। তিনি বলেন, বড় আয়োজনের ছবি, ছবিটিও হবে ভিন্ন ধরনের। কোনো নায়ক-নায়িকানির্ভর ছবি নয়, গল্পই এই ছবির নায়িক–নায়িকা। এমবি ফিল্মস প্রযোজিত এই ছবিতে আরও অভিনয় করছেন শহীদুজ্জামান সেলিম, ফজলুর রহমান বাবু, খাইরুল বাসার প্রমুখ।</p>
      <p>ডিসেম্বরের শেষে স্বপ্নবাজী নামে আরেকটি ছবির শুটিং শুরুর কথা জানালেন রায়হান রাফি। বিনোদন অঙ্গনের মানুষের বাস্তব জীবনের গল্প নিয়ে ছবির কাহিনি আবর্তিত হয়েছে। মাহিয়া মাহি, সিয়াম, জান্নাতুল পিয়াসহ অনেকেই এই ছবিতে অভিনয় করবেন। পি এইচ এন্টারটেনমেন্টের ব্যানারে নির্মিত এই ছবির নায়ক–নায়িকাদের নিয়ে একটি ফটোশুটও হয়েছে।</p>
      <p>বছর শেষে দুটি ছবির পরিচালনা প্রসঙ্গে রায়হান রাফি বলেন, ‘আমাদের সিনেমার অবস্থা ভালো যাচ্ছে না। ঘুরে দাঁড়াতে হয়তো আরও কিছু সময় লাগবে। এ অবস্থার মধ্যে বছর শেষে এসে বড় বাজেট ও ভালো কিছু ছবির কাজের সুযোগ হয়েছে আমার। এটি আমার ও আমাদের চলচ্চিত্রের জন্য ইতিবাচক।’</p>
      <p>ডিসেম্বরের মাঝামাঝিতে সুন্দরবনের গা ঘেঁষে বিভিন্ন চর ও গভীর সমুদ্রে শুটিং শুরু হচ্ছে অপারেশন সুন্দরবন ছবির। সুন্দরবন জলদস্যুমুক্ত করতে র‌্যাবের দুঃসাহসিক অভিযান ও সুন্দরবন যে বাংলাদেশের মানুষের জন্য গুরুত্বপূর্ণ—এসব বিষয়কে তুলে আনা হবে এ ছবির গল্পে। ছবির পরিচালক দীপংকর দীপন এর আগে ঢাকা অ্যাটাক নির্মাণ করেন। দীপন বলেন, ‘ডিসেম্বরের দ্বিতীয় সপ্তাহে শুটিং শুরু করব। প্রায় বছরখানেক ধরে গবেষণা করে প্রস্তুতি নিয়ে অপারেশন সুন্দরবন ছবিটি তৈরি করতে যাচ্ছি। অনেক বড় আয়োজনে বড় টিমের মাধ্যমে কাজটি হচ্ছে। ঠিকঠাকমতো কাজটি শেষ করতে পারলে ঢাকা অ্যাটাক ছবির সাফল্যকে ছাড়িয়ে যাবে এই ছবি।’</p>
      <p>বছর শেষে অনেকগুলো বড় বাজেটের ছবির কাজ শুরু হয়েছে, সামনেও হবে। বিষয়টিকে কীভাবে দেখছেন? জানতে চাইলে দীপন বলেন, এটা এই মন্দার মধ্যে চলচ্চিত্রের জন্য একটু হলেও সুবাতাস। বলা যায় এই ছবিগুলো চলচ্চিত্রের ধীরগতির নৌকার পালে হাওয়া লাগাবে, বাড়াবে চলচ্চিত্রের গতি।</p>
      <p>র‌্যাব ওয়েলফেয়ার কো-অপারেটিভ সোসাইটি অ্যান্ড থ্রি হুইলার্স লিমিটেডের ব্যানারে অপারেশন সুন্দরবন তৈরি হচ্ছে। এতে অভিনয় করছেন রিয়াজ, সিয়াম, তাসকিন রহমান, রোশান, নুসরাত ফারিয়া প্রমুখ।</p>
      <p>চারটি ছবির মধ্যে তিনটিতে অভিনয় করবেন সিয়াম। তিনি বলেন, ‘নিজেকে ভাগ্যবান যেমন মনে করছি, তেমনি দায়িত্বের চাপও বাড়ছে। প্রত্যাশা আছে ভালো ছবিতে, ভালো মানের গল্পে কাজ করার। সবাই মিলে যদি আমরা ভালো ছবি নিয়মিত করতে পারি, তাহলে দর্শকদের হলে ফেরানোর সুযোগ আছে।’</p>
    </article>
  </body>
</html>