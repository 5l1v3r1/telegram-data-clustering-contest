<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/provincie-blij-met-afspraken-beveiliging-tegen-hoogwater"/>
    <meta property="og:site_name" content="1limburg"/>
    <meta property="article:published_time" content="2019-11-25T05:20:02+00:00"/>
    <meta property="og:title" content="Provincie blij met afspraken beveiliging tegen hoogwater"/>
    <meta property="og:description" content="Het provinciebestuur is tevreden met het besluit van VVD-minister Cora van Nieuwenhuizen om Well, Arcen en Baarlo/Hout-Blerick beter te beschermen tegen hoog water van de Maas."/>
  </head>
  <body>
    <article>
      <h1>Provincie blij met afspraken beveiliging tegen hoogwater</h1>
      <h2>Het provinciebestuur is tevreden met het besluit van VVD-minister Cora van Nieuwenhuizen om Well, Arcen en Baarlo/Hout-Blerick beter te beschermen tegen hoog water van de Maas.</h2>
      <address><time datetime="2019-11-25T05:20:02+00:00">25 Nov 2019, 05:20</time> by <a rel="author">Jean van Hoof</a></address>
      <p>"We kunnen aan de slag en samen bouwen aan meer waterveiligheid", aldus gedeputeerde Carla Brugman. "Ik ben blij dat we goede afspraken hebben kunnen maken met het Rijk, de regio en het Waterschap Limburg."</p>
      <p><b>Even hoog<br/></b>CDA-gedeputeerde Hubert Mackus noemt het ook belangrijk dat bij de uitwerking van de plannen kritisch bekeken wordt of dijken overal even hoog moeten worden. Uitgegaan wordt van anderhalf tot twee meter hogere dijken dan de huidige nooddijken uit het midden van de jaren '90. "Maar op sommige plekken zijn omwonenden geschrokken en vragen ze zich af of het allemaal zo rigoureus moet. Daarom gaan we daar nog eens heel precies naar kijken. Niet alleen voor het uitzicht maar ook om te voorkomen dat we onnodig geld uitgeven", zo zegt Mackus.</p>
      <p><b>Inbreng</b><br/>Minister Van Nieuwenhuizen heeft bij haar besluit ook de inbreng van omwonenden en hun alternatieven meegenomen. Tijdens een werkbezoek aan het gebied begin juli constateerde ze al dat de situatie 'overal net iets anders is' en dat er maatwerk nodig is. Zo wordt brouwerij Hertog Jan in Arcen in tegenstelling tot eerdere concept-plannen nu wel beschermd. Dat gebeurt door middel van een dijkring. "Hertog Jan kan veilig bier blijven brouwen. Het probleem is op een goede manier opgelost", constateert gedeputeerde Mackus dan ook.</p>
      <p><b>Bier brouwen</b><br/>In totaal trekken de diverse overheidsinstanties bijna 100 miljoen euro uit voor de waterbeveiligingsplannen. Het Rijk betaalt daarvan met ruim 55 miljoen euro het merendeel. De provincie is goed voor 7 miljoen euro. Daarvan gaat 4 miljoen naar de maatregelen bij Well, twee miljoen naar die bij Arcen en één miljoen naar de aanpak bij Baarlo/Hout-Blerick. Ook het Waterschap Limburg doet een forse duit in het zakje.</p>
      <p><b>Compliment</b><br/>Dagelijks bestuurslid Jos Teeuwen vindt dat de minister een compliment verdient omdat ze daadkracht heeft getoond na jarenlange onduidelijkheid. "We zijn er nog niet, maar dit is een belangrijke stap naar een betere bescherming tegen hoog water van de Maas", zo stelt Teeuwen.</p>
      <p>Over vijf jaar moeten de maatregelen klaar zijn. De komende periode vinden er in de betrokken dorpen langs de Maas informatie-bijeenkomsten en informatie-spreekuren plaats.</p>
    </article>
  </body>
</html>