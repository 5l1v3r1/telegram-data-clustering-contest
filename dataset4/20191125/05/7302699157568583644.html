<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000112892"/>
    <meta property="og:site_name" content="MGR Online"/>
    <meta property="article:published_time" content="2019-11-25T05:31:00+00:00"/>
    <meta property="og:title" content="ชาวบ้านเฮ! ‘บ่อน้ำบาดาล’ บ่อแรกกลางหุบเขาลึก พาหมู่บ้านพ้นยุคแห้งแล้ง (ชมภาพ)"/>
    <meta property="og:description" content="นทีที่สับสวิตช์ น้ำที่อยู่ลึกลงไปใต้ดิน 403 เมตรก็พุ่งขึ้นมาเหนือพื้นดินอย่างน่าอัศจรรย์ผ่านบ่อน้ำบาดาล"/>
  </head>
  <body>
    <article>
      <h1>ชาวบ้านเฮ! ‘บ่อน้ำบาดาล’ บ่อแรกกลางหุบเขาลึก พาหมู่บ้านพ้นยุคแห้งแล้ง (ชมภาพ)</h1>
      <address><time datetime="2019-11-25T05:31:00+00:00">25 Nov 2019, 05:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011677901.JPEG"/>
        <figcaption>ด้วยจิตวิญญาณไม่ยอมแพ้ เมื่อเดือนตุลาคม ทีมเจาะฯขุดดินลึกถึง 403 เมตร น้ำบาดาลทะลักออกมาถึง 10 ลูกบาศก์เมตรต่อชั่วโมง นานถึง 170 ชั่วโมงติดต่อกัน (ภาพ ซินหวาไทย)</figcaption>
      </figure>
      <p><b><i>อี้เฉิง, 22 พ.ย. (ซินหัว) —</i> ทันทีที่สับสวิตช์ น้ำที่อยู่ลึกลงไปใต้ดิน 403 เมตรก็พุ่งขึ้นมาเหนือพื้นดินอย่างน่าอัศจรรย์ผ่านบ่อน้ำบาดาลในหมู่บ้านหนานหลิง อำเภออี้เฉิง มณฑลซานซีทางตอนเหนือของจีน ซึ่งเริ่มเปิดให้ชาวบ้านเข้ามาใช้น้ำในตอนเช้าของวันหนึ่งในฤดูหนาว</b><br/><br/>สมัยก่อนหมู่บ้านหนานหลิงซึ่งอยู่ลึกข้ามหุบเขานับไม่ถ้วนในเทือกเขาจงเถียวทางตอนเหนือของประเทศ พึ่งพาได้เพียงบ่อโคลนในการตักน้ำดื่มอันล้ำค่าไว้ใช้ โดยพวกเขาต้องใช้ชีวิตเช่นนี้มานานหลายศตวรรษ<br/><br/>ชาวบ้านที่นี่หลายต่อหลายรุ่นถูกความกลัวจะไม่มีน้ำใช้ตามหลอกหลอน พวกเขาใฝ่ฝันที่จะเข้าถึงน้ำดื่มได้โดยตรง แต่ก็ต้องลงเอยด้วยการขุดดินบนพื้นแห้งๆ รอคอยน้ำฝนหรือน้ำจากหิมะจนมีคำกล่าวว่า <i>“ที่หนานหลิง น้ำมีค่าดั่งน้ำมันทอดอาหาร”</i> แต่ด้วยบ่อน้ำแห่งใหม่นี้ ชาวบ้านทั้ง 786 คน ไม่ต้องใช้ชีวิตแบบพึ่งความเมตตาจากเทพยาดาแห่งธรรมชาติเหมือนอย่างบรรพบุรุษแล้ว<br/><br/>ความล้ำค่าของน้ำในหมู่บ้านหนานหลิงยิ่งแจ่มชัด เมื่อพูดถึงความมั่นคงทางน้ำอันเปราะบางของท้องถิ่น ในอดีตมีช่วงที่โอ่งใบใหญ่คือของจำเป็นสำหรับทุกบ้าน เมื่อใดก็ตามที่ฝนหรือหิมะตก ชาวบ้านจะพร้อมใจกันถือภาชนะที่พอจะหาได้เพื่อรองน้ำที่ไหลลงมาจากชายคาก่อนจะเทรวมในโอ่งหรือบ่อ ทว่าหากโชคไม่เข้าข้างยามน้ำแล้ง ทางเดียวที่จะหาน้ำได้คือเดินทางออกไปยังลำธารในภูเขาลึกเพื่อตักน้ำกลับมา<br/><br/>ย้อนกลับไปในช่วงทศวรรษ 1960 หรือ 1970 ผู้เชี่ยวชาญต่างยืนยันว่าหนานหลิงแทบจะไม่มีน้ำบาดาลอยู่เลย สืบเนื่องจากสภาพทางธรณีวิทยาของหมู่บ้าน<br/><br/>แม้กระนั้นความพยายามในการหาน้ำก็ไม่เคยหมดไป เมื่อปี 2017 เกิดการขาดแคลนน้ำอย่างหนัก ทำให้เกิดการหารือกันเพื่อขุดบ่อน้ำลึก ชาวบ้านทั้งหมู่บ้านต่างตอบรับแผนการดังกล่าวอย่างดี โดยให้การสนับสนุนอย่างตื่นตัวพร้อมร่วมลงขันบริจาค ด้วยหวังว่าบ่อน้ำนี้จะช่วยขจัดปัญหาน้ำอันยาวนานได้ตั้งแต่ตอนนี้และตลอดไป</p>
      <figure>
        <img src="https://mpics.mgronline.com/pics/Images/562000011677902.JPEG"/>
        <figcaption>พิธีฉลองบ่อน้ำบาดาลในหมู่บ้านหนานหลิง มณฑลซานซี เมื่อเดือนตุลาคม 2019 (ภาพ ซินหวาไทย)</figcaption>
      </figure>
      <p>ช่วงสิ้นปี 2018 หมู่บ้านหนานหลิงทุ่มเงิน 350,000 หยวน (ราว 1.5 ล้านบาท) เพื่อสมทบการก่อสร้างบ่อน้ำที่รอคอยมานาน ทันทีที่จัดการเรื่องเอกสารเสร็จสิ้น ก็เริ่มขั้นตอนการขุดเจาะทันทีในเดือนพฤษภาคม 2019<br/><br/>อย่างไรก็ตาม ขั้นตอนการขุดเจาะไม่ได้ราบรื่นนัก เพราะ ณ ใต้ดินที่ความลึก 100 เมตร มีน้ำผุดขึ้นมาเพียงไม่กี่นาทีเท่านั้น ส่วนที่ความลึก 300 เมตร น้ำก็ผุดขึ้นมาและหายไปในเวลาแค่สิบกว่านาทีเท่านั้น ทีมขุดเจาะพบกับจุดที่ต้องตัดสินใจ “จะหยุดหรือขุดต่อ?” โครงการแห่งความหวังนี้จึงเดินทางมาถึงทางตัน<br/><br/>แต่ในที่สุด ทีมขุดเจาะไม่ยอมแพ้ โดยเมื่อกลางเดือนตุลาคมที่ผ่านมา พวกเขาขุดดินลงไปได้ถึง 403 เมตร ปาฏิหาริย์ก็บังเกิด เมื่อน้ำบาดาลทะลักออกมาถึง 10 ลูกบาศก์เมตรต่อชั่วโมง นานถึง 170 ชั่วโมงติดต่อกัน เมื่อเห็นดังนั้นชาวบ้านก็น้ำตารื้นด้วยความยินดี<br/><br/>ในไม่ช้าผลรายงานคุณภาพน้ำก็ออกมาว่า “ใสสะอาดและมีคุณภาพดี”<br/><br/>ณ พิธีฉลองการขุดเสร็จสิ้น ชาวบ้านนำภาชนะบรรจุน้ำติดตัวมาด้วย ก่อนจะยืนต่อแถวกันรอรองน้ำจากท่อ บางคนถึงกับทนไม่ไหวจนต้องดื่มน้ำจากท่อโดยตรง</p>
      <figure>
        <img src="https://mpics.mgronline.com/pics/Images/562000011677903.JPEG"/>
      </figure>
      <p>ยุคสมัยแห่ง <i>“หยาดเหงื่อเพื่อน้ำ” </i>ได้สิ้นสุดลงแล้ว และคาดการณ์ว่าในอนาคตอันใกล้ โครงข่ายท่อน้ำที่ขยับขยายจะกระจายประโยชน์สู่ทุกบ้านในชุมชนได้<br/><br/>ภาพชีวิตการดิ้นรนหาน้ำอย่างลำบากยากเย็นของชาวบ้านในหนานหลิงปิดฉากลงแล้ว เมื่อประสบความสำเร็จในการขุดบ่อน้ำดาล ซึ่งให้น้ำกินน้ำใช้อย่างยั่งยืน<i> (เครดิตภาพ ซินหวา)</i></p>
      <figure>
        <img src="https://mpics.mgronline.com/pics/Images/562000011677904.JPEG"/>
      </figure>
      <figure>
        <img src="https://mpics.mgronline.com/pics/Images/562000011677905.JPEG"/>
      </figure>
      <figure>
        <img src="https://mpics.mgronline.com/pics/Images/562000011677906.JPEG"/>
        <figcaption>เมื่อก่อนชาวบ้านรอคอยและดิ้นหาน้ำอย่างยากลำบาก พวกเขาได้แต่เฝ้ารอฝนตกและหิมะตก (ภาพ ซินหวาไทย)</figcaption>
      </figure>
      <figure>
        <img src="https://mpics.mgronline.com/pics/Images/562000011677907.JPEG"/>
      </figure>
      <figure>
        <img src="https://mpics.mgronline.com/pics/Images/562000011677908.JPEG"/>
      </figure>
      <figure>
        <img src="https://mpics.mgronline.com/pics/Images/562000011677909.JPEG"/>
      </figure>
      <figure>
        <img src="https://mpics.mgronline.com/pics/Images/562000011677910.JPEG"/>
      </figure>
      <figure>
        <img src="https://mpics.mgronline.com/pics/Images/562000011677911.JPEG"/>
        <figcaption>ชาวบ้านหนานหลิงบอกลาภัยแล้ง มิต้องถูกความกลัวจะไม่มีน้ำใช้ตามหลอกหลอนมอีกต่อไปแล้ว (ภาพ ซินหวาไทย)</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/china/photo-gallery/9620000112892"/>
      </related>
    </article>
  </body>
</html>