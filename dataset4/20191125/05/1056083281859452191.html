<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402002/%D8%B7%D8%B1%D8%AD-%D8%AA%D8%AE%D9%81%DB%8C%D9%81-%D9%81%D8%B5%D9%84%DB%8C-%DA%A9%D8%AA%D8%A7%D8%A8-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:54:35+00:00"/>
    <meta property="og:title" content="طرح تخفیف فصلی کتاب آغاز شد"/>
    <meta property="og:description" content="ایسنا/اردبیل مدیر کل فرهنگ و ارشاد اسلامی استان اردبیل گفت: با مشارکت کتابفروشی‌های استان اردبیل طرح تخفیف فصلی کتاب ویژه پائیز در اردبیل آغاز شد."/>
  </head>
  <body>
    <article>
      <h6 class="kicker">با حضور کتابفروشی‌های استان اردبیل</h6>
      <h1>طرح تخفیف فصلی کتاب آغاز شد</h1>
      <address><time datetime="2019-11-25T05:54:35+00:00">25 Nov 2019, 05:54</time> by <a rel="author">سمیه درازی</a></address>
      <p>ایسنا/اردبیل مدیر کل فرهنگ و ارشاد اسلامی استان اردبیل گفت: با مشارکت کتابفروشی‌های استان اردبیل طرح تخفیف فصلی کتاب ویژه پائیز در اردبیل آغاز شد.</p>
      <p>سیدناصر اسحاقی در بازدید از این نمایشگاه‌های فصلی کتاب در اردبیل اظهار کرد: این طرح از 23 آبان ماه در اردبیل و دو شهر پارس‌آباد و مشگین‌شهر با همکاری کتابفروشی‌های فعال آغاز شده تا علاقمندان به کتاب با مراجعه به این مجموعه‌ها کتاب مورد نیاز خود را تهیه کنند.</p>
      <p>وی خاطرنشان کرد: علاوه بر تحفیفت 20 درصدی کتابفروشی‌ها در قالب این طرح خود ناشران از بین پنج تا 10 درصد تخفیف ارائه می‌کنند تا همشهریان در فصل پائیز کتاب مورد نیاز خود را با تخفیف 30 درصد خریداری کنند.</p>
      <p>مدیر کل فرهنگ و ارشاد اسلامی استان اردبیل با بیان اینکه در فصل بهار و تابستان نیز نظیر این طرح اجرا شده و استقبال خوبی را از سوی اهالی استان شاهد بودیم، گفت: ما علاقمندیم تا تمام کتابفروشی‌های استان در قالب این طرح آثار مکتوب و کتاب‌های خود را در همه حوزه‌ها عرضه کنند که برخی از کتابفروشی‌ها با این طرح موافق بوده و در اجرای آن همراهی کرده‌اند.</p>
      <p>اسحاقی افزود: در اردبیل کتابفروشی‌های نظیر خیام، شریعتی، اورنگ و ... در اجرای این طرح مشارکت دارند و در شهرستان‌های پارس‌آباد و مشگین‌شهر نیز چند کتابخانه با تخفیف فصلی کتاب‌ها را عرضه می‌کنند.</p>
      <p>به گزارش ایسنا، وی برگزاری این نمایشگاه را با کمک و همراهی صاحبان اصلی کتاب به نفع آنها دانست و بیان کرد: به جای برگزاری سراسری نمایشگاه کتاب که در سال‌های گذشته انجام شده بود برگزاری نمایشگاه با همکاری بخش خصوصی و فعالان عرصه کتاب فرصت خوبی را فراهم کرده تا بتوانیم در مطلو‌ترین شرایط جدیدترین آثار مکتوب را عرضه کنیم.</p>
      <p>انتهای پیام</p>
    </article>
  </body>
</html>