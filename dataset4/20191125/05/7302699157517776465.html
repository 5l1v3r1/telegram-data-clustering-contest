<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112886"/>
    <meta property="og:site_name" content="MGR Online"/>
    <meta property="article:published_time" content="2019-11-25T05:27:00+00:00"/>
    <meta property="og:title" content="ถึงฝั่งปลอดภัยแล้ว เรือสำราญ LA BELLE DES OCEANS พร้อมนักท่องเที่ยว-ลูกเรือหลังชนโขดหินกลางทะเล"/>
    <meta property="og:description" content="ศูนย์ข่าวภูเก็ต - กลับเข้าฝั่งปลอดภัยแล้ว เรือสำราญ LA BELLE DES OCEANS พร้อมนักท่องเที่ยว - ลูกเรือ หลังชนหินโสโครก ห่างจากเกาะพีพี เล 3 ไมล์ทะเล เบื้องต้นส่งเข้าพักที่โรงแรม ส่วนเรือนำกลับไปซ่อมที่สิงคโปร์"/>
  </head>
  <body>
    <article>
      <h1>ถึงฝั่งปลอดภัยแล้ว เรือสำราญ LA BELLE DES OCEANS พร้อมนักท่องเที่ยว-ลูกเรือหลังชนโขดหินกลางทะเล</h1>
      <address><time datetime="2019-11-25T05:27:00+00:00">25 Nov 2019, 05:27</time> by <a rel="author">ผู้จัดการออนไลน์</a></address>
      <p>
        <b>ศูนย์ข่าวภูเก็ต - กลับเข้าฝั่งปลอดภัยแล้ว เรือสำราญ LA BELLE DES OCEANS พร้อมนักท่องเที่ยว-ลูกเรือ หลังชนหินโสโครกห่างจากเกาะพีพีเล 3 ไมล์ทะเล เบื้องต้น ส่งเข้าพักที่โรงแรม ส่วนเรือนำกลับไปซ่อมที่สิงคโปร์</b>
      </p>
      <figure>
        <img src="https://mpics.mgronline.com/pics/Images/562000011678401.JPEG"/>
      </figure>
      <p>จากกรณีเกิดอุบัติเหตุเรือสำราญขนาดใหญ่ LA BELLE DES OCEANS สัญชาติเบลเยียม ชนโขดหินโสโครกแนวเกาะปิดะนอก ห่างไปจากฝั่ง ต.อ่าวนาง อ.เมืองกระบี่ ประมาณ 12 ไมล์ทะเล ห่างจากเกาะพีพีเล ประมาณ 3 ไมล์ทะเล เป็นเหตุให้ท้องเรือรั่วมีน้ำไหลเข้าเรือ ขณะที่ผู้โดยสารซึ่งเป็นนักท่องเที่ยวและลูกเรือประมาณ 150 คนปลอดภัย โดยหลังเกิดเหตุ ทาง ศรชล.เขต 3 หน่วยรักษาความปลอดภัยทางทะเล กองทัพเรือภาคที่ 3 ได้ส่งเรือหลวงศรีราชา ไปช่วยลากเรือลำดังกล่าวออกจากแนวหินโสโครกได้สำเร็จ จึงวิ่งประคองเรือมาส่งยังท่าเรือน้ำลึก จ.ภูเก็ต</p>
      <figure>
        <img src="https://mpics.mgronline.com/pics/Images/562000011678402.JPEG"/>
      </figure>
      <p>ล่าสุด เมื่อเวลาประมาณ 10.00 น.วันนี้ (25 พ.ย.) เรือหลวงศรีราชา ได้ลากประคองเรือสำราญ “LA BELLE DES OCEANS” พร้อมนักท่องเที่ยวจำนวน 99 คน เป็นนักท่องเที่ยวชาวฝรั่งเศส 98 คน เยอรมัน 1 คน และลูกเรือ 70 กว่าคน กลับเข้าฝั่งที่ท่าเทียบเรือน้ำลึกได้อย่างปลอดภัย โดยมีนายสุพจน์ รอดเรือง ณ หนองคาย พล.ร.ท.เชิงชาย ชมเชิงแพทย์ ผู้บัญชาการทัพเรือภาคที่ 3 นายประพันธ์ ขันพระแสง ป้องกันและบรรเทาสาธารณภัย จ.ภูเก็ต ผู้อำนวยการเจ้าท่าภูมิภาคที่ 5 สาขาภูเก็ต พร้อมด้วยเจ้าหน้าที่ที่เกี่ยวข้องคอยอำนวยการให้ความช่วยเหลือ ในเบื้องต้นได้นำนักท่องเที่ยวทั้งหมดเข้าพักที่โรงแรม เพื่อให้นักท่องเที่ยวได้พักผ่อน</p>
      <figure>
        <img src="https://mpics.mgronline.com/pics/Images/562000011678403.JPEG"/>
      </figure>
      <p>นายประโมข อุราวรรณ ตัวแทนบริษัทภูเก็ต ชิปปิิ้งเรือ กล่าวว่า เรือลำดังกล่าวเป็นเรือที่รับนักท่องเที่ยวไปเที่ยวตามเกาะต่างๆ โดยเรือรับนักท่องเที่ยวมาจากประเทศสิงคโปร์ และเดินทางท่องเที่ยวตามเส้นทางที่กำหนดตามจุดต่างๆ ซึ่งจุดสุดท้ายก่อนที่เกิดเหตุได้พานักท่องเที่ยวกลับจากเกาะลันตา เพื่อมาขึ้นฝั่งที่จังหวัดภูเก็ต แต่ระหว่างเดินทางกลับเรือได้ไปชนกับหินโสโครกทำให้เรือได้รับความเสียหายเล็กน้อย ส่วนนักท่องเที่ยวและลูกเรือปลอดภัยทั้งหมด และขณะนี้ได้นำนักท่องเที่ยวไปส่งที่โรงแรมแล้ว</p>
      <figure>
        <img src="https://mpics.mgronline.com/pics/Images/562000011678404.JPEG"/>
      </figure>
      <p>
        <b>อย่างไรก็ตาม สำหรับจุดที่เกิดเหตุนั้นไม่มีจุดมาร์กกิ้งระบุว่ามีหินโสโครก แต่ถ้าเป็นชาวบ้านจะรู้ว่ามีหิน แต่ถ้าเป็นเรือนอกพื้นที่จะไม่รู้ว่าจุดดังกล่าวมีหินโสโครกอยู่ แม้ว่าเรือจะมีการตรวจจับแต่กลางคืนท้องฟ้ามืดทำให้ตรวจจับได้ยากทำให้เรือไปชนกับก้อนหินดังกล่าว</b>
      </p>
      <figure>
        <img src="https://mpics.mgronline.com/pics/Images/562000011678405.JPEG"/>
      </figure>
      <p>สำหรับเรือเมื่อนำมาถึงฝั่งแล้ว ก็จะซ่อมเรือเพื่อให้สามารถใช้ได้ชั่วคราว หลังจากนั้น จะนำเรือเดินทางกลับไปที่สิงคโปร์เพื่อซ่อมแซมต่อไป สาเหตุที่ไม่ซ่อมที่นี่ก็เนื่องจากอุปกรณ์ไม่พร้อม จึงต้องนำเรือกลับไปที่ประเทศสิงคโปร์</p>
      <figure>
        <img src="https://mpics.mgronline.com/pics/Images/562000011678406.JPEG"/>
      </figure>
      <p>
        <b>ด้าน พล.ร.ท.เชิงชาย ชมเชิงแพทย์ ผู้บัญชาการทัพเรือภาคที่ 3 กล่าวว่า หลังช่วยประคองเรือมาถึงฝั่งแล้ว ได้สั่งการให้ชุดประดาน้ำของทัพเรือภาค 3 ลงไปอุดรอยรั่วของเรือ เพื่อป้องกันไม่ให้น้ำเข้าเรือ หลังจากนั้นเป็นหน้าที่ของเจ้าของเรือที่จะต้องซ่อมแซมเรือ และนำไปซ่อมต่อที่ประเทศสิงคโปร์ ต่อไป นอกจากนั้น ทุกหน่วยงานที่เกี่ยวข้องจะขึ้นไปบนเรือเพื่อตรวจสอบสภาพความปลอดภัยของตัวเรือทั้งหมด เพื่อเก็บพยานหลักฐานกรณีเกิดอุบัติเหตุทั้งหมด</b>
      </p>
      <figure>
        <img src="https://mpics.mgronline.com/pics/Images/562000011678407.JPEG"/>
      </figure>
      <figure>
        <img src="https://mpics.mgronline.com/pics/Images/562000011678408.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112886"/>
      </related>
    </article>
  </body>
</html>