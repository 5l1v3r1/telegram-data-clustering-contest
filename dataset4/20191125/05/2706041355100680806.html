<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221001/video-neprofesionalneho-pristupu-poburilo-fanusikov-sparty-potom-sa-divime-ze-mame-20-zranenych"/>
    <meta property="og:site_name" content="Športky.sk"/>
    <meta property="article:published_time" content="2019-11-25T05:50:00+00:00"/>
    <meta property="og:title" content="VIDEO neprofesionálneho prístupu pobúrilo fanúšikov Sparty: Potom sa divíme, že máme 20 zranených"/>
    <meta property="og:description" content="PRAHA - Futbalisti Sparty Praha remizovali v piatkovom domácom zápase 17. kola najvyššej českej súťaže s Českými Budějovicami 3:3. Hostia trikrát prišli o jednogólové vedenie, úvodný zásah stretnutia ..."/>
  </head>
  <body>
    <article>
      <h1>VIDEO neprofesionálneho prístupu pobúrilo fanúšikov Sparty: Potom sa divíme, že máme 20 zranených</h1>
      <address>
        <time datetime="2019-11-25T05:50:00+00:00">25 Nov 2019, 05:50</time>
      </address>
      <p>PRAHA - Futbalisti Sparty Praha remizovali v piatkovom domácom zápase 17. kola najvyššej českej súťaže s Českými Budějovicami 3:3. Hostia trikrát prišli o jednogólové vedenie, úvodný zásah stretnutia dosiahol slovenský stredopoliar Ivan Schranz. V 82. minúte videl aj žltú kartu.</p>
      <p>Nečakané ligové zaváhanie s nováčikom je pre trápiacu sa pražskú Spartu ďalším nepríjemným sklamaním a večne kritickí fanúšikovia hneď hľadajú príčiny neúspechov. Ešte pred piatkovým stretnutím sa odohrala na Letnej zaujímavá scénka, ktorú na video zachytil hráč Sparty Martin Graiciar a prostredníctvom sociálnych sietí sa video dostalo aj k verejnosti a fanúšikom.</p>
      <figure>
        <iframe data-src="https://twitter.com/ACSsimon29/status/1197851478553174016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na spomínanej dokrútke je zachytený švédsky futbalista pražského klubu David Moberg Karlsson, ktorý sa na Letnej snaží preliezť plot. Aj napriek tomu, že sa mu to príliš nedarí, spolu s Graiciarom si celú scénku náramne užívajú. Ale nespokojní fanúšikovia Sparty na to majú iný názor. <i><b>"Potom sa čudujeme, že máme 20 zranených, keď nám hráči preliezajú ploty,"</b></i> uviedol jeden z nich kriticky na sociálnej sieti. Tým narážal na rozsiahlu maródku, ktorá už dlho na Sparte vyčíňa, v súboji s nováčikom bola zranená šestica domácich hráčov, medzi nimi aj strojca videa Martin Graiciar. </p>
      <p>Ten navyše video zavesil na sociálnu sieť práve v čase, keď sa Sparta pripravovala na spomínaný duel s nováčkom, ktorý ale nezvládla podľa predstáv. Aj keď švédsky legionár do zápasu nezasiahol, jeho neprofesionálny prístup pre slávny pražský klub rozhodne nie je dobrou vizitkou. </p>
      <footer><b>Zdroj:</b> športky, TASR<br/><b>Foto:</b> sparta.cz</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220845/piatok-v-cesku-so-slovenskou-pecatou-sparta-sa-poriadne-nadrela-zaujal-golovy-schranz"/>
        <a href="https://sportky.zoznam.sk/c/220035/video-spomienok-na-ceskoslovensky-futbal-ligovu-sutaz-zdobili-legendarne-mena-aj-velke-slagre"/>
        <a href="https://sportky.zoznam.sk/c/219723/fanusikovia-sparty-su-uz-zufali-po-polcase-viedla-o-dva-goly-ale-nasledovalo-zlyhanie"/>
        <a href="https://sportky.zoznam.sk/c/219179/prazskej-sparte-svita-na-lepsie-casy-vitaznu-snuru-natiahli-aj-ceske-budejovice"/>
      </related>
    </article>
  </body>
</html>