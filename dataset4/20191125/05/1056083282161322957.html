<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401986/%DA%86%D8%B1%D8%A7-%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:41:35+00:00"/>
    <meta property="og:title" content="چرا وزیر کشور استیضاح می‌شود"/>
    <meta property="og:description" content="علی مطهری گفت: اصلی‌ترین محور استیضاح وزیر کشور به حوادث اخیر کشور برمی‌گردد. وزیر کشور مسئول اصلی اجرای تصمیم شورای هماهنگی سران قوا بوده ولی مقدمات و تمهیدات لازم برای آن را فراهم نکرد و در نتیجه آسیب جدی به نظام جمهوری اسلامی و همچنین خسارات جانی و مالی به مردم وارد شد."/>
  </head>
  <body>
    <article>
      <h1>چرا وزیر کشور استیضاح می‌شود</h1>
      <address>
        <time datetime="2019-11-25T05:41:35+00:00">25 Nov 2019, 05:41</time>
      </address>
      <p>علی مطهری گفت: اصلی‌ترین محور استیضاح وزیر کشور به حوادث اخیر کشور برمی‌گردد. وزیر کشور مسئول اصلی اجرای تصمیم شورای هماهنگی سران قوا بوده ولی مقدمات و تمهیدات لازم برای آن را فراهم نکرد و در نتیجه آسیب جدی به نظام جمهوری اسلامی و همچنین خسارات جانی و مالی به مردم وارد شد.</p>
      <p>به گزارش ایسنا، متن گفت‌وگوی علی مطهری، نماینده مردم تهران در مجلس شورای اسلامی با خبرنگار روزنامه <b>اعتماد </b>در زیر می‌آید.</p>
      <p>
        <b>آقای مطهری! روز گذشته اخباری مبنی بر تهیه طرح استیضاح وزیر کشور منتشر شد. تعداد امضاهای این طرح باتوجه به آن که شما طراح آن بوده‌اید، چقدر بوده است؟</b>
      </p>
      <p>طرح استیضاح وزیر کشور در مجلس شورای اسلامی تهیه و تقدیم هیات‌رییسه مجلس شد تا روال قانونی خود را طی کند. بر اساس آیین‌نامه داخلی مجلس، هیات‌رییسه موظف است طرح استیضاح وزیر کشور را به کمیسیون تخصصی مربوط (کمیسیون امور داخلی و شوراها) ارجاع دهد تا جلسه بررسی آن برگزار شود. طرح استیضاح وزیر کشور تا آخرین لحظه توسط ۱۹ نفر از نمایندگان مجلس شورای اسلامی امضا شده بود ولی همچنان امکان افزایش تعداد امضاها وجود دارد.</p>
      <p>
        <b>محورهای استیضاح وزیر کشور شامل چه مواردی است؟</b>
      </p>
      <p>اصلی‌ترین محور استیضاح وزیر کشور به حوادث اخیر کشور برمی‌گردد. وزیر کشور مسئول اصلی اجرای تصمیم شورای هماهنگی سران قوا بوده ولی مقدمات و تمهیدات لازم برای آن را فراهم نکرد و در نتیجه آسیب جدی به نظام جمهوری اسلامی و همچنین خسارات جانی و مالی به مردم وارد شد.</p>
      <p>
        <b>یعنی نمایندگان خواستار استیضاح وزیر کشور معتقدند که او مدیریت خوبی در ماجرای اتفاقات اخیر رخ داده در کشور به‌ویژه اعتراضات مردمی نداشت؟</b>
      </p>
      <p>بله، علاوه بر این که ایشان قبل از اجرای طرح تمهیدات لازم را فراهم نکرد، برای آغاز اجرای طرح سهمیه‌بندی بنزین هم برنامه درستی نداشت. ایشان هم مردم را غافلگیر کرد و هم بسیاری از مسئولان را و به نوعی همگان را مقابل عمل انجام شده قرار داد.</p>
      <p>
        <b>نکته دیگری که همواره و هنگام استیضاح برخی وزرا به‌ویژه وزیر کشور مطرح می‌شود، توصیه برخی افراد برای پرهیز نمایندگان از انجام چنین عملی است، تا این لحظه چنین پیامی دریافت کرده‌اید؟</b>
      </p>
      <p>استیضاح‌ها همواره ممکن است مخالفانی داشته باشد، بنابراین این احتمال وجود دارد که برخی مقامات یا نهادها مخالف طرح استیضاح وزیر کشور باشند ولی مجلس و نمایندگان به وظیفه خودشان عمل خواهند کرد.</p>
      <p>
        <b>این مخالفت‌ها ممکن است باعث لغو طرح استیضاح وزیر کشور شود؟</b>
      </p>
      <p>افرادی که طرح استیضاح را امضا کرده‌اند افراد استواری هستند که امضای خود را پس نخواهند گرفت. بنابراین امیدوارم که این استیضاح انجام شود مگر این که مقام رهبری مخالفت کنند که در این صورت با اعلام مخالفت ایشان، ما (نمایندگان خواستار استیضاح عبدالرضا رحمانی‌ فضلی) هم موضوع استیضاح وزیر کشور را ادامه نخواهیم داد.»</p>
      <p>انتهای پیام</p>
    </article>
  </body>
</html>