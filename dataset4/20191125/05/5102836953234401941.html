<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/25/litauisk-transportselskap-kan-bli-kastet-ut-av-norge/"/>
    <meta property="og:site_name" content="Document"/>
    <meta property="article:published_time" content="2019-11-25T05:03:46+00:00"/>
    <meta property="og:title" content="Litauisk transportselskap kan bli kastet ut av Norge"/>
    <meta property="og:description" content="Illustrasjonsfoto."/>
  </head>
  <body>
    <article>
      <h1>Litauisk transportselskap kan bli kastet ut av Norge</h1>
      <address><time datetime="2019-11-25T05:03:46+00:00">25 Nov 2019, 05:03</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/01/vogntog-i-grofta-e1547588890950.jpg"/>
      </figure>
      <p>
        <i>Illustrasjonsfoto.</i>
      </p>
      <p>Et litauisk transportselskap risikerer å miste tillatelsen til å kjøre i Norge etter en rekke regelbrudd. Selskapet innrømmer feil.</p>
      <p>I en foretakskontroll Statens vegvesen har gjennomført sammen med Skatteetaten og Arbeidstilsynet kommer det fram at det litauiske transportselskapet Vlantana Norge AS ikke oppfyller vilkårene for transportvirksomhet i Norge. Det melder NRK.</p>
      <p>Leder for krimseksjonen Jon Molnes i Statens vegvesen sier at de har bedt selskapet om å dokumentere virksomheten sin i Norge innen tre uker, ellers kan selskapet miste transportløyvet her i landet.</p>
      <p><b>Politianmeldt</b><br/>– Vi har funnet ulike brudd på regelverket som vi har funnet det nødvendig å anmelde til politiet, sier han til rikskringkasteren.</p>
      <p>Ifølge Molnes har det vært vanskelig å få informasjon fra selskapet som skal fortelle om de oppfyller kravene til selskap etablert i Norge.</p>
      <p>En lastebil som ble stoppet på E6 i Stange i Hedmark fredag etter å ha kjørt nesten én mil mot kjøreretningen, tilhører Vlantana. Ifølge NRK har sjåførene i selskapet jobbet 100 prosent, mens arbeidskontraktene og utbetalt lønna har tilsvart 50 prosents stilling.</p>
      <p><b>Selskapet innrømmer feil</b><br/>Lastebil.no, som er nettstedet til Norges Lastebileier-Forbund, skriver at ledelsen i Vlantana Norge har innrømmet at de har begått en rekke feil.</p>
      <blockquote>– Vi innrømmer alle feilene som foregår i selskapet. Spesielt med tanke på beregning av arbeidstimer, fortalte Tomas Stonys, operasjonsdirektør i Vlantana-eide Stonys Group og representant for aksjonærene i Vlantana Norge.</blockquote>
      <p>Han sier at selskapet ikke har kjent godt nok til regelverket i Norge.</p>
      <p>Lastebil.no skriver også at selskaper som PostNord, Asko og Schenker har brudd sitt samarbeid med det litauiske transportselskapet.</p>
      <related>
        <h4>Les også</h4>
        <a href="https://www.document.no/2017/09/13/opptil-1-000-personer-kan-ha-jukset-til-seg-forerkort/"/>
        <a href="https://www.document.no/2019/07/20/kinesisk-entreprenor-uenig-med-statens-vegvesen-om-milliardbru-i-nordland/"/>
        <a href="https://www.document.no/2011/02/17/niqab-en-del-av-det-nye-norge/"/>
        <a href="https://www.document.no/2018/10/15/avslort-bring-kan-systematisk-ha-underbetalt-sjaforer-i-en-arrekke/"/>
        <a href="https://www.document.no/2019/04/09/ap-topp-krevde-refusjon-for-pendlerreise-i-virkeligheten-var-hun-pa-beyonce-konsert-i-kobenhavn/"/>
        <a href="https://www.document.no/2019/03/04/nordea-kobles-til-omfattende-hvitvaskingsskandale/"/>
        <a href="https://www.document.no/2019/10/24/nytt-byrad-klart-i-oslo-lan-berg-enna-ikke-sparket/"/>
        <a href="https://www.document.no/2019/10/25/pwc-rapport-oker-presset-pa-lan-marie-berg/"/>
        <a href="https://www.document.no/2013/03/16/arbeidsinnvandring-og-ledighet-historien-som-gjentar-seg/"/>
        <a href="https://www.document.no/2011/09/04/pa-betaler-palestinske-terrorister-ogsa-med-norske-penger/"/>
      </related>
    </article>
  </body>
</html>