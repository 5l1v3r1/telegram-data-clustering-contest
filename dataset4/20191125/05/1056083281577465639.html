<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401975/%D8%AE%D8%AF%D9%85%D8%A7%D8%AA-%D8%B1%D8%B3%D8%A7%D9%86%DB%8C-%D8%AC%D9%87%D8%A7%D8%AF%DA%AF%D8%B1%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%A7%D9%87%D9%88%D8%A7%D8%B2-%D8%A8%D9%87-%DB%B1%DB%B5%DB%B0-%D8%AF%D8%A7%D9%86%D8%B4-%D8%A2%D9%85%D9%88%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:24:41+00:00"/>
    <meta property="og:title" content="خدمات‌رسانی جهادگران دانشگاه علوم پزشکی اهواز به ۱۵۰ دانش‌آموز محروم"/>
    <meta property="og:description" content="ایسنا/خوزستان مسئول گروه جهادی دانشگاه علوم پزشکی جندی شاپور اهواز از برگزاری اردوی جهادی یک روزه و خدمات رسانی به ۱۵۰ دانش‌آموز محروم خبر داد."/>
  </head>
  <body>
    <article>
      <h1>خدمات‌رسانی جهادگران دانشگاه علوم پزشکی اهواز به ۱۵۰ دانش‌آموز محروم</h1>
      <address><time datetime="2019-11-25T05:24:41+00:00">25 Nov 2019, 05:24</time> by <a rel="author">زهرا ایزدخواستی</a></address>
      <p>ایسنا/خوزستان مسئول گروه جهادی دانشگاه علوم پزشکی جندی شاپور اهواز از برگزاری اردوی جهادی یک روزه و خدمات رسانی به ۱۵۰ دانش‌آموز محروم خبر داد.</p>
      <p>احمد کردانی در گفت‌وگو با ایسنا، اظهار کرد: فعالیت تخصصی گروه‌های جهادی علوم پزشکی در حوزه بهداشت و درمان است. این حوزه به دو بخش درمان و آموزش و پیشگیری تقسیم می‌شود و بخش درمان از دو  کارگروه پزشکی و دندانپزشکی تشکیل شده است.</p>
      <p>وی افزود: معمولا پیش از برپایی اردوی جهادی، تیمی در نظر گرفته می‌شود تا وضعیت منطقه مورد نظر را بررسی ‌کند و پس از آن پزشکان عمومی برای ویزیت بیماران به منطقه مشخص شده، اعزام می‌شوند. پس از آن مراجعه‌کنندگان توسط پزشکان متخصص نیز ویزیت می‌شوند و در صورتی که نیاز به جراحی داشته باشند، به بیمارستان‌های اهواز اعزام می‌شوند. در حوزه دندانپزشکی نیز فعالیت‌هایی همچون کشیدن و یا پر کردن دندان انجام می‌شود. </p>
      <p>مسئول گروه جهادی دانشگاه علوم پزشکی جندی شاپور اهواز با اشاره به اینکه هزینه برپایی این اردوها توسط خیرین تامین می‌شود، بیان کرد: همه خدمات پزشکی ارائه شده توسط گروه‌های جهادی، رایگان هستند.</p>
      <p>وی در خصوص فعالیت‌های اخیر گروه جهادی دانشگاه علوم پزشکی جندی شاپور اهواز گفت: آخرین اردوی جهادی در روستاهای محروم سوسنگرد انجام شد. همچنین در دو هفته اخیر اردوی جهادی یک روزه در مدارس حاشیه شهر اهواز برپا شد. در این اردو ۱۵۰ دانش‌آموز در منطقه محروم کوی شهید مدرس (خروسی) اهواز ویزیت شدند.</p>
      <p>وی با بیان اینکه در گروه ‌جهادی علاوه بر خدمات درمانی، فعالیت‌های فرهنگی نیز انجام می‌شود، گفت:  تاکنون حدود ۸۰ تا ۹۰ اردو توسط این گروه جهادی انجام شده است. همچنین در زمان وقوع سیل حدود ۳۰ اردوی جهادی انجام شد.</p>
      <p>انتهای پیام</p>
    </article>
  </body>
</html>