<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2050952/kinoniko-merisma-ta-dio-senaria-tis-kivernisis.html"/>
    <meta property="og:site_name" content="News.gr"/>
    <meta property="article:published_time" content="2019-11-25T05:40:15+00:00"/>
    <meta property="og:title" content="Κοινωνικό μέρισμα: Τα δύο σενάρια της κυβέρνησης, πώς θα μοιραστεί"/>
    <meta property="og:description" content="Οι κερδισμένοι του φετινού υπερπλεονάσματος"/>
  </head>
  <body>
    <article>
      <h1>Κοινωνικό μέρισμα: Τα δύο σενάρια της κυβέρνησης, πώς θα μοιραστεί</h1>
      <address>
        <time datetime="2019-11-25T05:40:15+00:00">25 Nov 2019, 05:40</time>
      </address>
      <h3>Οι κερδισμένοι του φετινού υπερπλεονάσματος</h3>
      <p>Το σχέδιο της κυβέρνησης για το τρόπο με τον οποίο θα αξιοποιηθεί το εναπομείναν υπερπλεόνασμα του φετινού προϋπολογισμού αναμένεται να παρουσιάσει σήμερα στο <a href="https://www.news.gr/tag/euroworking-group">Euroworking Group</a> o Μιχάλης Αργυρού o οποίος εκπροσωπεί τη χώρα μας στις συνεδριάσεις της ευρωομάδας.</p>
      <p>Στο οικονομικό επιτελείο συνεχίζουν να κάνουν το λογαριασμό και οι τελικές αποφάσεις αναμένεται να ληφθούν από τον Πρωθυπουργό Κυριάκο Μητσοτάκη, ενδεχομένως εντός της εβδομάδας. Αν και το ύψος του <a href="https://www.news.gr/tag/kinoniko-merisma">μερίσματος</a> ακόμα δεν έχει κλειδώσει, σύμφωνα με πληροφορίες στο τραπέζι βρίσκονται δυο σενάρια:</p>
      <p>1.  Εάν το υπερπλεόνασμα που θα απομείνει από το δημοσιονομικό χώρο των 436 εκατ. ευρώ φθάσει ή ενδεχομένως υπερβεί τα 300 εκατ. ευρώ τότε θα διατεθεί για την εφάπαξ περικοπή ενός φόρου. Το μέτρο δεν θα είναι επαναλαμβανόμενο αλλά θα ισχύσει μόνο για το 2019.</p>
      <p>2.  Σε διαφορετική περίπτωση εάν δηλαδή το υπερπλεόνασμα δεν ξεπεράσει τα 150-200 εκατ. ευρώ τότε θα μοιραστεί σε αδύναμες και ευαίσθητες κοινωνικές ομάδες. Ο υπουργός Οικονομικών <a href="https://www.news.gr/tag/hrhstos-staikoyras">Χρήστος Σταϊκούρας</a> με δηλώσεις του χθες ( στο Open) είπε πως αυτή την εβδομάδα θα βγει η απόφαση για το μέρισμα αναφέροντας ότι «υπάρχει ένα ποσό το οποίο θα διανεμηθεί σε ευαίσθητες κοινωνικές ομάδες. Το πόσο θα είναι αυτό θα αποφασιστεί αυτή την εβδομάδα και το πώς θα διανεμηθεί». Διευκρίνισε παράλληλα πως «ό,τι μέτρο ληφθεί θα είναι μία και έξω, δεν θα είναι μόνιμο μέτρο, άρα δεν μπορεί να είναι ένα φορολογικό μέτρο με μόνιμα χαρακτηριστικά». Επικρατέστερο σενάριο θεωρείται η χορήγησή του να γίνει σε δικαιούχους του <a href="https://www.news.gr/tag/kea-koinoniko-eisodhma-allhleggyhs">Κοινωνικού Εισοδήματος Αλληλεγγύης</a>, μονογενεϊκές οικογένειες και νοικοκυριά στα όρια της φτώχειας. Επίσης από το οικονομικό επιτελείο αναφέρουν ότι προτεραιότητα για την κυβέρνηση  είναι τα άτομα με Ειδικές Ανάγκες τα οποία τα προηγούμενα χρόνια δυσκολεύθηκαν εξαιρετικά, ενώ σε αρκετές περιπτώσεις δεν είχαν και πρόσβαση σε ιατροφαρμακευτική περίθαλψη. Μία ακόμα κατηγορία είναι και οι πολύτεκνοι με τέσσερα παιδιά και πάνω και εφόσον το οικογενειακό εισόδημα δεν ξεπερνάει κάποιο όριο ενδεχομένως τα 10.000 -12.000 ευρώ. Όσον αφορά στους συνταξιούχους, η λεγόμενη «13η σύνταξη» θα διατηρηθεί με δημοσιονομικό κόστος 800 εκατ. ευρώ και η καταβολή της θα επαναληφθεί το 2020.</p>
      <p>Εντός της εβδομάδας αναμένεται να κατατεθεί στη Βουλή το φορολογικό νομοσχέδιο στο οποίο έχουν γίνει διορθωτικές κινήσεις σε διατάξεις ενώ έχουν γίνει πολλές προσθήκες με νέες διατάξεις για τους ιδιοκτήτες ακινήτων, τους οφειλέτες και τους διαζευγμένους.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2050970/simera-sti-vouli-i-psifoforia-gia-tin-anatheorisi-tou-sintagmatos.html"/>
        <a href="https://www.news.gr/politikh/article/2050773/mitsotakis-tha-sigkrotithoun-domes-filoxenias-gia-ta-4-000-pedia-pou-vionoun-athlies-sinthikes.html"/>
        <a href="https://www.news.gr/oikonomia/article/2050505/staikouras-se-metrita-to-merisma-pithano-neo-epidoma-thermansis.html"/>
      </related>
    </article>
  </body>
</html>