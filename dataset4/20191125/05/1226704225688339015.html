<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/v-komunalnych-volbach-zaznamenalo-us/432009-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T05:18:00+00:00"/>
    <meta property="og:title" content="V komunálnych voľbách zaznamenalo úspech prodemokratické hnutie"/>
    <meta property="og:description" content="K volebným urnám prišlo viac než 2,9 milióna ľudí, čo predstavuje volebnú účasť na úrovni 71 percent. V roku 2015 bola pri rovnakých voľbách účasť iba 47-percentná."/>
  </head>
  <body>
    <article>
      <h1>V komunálnych voľbách zaznamenalo úspech prodemokratické hnutie</h1>
      <h2>K volebným urnám prišlo viac než 2,9 milióna ľudí, čo predstavuje volebnú účasť na úrovni 71 percent. V roku 2015 bola pri rovnakých voľbách účasť iba 47-percentná.</h2>
      <address><time datetime="2019-11-25T05:18:00+00:00">25 Nov 2019, 05:18</time> by <a rel="author">TASR</a></address>
      <p>Hongkong 24. novembra (TASR) - Hongkonské opozičné prodemokratické hnutie zaznamenalo v nedeľňajších komunálnych voľbách výrazný úspech, keď z prvých ohlásených 235 kresiel v obvodných radách obsadilo 196, zatiaľ čo propekinskí kandidáti získali priebežne iba 27 mandátov.</p>
      <p>Informovala o tom stanica BBC s odvolaním sa na denník South China Morning Post.</p>
      <p>K volebným urnám prišlo viac než 2,9 milióna ľudí, čo predstavuje volebnú účasť na úrovni 71 percent. V roku 2015 bola pri rovnakých voľbách účasť iba 47-percentná. Celkovo žije v Hongkongu - špeciálnej administratívnej jednotke na čínskom území - 7,4 milióna obyvateľov.</p>
      <p>Voľby sú vnímané ako skúška podpory pre hlavnú správkyňu Hongkongu Carrie Lamovú. Prodemokratické protestné skupiny chcú, aby tieto komunálne voľby vyslali po piatich mesiacoch nepokojov a protivládnych protestov odkaz čínskej vláde.</p>
      <p>Propekinskí kandidáti vyzvali voličov, aby ich podporili a vyjadrili tak frustráciu z pretrvávajúcich potýčok medzi demonštrantmi a políciou. Hongkonské obvodné rady majú vplyv na výber hlavného správcu mesta. Lamová zároveň prisľúbila, že bude <i>"lepšie načúvať"</i> názorom obvodných rád.</p>
      <p>Viac než 1000 kandidátov sa uchádzalo o 452 kresiel obvodných rád, ktoré boli po prvý raz všetky predmetom volebnej súťaže. Ďalších 27 kresiel je vyčlenených zástupcom vidieckych okresov.</p>
    </article>
  </body>
</html>