<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/kim-cong-un-nariadil-cvicnu-delostrel/432007-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="Kim Čong-un nariadil cvičnú delostreleckú paľbu na pohraničnom ostrove"/>
    <meta property="og:description" content="K delostreleckému cvičeniu prišlo počas Kimovej prehliadky vojenskej jednotky, pôsobiacej na malom ostrove Changrin neďaleko spornej námornej hranice s Južnou Kóreou."/>
  </head>
  <body>
    <article>
      <h1>Kim Čong-un nariadil cvičnú delostreleckú paľbu na pohraničnom ostrove</h1>
      <h2>K delostreleckému cvičeniu prišlo počas Kimovej prehliadky vojenskej jednotky, pôsobiacej na malom ostrove Changrin neďaleko spornej námornej hranice s Južnou Kóreou.</h2>
      <address><time datetime="2019-11-25T05:15:00+00:00">25 Nov 2019, 05:15</time> by <a rel="author">TASR</a></address>
      <p>Soul 25. novembra (TASR) - Severokórejský vodca Kim Čong-un v pondelok navštívil jeden z pohraničných ostrovov a nariadil cvičnú delostreleckú paľbu. Informovala o tom agentúra AP s odvolaním sa na oficiálnu severokórejsku tlačovú agentúru KCNA.</p>
      <p>K delostreleckému cvičeniu prišlo počas Kimovej prehliadky vojenskej jednotky, pôsobiacej na malom ostrove Changrin neďaleko spornej námornej hranice s Južnou Kóreou. Ide o prvú medializovanú Kimovu návštevu pohraničných jednotiek odkedy vstúpil minulý rok do jadrových rokovaní so Spojenými štátmi. Tie však viaznu od februára, keď sa vo Vietname uskutočnil druhý summit Kim Čong-una s americkým prezidentom Donaldom Trumpom. Vtedajšie stretnutie sa skončilo neúspechom, keď americká strana odmietla požiadavku na zrušenie sankcií výmenou za čiastočný odklon od jadrových prostriedkov.</p>
      <p>Podľa KCNA Kim nariadil delostrelectvu spustiť paľbu bez toho, aby im určil terč. Kórejská agentúra napísala, že jednotka <i>"plne preukázala svoje delostrelecké zručnosti"</i> a <i>"najvyššieho vodcu potešila" .</i></p>
      <p>Juhokorejské ministerstvo obrany považuje cvičenie za poľutovaniahodné a zdôraznilo, že je v rozpore s minuloročnou dohodou o znížovaní napätia medzi oboma štátmi.</p>
    </article>
  </body>
</html>