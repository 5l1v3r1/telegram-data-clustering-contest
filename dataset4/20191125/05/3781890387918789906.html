<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743455"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="งงคำตอบ'สะพานลอย'มาทีหลังสายไฟ พาดต่ำหวาดเสียว"/>
    <meta property="og:description" content="ชาวบ้านกับผู้ป่วยต้องหวาดเสียวทุกครั้งที่เดินขึ้นสะพานลอย เหตุสายไฟสายสื่อสารห้อยต่ำพาดกลางสะพาน ต้องก้มหัวหลบทุกวัน เผยเคยแจ้งแต่ได้รับคำตอบสะพานลอยมาสร้างทีหลัง"/>
  </head>
  <body>
    <article>
      <h1>งงคำตอบ'สะพานลอย'มาทีหลังสายไฟ พาดต่ำหวาดเสียว</h1>
      <address>
        <time datetime="2019-11-25T05:15:00+00:00">25 Nov 2019, 05:15</time>
      </address>
      <p>
        <b>ชาวบ้านกับผู้ป่วยต้องหวาดเสียวทุกครั้งที่เดินขึ้นสะพานลอย เหตุสายไฟสายสื่อสารห้อยต่ำพาดกลางสะพาน ต้องก้มหัวหลบทุกวัน เผยเคยแจ้งแต่ได้รับคำตอบสะพานลอยมาสร้างทีหลัง</b>
      </p>
      <p>เมื่อวันที่ 25 พ.ย. ประชาชนที่ใช้สะพานลอยคนข้ามถนนโรจนะบริเวณหน้า รพ.ราชธานีอยุธยา ต.คลองสวนพลู อ.พระนครศรีอยุธยา จ.พระนครศรีอยุธยา ต้องสัญจรกันอย่างหวาดเสียวทุกครั้ง หลังจากสายไฟและสายระบบสื่อสารพาดผ่านทางเดินบนสะพานลอย เวลาเดินข้ามสะพานลอยต้องก้มหลบ เกรงว่าจะเกิดอันตรายถูกกระแสไฟฟ้าซ็อต</p>
      <figure>
        <img src="https://www.dailynews.co.th/admin/upload/20191125/news_vNJztuWaeK121653_533.jpg?v=20191125167?v=5570"/>
      </figure>
      <p>โดยพบว่าที่สะพานลอยคนข้ามถนนฝั่งด้านถนนโรจนะขาเข้า หน้า รพ.ราชธานีอยุธยา มีสายไฟและสายระบบสื่อสารจำนวนมาก พาดผ่านช่วงทางเดินบนสะพานลอยความสูงจากพื้นสะพานลอยประมาณ 165 ซม. เวลาที่เดินผ่าน หลายคนต้องก้มหลบ คนที่กางร่มต้องคอยเอาร่มหลบด้วย นอกจากนี้ยังพบว่าที่ราวขอบสะพานที่ทำจากสเตนเลสยังมีสายสื่อสารและสายไฟไปมัดอยู่ระโยงรยาง สายไฟบางเส้นเปื่อยขาดจนมองเห็นสายชั้นใน<br/><br/>ผู้ป่วยที่ต้องมาที่โรงพยาบาลเห็นว่าสายไฟสายระบบสื่อสารห้อยต่ำลงทุกวันเกรงว่าจะเกิดอันตรายได้ ขณะเดียวกันจากการสอบถามชาวบ้านในละแวกก็ให้ข้อมูลว่าเคยมีการแจ้งเรื่องไปแล้ว แต่กลับได้รับคำตอบกลับมาว่าแก้ไขลำบาก อีกทั้งสายไฟสายสื่อสารยังมาก่อนที่จะก่อสร้างสะพานลอยคนข้าม ซึ่งก็ไม่เข้าใจในคำตอบดังกล่าว แต่ก็อยากให้หน่วยงานที่เกี่ยวข้องเร่งดำเนินการแก้ไขจัดระเบียบหรือย้ายสายไฟสายสื่อสารให้ลอดภัยและสวยงามเป็นระเบียบมากกว่านี้ก่อนที่จะเกิดอันตรายกับคนข้ามสะพาน</p>
      <figure>
        <img src="https://www.dailynews.co.th/admin/upload/20191125/news_oScQsathft121654_533.jpg?v=20191125167?v=7386"/>
      </figure>
      <figure>
        <img src="https://www.dailynews.co.th/admin/upload/20191125/news_ThHMLnKjEg121655_533.jpg?v=20191125167?v=5781"/>
      </figure>
    </article>
  </body>
</html>