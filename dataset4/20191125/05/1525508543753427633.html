<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779870/%D8%A2%DB%8C%DB%8C%D9%86-%D9%86%D8%A7%D9%85%D9%87-%D8%AF%D8%A7%D8%AE%D9%84%DB%8C-%D8%A7%D8%AF%D8%BA%D8%A7%D9%85-%D9%85%D9%88%D8%B3%D8%B3%D8%A7%D8%AA-%D8%A2%D9%85%D9%88%D8%B2%D8%B4-%D8%B9%D8%A7%D9%84%DB%8C-%D8%BA%DB%8C%D8%B1%D8%A7%D9%86%D8%AA%D9%81%D8%A7%D8%B9%DB%8C-%D8%AA%D8%AF%D9%88%DB%8C%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:25:54+00:00"/>
    <meta property="og:title" content="مدیر کل وزارت علوم: آیین نامه داخلی ادغام موسسات آموزش عالی غیرانتفاعی تدوین می‌شود"/>
    <meta property="og:description" content="مدیرکل دفتر آموزش عالی غیردولتی وزارت علوم از درخواست ۲۰ موسسه غیرانتفاعی برای ادغام خبر داد و گفت: آیین نامه و فرایند داخلی ادغام دانشگاه‌ها و مؤسسه‌های غیرانتفاعی غیردولتی تدوین می شود."/>
  </head>
  <body>
    <article>
      <h1>مدیر کل وزارت علوم: آیین نامه داخلی ادغام موسسات آموزش عالی غیرانتفاعی تدوین می‌شود</h1>
      <address><time datetime="2019-11-25T05:25:54+00:00">25 Nov 2019, 05:25</time> by <a rel="author" href="https://www.mehrnews.com/archive?jr=192" target="_blank">زهرا سیفی</a></address>
      <p>فرزانه شمیرانی در گفتگو با <a href="https://www.mehrnews.com/">خبرنگار مهر</a> درباره آخرین وضعیت اجرای دستورالعمل پیشنهادی ادغام دانشگاه‌ها و مؤسسه‌های غیرانتفاعی غیردولتی گفت: دستورالعمل پیشنهادی ادغام دانشگاه‌ها و مؤسسه‌های غیرانتفاعی غیردولتی ابلاغ شده و اکنون در حال تدوین آیین نامه داخلی و فرایند ادغام دانشگاه‌ها و مؤسسه‌های غیرانتفاعی غیردولتی هستیم.</p>
      <p>وی ادامه داد: از زمان ابلاغ دستورالعمل مذکور، بیش از ۲۰  موسسه و دانشگاه غیردولتی درخواست خود را برای ادغام ارائه داده اند که فعالیت‌های مربوط به ادغام آنها در حال پیگیری است.</p>
      <p>مدیرکل دفتر آموزش عالی غیردولتی وزارت علوم، تحقیقات و فناوری همچنین به اعتبار مدرک غیرانتفاعی ها اشاره کرد و افزود: در روزهای اخیر اخباری درباره مدارک دانشگاه و موسسات غیرانتفاعی منتشر شده، مبنی بر اینکه مدارک غیرانتفاعی ها معتبر نیستند که باید تاکید کنم، اصلا چنین اخباری صحت نداشته و مدارک غیرانتفاعی ها مانند سایر موسسات آموزش عالی معتبر است.</p>
      <p>به گزارش مهر، اواخر سال گذشته، معاونت آموزشی وزارت علوم دستورالعمل پیشنهادی مبنی بر ادغام داوطلبانه مؤسسات آموزش عالی غیرانتفاعی را ابلاغ کرد در قسمت‌هایی از این دستورالعمل، هدف از ادغام این موسسه‌ها، بهره‌مندی از ظرفیت‌های موجود، حمایت از مؤسسه‌های آموزش عالی غیردولتی – غیرانتفاعی و ارتقای روزافزون کیفیت آموزش و پژوهش و توزیع بهینه رشته‌های تحصیلی بیان شده است.</p>
      <p>همچنین با توجه به کاهش جمعیت دانشجو و پرهیز از موازی کاری در بخش غیردولتی، چند مؤسسه آموزش عالی می‌توانند با رعایت ضوابط و مقررات تعیین شده در این دستورالعمل، نسبت به برنامه‌ریزی و دریافت مجوز لازم برای ادغام داوطلبانه و ایجاد مؤسسه جدید، پیشنهاد خود را ارائه دهند.</p>
      <p>وزارت علوم به منظور ترغیب، حمایت و تسریع در ادغام مؤسسه‌های آموزش عالی غیردولتی برخی موارد را نظیر صدور مجوز تأسیس مؤسسه جدید، استمرار ادامه فعالیت مؤسسه‌های ادغام شده در قالب مؤسسه جدید با حفظ ظرفیت و رشته‌های موجود فعلی، مساعدت لازم نسبت به تخصیص رشته‌های جدید به ویژه در مقاطع تحصیلات تکمیلی با توجه به ادغام موسسه‌ها و افزایش تعداد اعضای هیأت علمی و ظرفیت فیزیکی و انتقال تمام امتیازات موسسه‌ها به مؤسسه ادغام شده در نظر گرفته است.</p>
    </article>
  </body>
</html>