<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/25/ketsegbeesett-lepesre-szanta-el-magat-a-rendorseg"/>
    <meta property="og:site_name" content="infostart"/>
    <meta property="article:published_time" content="2019-11-25T05:49:00+00:00"/>
    <meta property="og:title" content="Kétségbeesett lépésre szánta el magát a rendőrség"/>
    <meta property="og:description" content="Horrorisztikus fotóval vesznek részt a tetris challenge-ben, hogy felhívják a figyelmet, ez így nem mehet tovább."/>
  </head>
  <body>
    <article>
      <h1>Kétségbeesett lépésre szánta el magát a rendőrség</h1>
      <address><time datetime="2019-11-25T05:49:00+00:00">25 Nov 2019, 05:49</time> by <a rel="author">Infostart</a></address>
      <h3>Horrorisztikus fotóval vesznek részt a tetris challenge-ben, hogy felhívják a figyelmet, ez így nem mehet tovább.</h3>
      <p>Hiábavalónak tűnik minden erőfeszítés. Nem telik el úgy nap, hogy valaki ne halna meg az utakon. Október gyalázatos volt ebből a szempontból, 71-en haltak meg - <a href="http://www.police.hu/hu/hirek-es-informaciok/baleset-megelozes/kampanyok/tetris-challenge-de-ez-most-nem-jatek">olvasható a rendőrség felhívásában</a>, amelyhez az illusztrációt a napjainkban olyan népszerű <a href="https://infostart.hu/search?mode=article&amp;q=tetris+challenge">tetris challenge</a> stílusában késztették el.</p>
      <p>A statisztika három legfőbb tényezőt nevez meg a halálos balesetek okaként: gyorshajtás, elsőbbség meg nem adása és a kanyarodási szabályok megszegése.</p>
      <p>Mindezek az életben egyet jelentenek: felelőtlenséget - áll a közleményben, amely szerint idén már több mint 500 horrortörténetet tudnának elmesélni, és majdnem mind megelőzhető lett volna.</p>
      <p>"A helyszínre érkező kollégáink nem csak a szétroncsolt testeket látják, hanem a megroppant életeket is. Mert mindig ők a rossz hír vivői. Nem kellett volna így lennie...! – mormolják magukban, amikor a rájuk meredő könnyes szemekbe néznek. És igen, lehetett volna másképp is. És lehet is,</p>
      <ul>
        <li>ha jól választod meg a sebességet.</li>
        <li>Ha bekötöd a biztonsági övet.</li>
        <li>Ha elsőbbséget adsz.</li>
        <li>Ha kivilágítod az autót.</li>
        <li>Ha megfelelő gumit veszel.</li>
        <li>Ha nem ülsz ittasan az autóba.</li>
        <li>Ha nem taszítod le az előtted lévőt a pályáról.</li>
        <li>Ha nem szelfizel.</li>
        <li>Ha nem menetközben élőzöl..."</li>
      </ul>
      <p>
        <i>Nyitókép: police.hu</i>
      </p>
    </article>
  </body>
</html>