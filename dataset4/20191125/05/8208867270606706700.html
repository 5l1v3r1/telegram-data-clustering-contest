<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/25/news/francesco_alle_vittime_di_fukushima_preoccupazione_per_il_prolungarsi_dell_uso_dell_energia_nucleare_-241859679/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T05:52:00+00:00"/>
    <meta property="og:title" content="Francesco a vittime Fukushima: &quot;Preoccupazione per prolungarsi uso energia nucleare&quot;"/>
    <meta property="og:description" content="Alla Bellesalle Hanzomon di Tokyo il Papa riflette sull’uso del nucleare per fini civili mantenendo una posizione sostanzialmente prudente che"/>
  </head>
  <body>
    <article>
      <h1>Francesco a vittime Fukushima: "Preoccupazione per prolungarsi uso energia nucleare"</h1>
      <h2>Alla Bellesalle Hanzomon di Tokyo il Papa riflette sull’uso del nucleare per fini civili mantenendo una posizione sostanzialmente prudente che rispecchia, almeno fino a oggi, il pensiero della Chiesa</h2>
      <address><time datetime="2019-11-25T05:52:00+00:00">25 Nov 2019, 05:52</time> by <a rel="author">PAOLO RODARI</a></address>
      <p>TOKYO - Si dice preoccupato per "il prolungarsi dell'uso dell'energia nucleare" e ricorda le parole dei vescovi giapponesi che "hanno chiesto l'abolizione delle centrali nucleari". L'incidente di Dai-ichi a Fukushima, infatti, ha conseguenze ancora vive. E "oltre alle preoccupazioni scientifiche o mediche, c'è anche il lavoro immenso per ripristinare il tessuto della società". Ma "fino a quando i legami sociali non saranno ristabiliti nelle comunità locali e le persone avranno di nuovo una vita sicura e stabile, l'incidente di Fukushima non sarà completamente risolto".<br/> <br/>Dopo il monito di ieri a Hiroshima e Nagasaki contro "l'uso" e anche "il possesso" delle armi nucleare - "mai più la guerra" ha detto Francesco evocando quel "jamais plus la guerre" pronunciato da Paolo VI nel '65 davanti all'assemblea generale delle Nazioni Unite - papa Bergoglio parla oggi alla Bellesalle Hanzomon di Tokyo incontrando le vittime del sisma di magnitudo 9 che generò lo tsunami e l'incidente alla centrale nucleare di Fukushima. Con loro riflette sull'uso del nucleare per fini civili mantenendo in merito una posizione sostanzialmente prudente che rispecchia, almeno fino a oggi, il pensiero della Chiesa.<br/> <br/>Circa un anno fu Paul Richard Gallagher, segretario vaticano per i Rapporti con gli Stati, durante la 62ma Conferenza internazionale dell'Aieia, chiese "il bando totale dei test nucleari", il disarmo nucleare e il completo dirottamento del materiale e del finanziamento militare dagli scopi militari alle attività pacifiche. Insieme, chiese di valutare con attenzione la questione del cosiddetto nucleare "civile" o "pacifico", dicendo che è necessario approcciarsi ad esso senza pregiudizi o schemi ideologici, tenendo sempre come punto di riferimento alle discussioni la persona umana e il suo sviluppo integrale. Insieme, chiese di continuamente cercare nell'uso civile la sicurezza a vari livelli: adozioni ovunque di norme di sicurezza stringenti e formazioni del personale tecnico, verifiche agli impianti.<br/> <br/>Erano le 14.46 dell'11 marzo del 2011 quando una scossa di magnitudo 9, al largo delle coste nord-orientali del Giappone, nella regione di Tohoku, a trenta chilometri di profondità, scosse la terra e generò uno tsunami con onde alte più di 10 metri. Sulla città di Miyako, nella prefettura di Iwate, le onde arrivarono addirittura a quaranta metri. La forza d'urto delle onde distrusse i generatori di emergenza della centrale nucleare di Fukushima, e provocò tre esplosioni nucleari e un incidente di livello sette (il più alto) nella scala internazionale. Vi furono 470 mila sfollati, mentre 50mila persone sono ancora oggi senza sistemazione definitiva.<br/> <br/>Francesco chiede di fare un minuto di silenzio insieme alle vittime. Perché "la nostra prima parola sia pregare per le oltre diciottomila persone che hanno perso la vita, per le loro famiglie e per coloro che sono ancora dispersi".<br/> <br/>Il Papa ricorda come "alcuni di coloro che vivevano nelle aree colpite ora si sentono dimenticati e non pochi devono affrontare continui problemi: terreni e foreste contaminati e gli effetti a lungo termine delle radiazioni". "Possa questo incontro servire - dice - affinché, tutti insieme, rivolgiamo un appello alle persone di buona volontà perché le vittime di queste tragedie continuino a ricevere l'aiuto di cui hanno tanto bisogno".<br/> <br/>Occorre, continua Bergoglio, "camminare verso una cultura capace di combattere l'indifferenza". Perché "uno dei mali che più ci colpiscono sta nella cultura dell'indifferenza".<br/> <br/>Dopo un disastro come quello del 2011 è necessario fermarsi "fare una pausa e riflettere su chi siamo e, forse in modo più critico, su chi vogliamo essere". "Che tipo di mondo - si chiede il Papa - , che tipo di eredità vogliamo lasciare a coloro che verranno dopo di noi?". "Quando pensiamo al futuro della nostra casa comune, dobbiamo renderci conto che non possiamo prendere decisioni puramente egoistiche e che abbiamo una grande responsabilità verso le generazioni future".<br/> <br/>La strada che chiede di percorrere Francesco è quella di "scegliere uno stile di vita umile e austero che risponda alle urgenze che siamo chiamati ad affrontare".<br/> </p>
    </article>
  </body>
</html>