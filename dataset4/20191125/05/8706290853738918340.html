<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686277/o-giryonis-chtypa-tin-ellada-diekopi-i-kykloforia-se-nea-kai-pala"/>
    <meta property="og:site_name" content="enikos.gr"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="Ο «Γηρυόνης» χτυπά την Ελλάδα: Διεκόπη η κυκλοφορία σε νέα και παλαιά Ε.Ο. Αθηνών – Κορίνθου - Αναστολή δρομολογίων στον Προαστιακό από και προς Κιάτο"/>
    <meta property="og:description" content="Το μέτωπο των σφοδρών καταιγίδων «Γηγυόνης» προσέγγισε πλέον τις ακτές της Δυτικής Ελλάδας και επηρεάζει το σύνολο της χώρας, κινούμενο από τα δυτικά..."/>
  </head>
  <body>
    <article>
      <h1>Ο «Γηρυόνης» χτυπά την Ελλάδα: Διεκόπη η κυκλοφορία σε νέα και παλαιά Ε.Ο. Αθηνών – Κορίνθου - Αναστολή δρομολογίων στον Προαστιακό από και προς Κιάτο</h1>
      <address>
        <time datetime="2019-11-25T05:15:00+00:00">25 Nov 2019, 05:15</time>
      </address>
      <p><a href="http://www.enikos.gr/society/686275/sovara-provlimata-se-korinthia-kai-katerini-apo-tin-kakokairia">Το μέτωπο των σφοδρών καταιγίδων «Γηγυόνης»</a> προσέγγισε πλέον τις ακτές της Δυτικής Ελλάδας και επηρεάζει το σύνολο της χώρας, κινούμενο από τα δυτικά προς τα ανατολικά με αποτέλεσμα να υπάρχουν προβλήματα σε πολλά σημεία της χώρας.</p>
      <p>Κατ' αρχήν τα ξημερώματα διεκόπη η κυκλοφορία των οχημάτων στη νέα Ε.Ο. Αθηνών – Κορίνθου στο ύψος της Κινέτας λόγω συσσώρευσης υδάτων στο οδόστρωμα από την κακοκαιρία.</p>
      <p>Σύμφωνα με την αστυνομία, πραγματοποιούνται εκτροπές της κυκλοφορίας των οχημάτων στα διόδια της Ελευσίνας, στο ρεύμα προς Κόρινθο και στα διόδια Καλαμακίου, στο ρεύμα προς Αθήνα.</p>
      <p>Η Γενική Γραμματεία Πολιτικής Προστασίας, ανακοίνωσε ότι διακόπηκε η κυκλοφορία των οχημάτων για τον ίδιο λόγο και στην Παλαιά Εθνική Οδό Αθηνών – Κορίνθου.</p>
      <p>Από κει και πέρα, αποφασίστηκε η αναστολή των δρομολογίων του Προαστιακού από το Κιάτο προς τον Πειραιά και αντίστροφα.</p>
      <p>Και αυτά τη στιγμή που η Αττική δέχεται ανελέητο χτύπημα από την κακοκαιρία, ενώ υπάρχουν προβλήματα σε Κατερίνη και Κορινθία.</p>
      <p>Σύμφωνα με τις πρώτες πληροφορίες, το πέρασμα της κακοκαιρίας έχει προκαλέσει μεγάλα προβλήματα στην παραλία της Κατερίνης, καθώς φούσκωσε η θάλασσα και μεγάλες ποσότητες νερού εισχώρησαν στο αστικό ιστό.</p>
      <p>Οι αρμόδιες υπηρεσίες έδωσαν εντολή για εκκένωση των κατοικιών που βρίσκονται στην πρώτη γραμμή της παραλίας, και έθεσαν σε κατάσταση ετοιμότητας τους κατοίκους των κατοικημένων περιοχών που βρίσκονται πιο πίσω, ώστε να μετακινηθούν το συντομότερο δυνατό, αν κριθεί απαραίτητο.</p>
      <p>Στο σημείο βρίσκονται μονάδες της αστυνομίας και της πυροσβεστικής, ώστε να βοηθήσουν στον συντονισμό της επιχείρησης.</p>
      <p>Στις περιοχές που πλήττονται από το κύμα κακοκαιρίας βρίσκεται και ο Νομός Τρικάλων.</p>
      <p>Ήδη από το απόγευμα της Κυριακής εκδηλώνονται καταιγίδες σε όλο το Νομό, οι οποίες κατά τόπους είναι έντονες.</p>
      <p>Σύμφωνα με το trikalavoice.gr η κατάσταση ήταν δύσκολη στην Ε.Ο. Τρικάλων-Καλαμπάκας λόγω της ισχυρής βροχόπτωσης και οι οδηγοί αναγκάστηκαν να κινηθούν με πολύ μεγάλη προσοχή λόγω της περιορισμένης ορατότητας.</p>
      <related>
        <h4>σχετικά άρθρα</h4>
        <a href="http://www.enikos.gr/society/686267/stis-1000-tha-anoixoun-ti-deftera-ta-scholeia-ston-alimo-logo-kak%0A%20%20%20%20%0A"/>
        <a href="http://www.enikos.gr/society/686247/kleista-tha-parameinoun-ti-deftera-scholeia-kai-paidikoi-stathmoi%0A%20%20%20%20%0A"/>
        <a href="http://www.enikos.gr/society/686239/chardalias-ta-metra-pou-echoume-lavei-enopsei-giryoni-oi-polites-%0A%20%20%20%20%0A"/>
        <a href="http://www.enikos.gr/society/686212/vroches-kai-kataigides-fernei-stin-attiki-i-kakokairia-giryonis-i%0A%20%20%20%20%0A"/>
        <a href="http://www.enikos.gr/society/686184/nea-stoicheia-gia-tin-kakokairia-giryonis-epikindyna-fainomena-th%0A%20%20%20%20%0A"/>
        <a href="http://www.enikos.gr/society/686142/o-patoulis-ston-ant1-se-epifylaki-i-perifereia-attikis-gia-tin-ka%0A%20%20%20%20%0A"/>
        <a href="http://www.enikos.gr/society/686131/charopalevei-lechona-pou-epathe-anakopi-meta-ton-toketo-ti-leei-o%0A%20%20%20%20%0A"/>
        <a href="http://www.enikos.gr/society/686125/me-agries-diatheseis-erchetai-o-giryonis-ischyres-vroches-thyello%0A%20%20%20%20%0A"/>
        <a href="http://www.enikos.gr/society/686120/perifereia-attikis-se-epifylaki-oi-ypiresies-gia-tin-anamenomeni-%0A%20%20%20%20%0A"/>
      </related>
    </article>
  </body>
</html>