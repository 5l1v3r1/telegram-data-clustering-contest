<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146165/%D8%B3%D8%B1%D8%AF%D8%A7%D8%B1-%D8%B3%D9%84%DB%8C%D9%85%D8%A7%D9%86%DB%8C-%D8%A8%D8%B3%DB%8C%D8%AC-%D9%BE%D8%B1%DA%86%D9%85%D8%AF%D8%A7%D8%B1-%D8%B9%D8%AF%D8%A7%D9%84%D8%AA-%D8%AE%D9%88%D8%A7%D9%87%DB%8C-%D9%88-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85-%D8%A7%D8%B3%D8%AA-%D9%85%DB%8C-%D8%AE%D9%88%D8%A7%D8%B3%D8%AA%D9%86%D8%AF-%D8%A2%D8%B4%D9%88%D8%A8-%D9%87%D8%A7%DB%8C-%D8%A7%D8%AE%DB%8C%D8%B1-%D8%B1%D8%A7-%D8%AF%D8%B1-%D8%B3%D8%A7%D9%84-97-%D8%A7%D9%86%D8%AC%D8%A7%D9%85-%D8%AF%D9%87%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="سردار سلیمانی: بسیج پرچمدار عدالت‌خواهی و مطالبات مردم است/ می‌خواستند آشوب‌های اخیر را در سال ۹۷ انجام دهند"/>
    <meta property="og:description" content="به گزارش گروه دفاعی خبرگزاری تسنیم، سردار غلامرضا سلیمانی رئیس سازمان بسیج مستضعفین در برنامه گفتگوی ویژه خبری به‌مناسبت هفته بسیج، اظهار داشت: انسان یا اجتماعی و یا انفرادی زندگی می‌کند، نیازهای انسان او را به‌سمت زندگی اجتماعی و تشریک مساعی سوق داد و این موضوع در یک جامعه اسلامی که اسوه آن پیامبر اعظم(ص) است، معنای بسیج می‌شود."/>
  </head>
  <body>
    <article>
      <h1>سردار سلیمانی: بسیج پرچمدار عدالت‌خواهی و مطالبات مردم است/ می‌خواستند آشوب‌های اخیر را در سال ۹۷ انجام دهند</h1>
      <h2>رئیس سازمان بسیج مستضعفین گفت: بسیج پرچمدار مطالبات مردم، عدالت‌خواهی و مبارزه با ظلم و تبعیض است.</h2>
      <address>
        <time datetime="2019-11-25T05:15:00+00:00">25 Nov 2019, 05:15</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/04/13/1398041314060990817802884.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش گروه دفاعی <a href="https://www.tasnimnews.com/">خبرگزاری تسنیم</a>، سردار غلامرضا سلیمانی رئیس سازمان بسیج مستضعفین در برنامه گفتگوی ویژه خبری به‌مناسبت هفته بسیج، اظهار داشت: انسان یا اجتماعی و یا انفرادی زندگی می‌کند، نیازهای انسان او را به‌سمت زندگی اجتماعی و تشریک مساعی سوق داد و این موضوع در یک جامعه اسلامی که اسوه آن پیامبر اعظم(ص) است، معنای بسیج می‌شود.</p>
      <p>وی افزود: بسیج نه یک سازمان بلکه یک تفکر است. بسیج در حقیقت همان تشریک مساعی با رویکرد انقلابی است. ما در چهل سال گذشته کارنامه پرافتخاری در بسیج به‌جا گذاشته‌ایم که دوره اوج آن ده سال اول انقلاب و دوران دفاع مقدس است. در جنگ تحمیلی با تشریک مساعی و بسیج مردمی صحنه نبرد ما متحول شد و مکتب دفاعی جمهوری اسلامی درون این صحنه شکل گرفت تا چالشی بزرگ به فرصتی سازنده تبدیل شود.</p>
      <p>سردار سلیمانی ادامه داد: در سایر حوزه‌ها به‌عنوان مثال برای فلج اطفال، در کشورهای همسایه واکسیناسیون بیش از 10 سال طول کشید، اما در کشور ما با ورود بسیج به این موضوع، واکسیناسیون کل کشور کمتر از یک ماه طول کشید.</p>
      <p>رئیس سازمان بسیج مستضعفین گفت: با توجه به روندهای موجود در جامعه، همه شاخص‌ها در حال رشد هستند، مثلاً رشد علمی کشور ما چندین برابر رشد متوسط جهان است، یا روند خدمت‌رسانی به مناطق محروم از سوی مردم که آن هم شاخص بالایی دارد. بررسی این روندها نشان می‌دهد که ما در هدف‌گذاری درست عمل می‌کنیم، البته شتاب ما باید بیشتر باشد و دامنه فعالیت‌ها وسیع‌تر بشود.</p>
      <p>وی تصریح کرد: در برخی موضوعات و عرصه‌ها مانند فرهنگ و سبک زندگی، مطالبات مردم بیش از آن چیزی است که ما می‌بینیم. جامعه امروز ما جامعه‌ای انقلابی است که شاخص‌هایی چون عدالت، ساده‌زیستی، توزیع درست ثروت و... را مدنظر دارد که این شاخص‌ها بسیار ستایش‌برانگیز است و بسیج هم هیچ‌گاه با تفکرات غیرانقلابی همراه نیست و همراه خواسته‌ها و شاخص‌های جامعه است.</p>
      <p>سردار سلیمانی با اشاره به شبهات مطرح‌شده در خصوص سهمیه‌هایی که برای بسیجیان در نظر گرفته می‌شود، گفت: بسیج یک تشکیلات مردمی است و بسیجیان از امتیاز خاصی برخوردار نیستند.</p>
      <p>رئیس سازمان بسیج مستضعفین درباره فعالیت‌های بسیج در عرصه عمرانی و محرومیت‌زدایی، عنوان کرد: در بیابان‌زدایی و مبارزه با ریزگردها، بسیج چندین هزار هکتار بیابان‌زدایی را انجام داده است. در بحث اقتصاد مقاومتی و اشتغال بسیج این تفکر را در کشور جا انداخته که می‌توان با سرمایه‌های اندک و کمک مردم، حرکت‌های عمیقی را برای سامان دادن به اقتصاد کشور رقم زد هرچند که این حوزه نیاز به توجه جدی‌تر دارد.</p>
      <p>وی ادامه داد: در بحث بنگاه‌های زودبازده اقتصاد مقاومتی ما 38 هزار بنگاه کوچک را در کشور تشکیل داده‌ایم که به‌تناسب آن نیز شغل ایجاد شده است.</p>
      <p>سردار سلیمانی گفت: تأسیس صندوق‌های قرض‌الحسنه مردم‌یاری در مساجد توسط بسیج دیگر برنامه‌ای است که دنبال می‌شود و اکنون 12 هزار صندوق تشکیل شده که تا پایان سال به 20 هزار صندوق خواهد رسید.</p>
      <p>رئیس سازمان بسیج مستضعفین اظهار داشت: امسال 6200 گروه جهادی در مناطق سیل‌زده حضور یافتند که حجم بسیار زیادی از خانه‌های سیل‌زدگان را از گل‌ولای پاکسازی کردند. ترمیم، تعمیر و احداث واحدهای مسکونی دیگر اقدامی بود که توسط گروه‌های جهادی در مناطق سیل‌زده انجام شد.</p>
      <p>سردار سلیمانی با ابراز اینکه اقشار 22گانه بسیج فعالیت‌های بسیار خوبی دارند، گفت: البته اقدامات اقشار بسیج به‌خوبی رسانه‌ای نمی‌شود، به‌عنوان مثال یکی از کارهای بسیج ادارات، برپایی میز خدمت در محلات و ارتباط نزدیک با مردم است که کمک زیادی به حل مشکلات مردم خواهد کرد.</p>
      <p>رئیس سازمان بسیج مستضعفین ادامه داد: بسیج جامعه پزشکی در سال گذشته و شش ماه اول امسال، به 16 میلیون نفر سرویس پزشکی در سطح کشور ارائه کرده است که عدد قابل توجهی است.</p>
      <p>وی در پاسخ به سؤالی پیرامون فعالیت بسیج در فضای مجازی و برخی صحبت‌ها پیرامون نسبت اکانت‌های فیک و بسیج سایبری با اظهار اینکه هیچ تناسبی بین اکانت‌های فیک و بسیج سایبری وجود ندارد، گفت: بسیج یک تشکیلات مردمی است و تشکیلات اداری و سازمانی نیست. بسیج 200 هزار نقطه فعالیت در کشور دارد که همه مردمی هستند. طبیعتاً بسیجیان از سطح سواد رسانه‌ای بالایی برخوردار هستند و تجهیزات ارتباطی نیز در اختیار دارند، لذا بسیجیان در این حوزه فعال هستند و شبکه‌سازی‌هایی نیز برای تولید محتوا کرده‌اند.</p>
      <p>سردار سلیمانی تأکید کرد: ما نمی‌توانیم ببینیم در فضای مجازی دشمن به همه اعتقادات ما بی‌رحمانه بتازد و بسیج، ساکت باشد، قطعاً بسیج ابتکار عمل‌هایی خواهد داشت و این ابتکار عمل در خدمت مردم و منافع کشور خواهد بود. روش‌هایی که دشمنان از آن استفاده می‌کنند مانند اکانت‌های فیک مدنظر ما نیست.</p>
      <p>رئیس سازمان بسیج مستضعفین عنوان کرد: با توجه به رشد فناوری ارتباطات و گسترش فضای مجازی، این عرصه یکی از عرصه‌های دارای اهمیت بسیار بالا برای ما است و قطعاً نیروهای انقلابی فعالیت‌های بیشتری را در این حوزه برای خدمت به مردم انجام خواهند داد.</p>
      <p>وی در خصوص اقدامات بسیج در حوزه انرژی، افزود: در بعد کاهش مصرف، تفاهم‌نامه طرح جهاد روشنایی را با سازمان برنامه و بودجه، کمیته امداد و بهزیستی منعقد کرده‌ایم که 20 هزار نیروگاه کوچک 5کیلوواتی در سراسر کشور احداث خواهد شد.</p>
      <p>سردار سلیمانی در پاسخ به این سؤال که آیا بسیج در حوادث اخیر کشور جلوی مردم ایستاد، گفت: بسیج برای مردم و با مردم است و هیچ‌گاه جلوی مردم نخواهد ایستاد، بسیج پرچمدار مطالبات مردم، عدالت‌خواهی و مبارزه با ظلم و تبعیض است و با مطالبات مردم همراه است، اما اتفاقاتی که در کشور افتاد، دشمنان رسماً اعلام کردند که این برنامه‌ریزی ما بوده است.</p>
      <p>رئیس سازمان بسیج مستضعفین با بیان اینکه "یکی از راهبردهای آمریکایی‌ها در کشور ما ایجاد بلوا و آشوب برای پیگیری خواسته‌هایشان است"، تصریح کرد: در اجلاس امنیتی سال گذشته داووس در قطر، هسته‌ای با مسئولیت برایان هوک شکل گرفت که در آن سازمان موساد و کشورهای مرتجع منطقه حضور داشتند و می‌خواستند در سال 97 این کار را انجام دهند که نتوانستند. امسال بنا داشتند در پایان سال و ایام انتخابات این کار را بکنند، موضوع سهمیه‌بندی سوخت که مطرح شد و اعتراضات مردمی که بروز پیدا کرد، فرصت را برای سوء استفاده از شرایط مناسب دیدند.</p>
      <p>وی گفت: با سازماندهی که با بردن برخی افراد به خارج از کشور و آموزش آنها و همچنین سازماندهی در فضای مجازی، دیدید که چه حوادثی را در حمله به منافع مردم رقم زدند.</p>
      <p>سردار سلیمانی عنوان کرد: وظیفه بسیج به‌عنوان یک نیروی مردمی پاسخ دادن به مطالبات مردمی در حوزه‌های مختلف است که یکی از مطالبات اصلی مردم هم امنیت است.</p>
      <p>رئیس سازمان بسیج مستضعفین با اشاره به راهپیمایی مردم تهران در حمایت از امنیت و اقتدار کشور با ابراز اینکه حضورهای مردمی همواره در طول تاریخ انقلاب تعیین‌کننده بوده است، تصریح کرد: فردا که قرار است راهپیمایی بزرگ میلیونی امت حزب‌الله در تهران برگزار شود، مردم نشان خواهند داد که انقلاب اسلامی، نظام جمهوری اسلامی و امنیت مردم خط قرمز همگان است.</p>
      <p>وی اضافه کرد: یکی از فداکاری‌های مردم همین حضورها است که علی‌رغم همه مشکلات و معضلات به میدان می‌آیند و از منافع کشور دفاع می‌کنند و شهدای این حوادث و همه شهدای کشور، ما را به این راهپیمایی دعوت می‌کنند.</p>
      <p>سردار سلیمانی در خصوص نقش بسیج در تأمین امنیت نیز عنوان کرد: بسیج در ادامه هر دستگاهی در صورت ضرورت ایفای نقش می‌کند. بسیج باید برای روزهای سخت آماده باشد و به همین دلیل 2هزار گردان بیت‌المقدس سازماندهی‌شده در سراسر کشور در اختیار داریم و هر زمانی که لازم بوده طی مراحل قانونی وارد صحنه شوند، وارد شده و ایفای نقش کرده‌اند.</p>
      <p>انتهای پیام/+</p>
    </article>
  </body>
</html>