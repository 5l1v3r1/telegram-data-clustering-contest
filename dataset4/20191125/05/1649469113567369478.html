<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/vilniaus-rinka/sostineje-veikiancios-alkoholio-pasaugojimo-paslaugos-kol-kas-nebus-draudziamos/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T05:45:00+00:00"/>
    <meta property="og:title" content="Sostinėje veikiančios alkoholio „pasaugojimo“ paslaugos kol kas nebus draudžiamos"/>
    <meta property="og:description" content="Sostinėje veikiančios alkoholio „pasaugojimo“ paslaugos, suteikiančios galimybę įsigyti stipriuosius gėrimus pasibaigus leidžiamam prekybos laikui, kol kas nėra pagrindo drausti, sako Narkotikų, tabako ir alkoholio kontrolės departamento (NTAKD) atstovai. Rugsėjo pradžioje Vilniuje pradėta teikti paslauga apima penkias vadinamąsias alkoholio saugyklas, kur gyventojai, atsisiuntę specialią mobilią programėlę, gali svaigalų įsigyti bet kuriuo paros metu...."/>
  </head>
  <body>
    <article>
      <h1>Sostinėje veikiančios alkoholio „pasaugojimo“ paslaugos kol kas nebus draudžiamos</h1>
      <address><time datetime="2019-11-25T05:45:00+00:00">25 Nov 2019, 05:45</time> by <a rel="author">BNS</a></address>
      <p>Sostinėje veikiančios alkoholio „pasaugojimo“ paslaugos, suteikiančios galimybę įsigyti stipriuosius gėrimus pasibaigus leidžiamam prekybos laikui, kol kas nėra pagrindo drausti, sako Narkotikų, tabako ir alkoholio kontrolės departamento (NTAKD) atstovai.</p>
      <p>Rugsėjo pradžioje Vilniuje pradėta teikti paslauga apima penkias vadinamąsias alkoholio saugyklas, kur gyventojai, atsisiuntę specialią mobilią programėlę, gali svaigalų įsigyti bet kuriuo paros metu.</p>
      <p>Paslaugą teikianti bendrovė „Artimiausias.lt“ pabrėžia nevykdanti prekybos, o tik laikanti saugyklose prekybos licenciją turinčio partnerio – bendrovės „Žilva“ alkoholį.</p>
      <p>NTAKD Tabako ir alkoholio kontrolės skyriaus laikinasis vedėjas Juozas Abramavičius BNS sakė, kad departamentas dar atlieka tyrimą, o galimybė bent laikinai stabdyti tokią prekybą nėra svarstoma, nes tai galėtų komplikuoti vėlesnius ginčus teismuose.</p>
      <p>„Jie paslaugą gali teikti, mes neturime teisės taikyti laikinųjų apsaugos priemonių. Galime tik jų prašyti nutraukti veiklą. Bet, supraskite, investavę tiek pinigų, jie tikrai tuo nesivadovaus. O tas veiklos nutraukimas tik būtų lengvinanti, jiems palanki aplinkybė nagrinėjant bylą“, – BNS sakė J. Abramavičius.</p>
      <p>NTAKD kol kas aiškinasi, ar paslauga naudojamasi aktyviai. Pasak departamento atstovo, atlikus kontrolinius pirkimus, nustatyta, kad draudžiamu metu alkoholį galima įsigyti.</p>
      <p>„Tyrimas dar nėra baigtas, konkreti data nėra paskirta, bet aš manau, tikimės nagrinėti sausį“, – tvirtino J. Abramavičius.</p>
      <p>Įmonė „Artimiausias.lt“ skelbiamose taisyklėse nurodo, kad klientai, sumokėję registracijos mokestį, taip pat vienkartinį saugojimo mokestį gali skolintis kitų saugyklos naudotojų prekes ir jas per tris paras grąžinti ar atpirkti pinigais.</p>
      <p>Nuo 2018-ųjų sausio Lietuvoje alkoholį gali įsigyti asmenys, sulaukę 20 metų. Leidžiamas prekybos laikas – nuo 10 val. iki 20 val. vakaro, sekmadieniais – nuo 10 val. iki 15 valandos.</p>
      <p>Seimas šiuo metu svarsto konservatoriaus Pauliaus Saudargo pataisas, kurios draustų tokių saugyklų veiklą skolinant ar pasaugant alkoholį už atlygį, atsiskaitant iš anksto arba atidedant mokėjimą leidžiamu prekybos metu.</p>
      <p>
        <i>Autorius: Ignas Jačauskas</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>4 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/vilniaus-rinka/baigti-didziausio-masto-sostines-vandentiekio-prieziuros-darbai/"/>
        <a href="https://madeinvilnius.lt/verslas/vilniaus-rinka/vilniaus-valdzia-ir-lidl-taikiai-susitare-del-sankryzos-zirmunuose/"/>
        <a href="https://madeinvilnius.lt/verslas/vilniaus-rinka/nacionaline-mokejimo-agentura-perka-16-dronu-objektu-apziurai-ir-pazeidimams-fiksuoti/"/>
        <a href="https://madeinvilnius.lt/verslas/vilniaus-rinka/pirmaja-sv-kaledu-diena-visos-rimi-taip-pat-nedirbs/"/>
        <a href="https://madeinvilnius.lt/verslas/vilniaus-rinka/pratestas-paramos-skyrimas-prisijungimui-prie-nuoteku-tinklu/"/>
        <a href="https://madeinvilnius.lt/verslas/vilniaus-rinka/prekybos-centras-panorama-keicia-pavadinima/"/>
      </related>
    </article>
  </body>
</html>