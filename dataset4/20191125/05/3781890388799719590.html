<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743457"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="พลัสฯ ปักหมุด &quot;บางนา-ตราด&quot; ดีมานด์แน่น"/>
    <meta property="og:description" content="พลัส พร็อพเพอร์ตี้ ผู้เชี่ยวชาญที่พร้อมตอบโจทย์ทุกบริการด้านอสังหาริมทรัพย์ พบทำเลทองบน ถ.บางนา – ตราด โซน บางพลี บางเสาธง บางบ่อ ตั้งแต่แยก ถ.กาญจนาภิเษก ถึง ถ.ศรีวารีน้อย ตลาดบ้านเดี่ยวร้อนแรง"/>
  </head>
  <body>
    <article>
      <h1>พลัสฯ ปักหมุด "บางนา-ตราด" ดีมานด์แน่น</h1>
      <address>
        <time datetime="2019-11-25T05:15:00+00:00">25 Nov 2019, 05:15</time>
      </address>
      <p>
        <b>พลัส พร็อพเพอร์ตี้ ผู้เชี่ยวชาญที่พร้อมตอบโจทย์ทุกบริการด้านอสังหาริมทรัพย์ พบทำเลทองบน ถ.บางนา – ตราด โซน บางพลี บางเสาธง บางบ่อ ตั้งแต่แยก ถ.กาญจนาภิเษก ถึง ถ.ศรีวารีน้อย ตลาดบ้านเดี่ยวร้อนแรง</b>
      </p>
      <p><b>นางสาวสุวรรณี มหณรงค์ชัย รองกรรมการผู้จัดการสายงานพัฒนากลยุทธ์และบริหารสินทรัพย์ บริษัท พลัส พร็อพเพอร์ตี้ จำกัด ผู้เชี่ยวชาญที่พร้อมตอบโจทย์ทุกบริการด้านอสังหาริมทรัพย์ เปิดเผยว่า </b>แม้ว่าภาพของอสังหาริมทรัพย์โดยรวมในปี 2562 จะไม่สดใสเมื่อเทียบกับปีที่ผ่านมา แต่ในส่วนของตลาดบ้านเดี่ยวที่เป็นตลาดรองรับความต้องการของผู้อยู่อาศัยที่แท้จริง (Real Demand) ก็ยังเติบโตได้อย่างน่าสนใจ<br/> <br/>นอกจากนี้ยังพบว่ามีบางทำเลที่มีการเติบโต โดยเฉพาะทำเลบนถนนบางนาตราดและบริเวณรอบๆ ที่พบว่ามีหลายโซนมีอุปสงค์เข้ามาดูดซับอุปทานได้อย่างโดดเด่น กลายเป็นพื้นที่ที่มีอุปสงค์สูงกว่าค่าเฉลี่ยของพื้นที่กรุงเทพฯ เช่น โซนบางพลี บางเสาธง และบางบ่อ ที่พบว่าในช่วงครึ่งแรกของปี 2562 มีอุปทานบ้านเดี่ยวจากโครงการที่เปิดขายอยู่ในพื้นที่ราว 6,500 ยูนิต จากจำนวนดังกล่าวมีอัตราการขายอยู่ที่ 88% ซึ่งการขายบ้านเดี่ยวในทำเลนี้อัตราการขายจะอยู่ที่ระดับสูงกว่า 80% ในช่วง 3 ปีที่ผ่านมา อย่างไรก็ตามการขายในครึ่งแรกของปี 2562 ถือว่ามีความโดดเด่นเพราะเป็นอัตราการขายที่สูงกว่าค่าเฉลี่ยของกรุงเทพมหานครที่อยู่ระดับ 83% สะท้อนให้เห็นว่าเป็นอีกหนึ่งทำเลที่น่าสนใจ<br/> </p>
      <figure>
        <img src="https://www.dailynews.co.th/admin/upload/20191125/news_nkRFMTAroB122746_533.jpg?v=201911260610?v=7896"/>
      </figure>
      <p>“ทำเลบางนา-ตราด รวมถึงถนนแยกย่อยในพื้นที่ใกล้เคียง อาทิ ศรีวารีน้อย (บางนา-ตราด กม.18) ยังเป็นทำเลเด่น พบการลงทุนโครงการอสังหาริมทรัพย์ใหม่ๆ อีกทั้งมีการคมนาคมเชื่อมต่อที่สะดวก และยังได้รับอานิสงส์จากการพัฒนาระบบโครงข่ายคมนาคม ที่มารองรับสนามบินสุวรรณภูมิ เช่นโครงการก่อสร้างรถไฟฟ้ารางเบา  สายบางนา-สุวรรณภูมิ  ที่จะวิ่งบนถนนบางนาตราด เชื่อม BTS สายสีเขียวอ่อนกับสนามบินสุวรรณภูมิ ซึ่งหากได้รับการอนุมัติด้านสิ่งแวดล้อมคาดว่าจะใช้เวลาสร้าง 3 ปี<br/> <br/>นอกจากนี้ ปัจจุบันย่านบางนา – ตราด  ยังมีการพัฒนาโครงการมิกซ์ยูสขนาดใหญ่จำนวนมาก  รวมถึงแหล่งชอปปิ้งสินค้าแบรนด์เนม เช่น เซ็นทรัล วิลเลจ ลักซูรี่ เอาท์เล็ต, มาร์เกต วิลเลจ สุวรรณภูมิ, คิง พาวเวอร์ ศรีวารี และมีสนามกอล์ฟ โรงพยาบาลหลายแห่ง ทำให้บางนาตราดคึกคักมากเมื่อเทียบกับอดีตที่ผู้คนที่อาศัยบริเวณนี้ต้องเดินทางเข้าไปทำงาน หรือไปทำกิจกรรม ชอปปิ้ง ในใจกลางเมือง นอกจากนี้ย่านบางนา – ตราด ยังเหมาะเป็นที่อยู่อาศัยสำหรับครอบครัว เพราะเป็นศูนย์รวมโรงเรียนนานาชาติที่หลากหลาย อีกทั้งเป็นทำเลที่อยู่ระหว่างกรุงเทพฯและชลบุรีซึ่งเป็นเมืองอุตสาหกรรมและเมืองท่องเที่ยว ทำให้เดินทางไปทุกที่ได้สะดวก สามารถเข้าเมืองผ่านทางด่วนเฉลิมมหานครและเดินทางออกต่างจังหวัดได้สะดวกเช่นกัน”  <br/> </p>
    </article>
  </body>
</html>