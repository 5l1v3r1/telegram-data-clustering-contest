<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/gundem/2019/11/25/erdogan-merkel-macron-johnson-zirvesinde-5-kritik-konu-gundeme-gelecek"/>
    <meta property="og:site_name" content="A Haber"/>
    <meta property="article:published_time" content="2019-11-25T05:57:45+00:00"/>
    <meta property="og:title" content="Erdoğan-Merkel-Macron-Johnson zirvesinde 5 kritik konu gündeme gelecek"/>
    <meta property="og:description" content="Başkan Recep Tayyip Erdoğan, Katar Emiri Temim bin Hamed El Sani ile görüşmek için bugün Katar’a gidiyor. Erdoğan ile El-Sani, Türkiye-Katar Yüksek Düzeyli Stratejik İşbirliği Konseyi’ne başkanlık edecek. Erdoğan, NATO Zirvesi için gideceği İngiltere’de ise Avrupa’nın ilk çevre dostu camisi olan Cambridge Merkez Camisi’nin açılışını da yapacak."/>
  </head>
  <body>
    <article>
      <h1>Erdoğan-Merkel-Macron-Johnson zirvesinde 5 kritik konu gündeme gelecek</h1>
      <address>
        <time datetime="2019-11-25T05:57:45+00:00">25 Nov 2019, 05:57</time>
      </address>
      <p>
        <b>Başkan <a href="https://www.ahaber.com.tr/index/recep-tayyip-erdogan">Recep Tayyip Erdoğan</a>, <a href="https://www.ahaber.com.tr/index/katar">Katar</a> Emiri <a href="https://www.ahaber.com.tr/index/temim">Temim</a> bin Hamed <a href="https://www.ahaber.com.tr/index/el-sani">El Sani</a> ile görüşmek için bugün Katar’a gidiyor. Erdoğan ile El-Sani, Türkiye-Katar Yüksek Düzeyli Stratejik İşbirliği Konseyi’ne başkanlık edecek. Erdoğan, <a href="https://www.ahaber.com.tr/index/nato">NATO</a> Zirvesi için gideceği <a href="https://www.ahaber.com.tr/index/ingiltere">İngiltere</a>’de ise Avrupa’nın ilk çevre dostu camisi olan <a href="https://www.ahaber.com.tr/index/cambridge-merkez-camisi">Cambridge Merkez Camisi</a>’nin açılışını da yapacak.</b>
      </p>
      <p>Başkan Erdoğan, diplomasi trafiği kapsamında <a href="https://www.ahaber.com.tr/index/katar">Katar</a>'a giderek Katar Emiri Şeyh <a href="https://www.ahaber.com.tr/index/temim">Temim</a> Bin Hamad <a href="https://www.ahaber.com.tr/index/el-sani">El Sani</a> ile görüşecek. Erdoğan ile El Sani, ayrıca Türkiye-Katar Yüksek Stratejik Komite 5. Toplantısı'na başkanlık edecek.</p>
      <p>Görüşmelerde iki ülke arasındaki ilişkiler, bölgesel gelişmeler, <a href="https://www.ahaber.com.tr/index/suriye">Suriye</a>'deki son durum, terörle ortak mücadele, ekonomik ilişkiler, karşılıklı yatırımlar ve enerji konuları ele alınacak. Türkiye ile Katar arasında 3 milyar dolara ulaşan ticaret hacminin daha yukarıya çıkarılması için önümüzdeki dönemde atılacak adımlar da değerlendirilecek. Ziyaret sırasında iki ülke arasında çeşitli alanlarda bazı işbirliği anlaşmalarının imzalanması da bekleniyor.</p>
      <p>
        <b>TRUMP'LA DA GÖRÜŞECEK</b>
      </p>
      <p>Erdoğan, Katar ziyaretinin ardından <a href="https://www.ahaber.com.tr/index/ingiltere">İngiltere</a>'nin başkenti Londra'da 3-4 Aralık'ta düzenlenecek <a href="https://www.ahaber.com.tr/index/nato">NATO</a> Zirvesi'ne katılacak. Erdoğan'ın zirveye katılacak ABD Başkanı <a href="https://www.ahaber.com.tr/index/donald-trump">Donald Trump</a>, Fransa Cumhurbaşkanı Emmanuel Macron, İngiltere Başbakanı Boris Johnson ve Almanya Başbakanı Angela Merkel gibi liderlerle görüşmeler yapması da bekleniyor.</p>
      <p>
        <b>5 KRİTİK KONU</b>
      </p>
      <p>Hürriyet'in haberine göre; Erdoğan, Londra'daki temasları kapsamında Macron, Merkel ve Johnson'la Suriye konulu ikinci dörtlü zirvede bir araya gelecek. Dörtlü zirvede Suriye'deki son durum, mültecilerin dönüşü, güvenli bölge, PKK/PYD/YPG, DEAŞ gibi terör örgütleriyle ortak mücadele, Anayasa Komitesi'nin çalışmaları gibi beş kritik başlık tüm detaylarıyla masaya yatırılacak.</p>
      <figure>
        <img src="https://iaahbr.tmgrup.com.tr/b2318d/0/0/0/0/680/370?u=https://iahbr.tmgrup.com.tr/2019/11/25/erdogan-merkel-macron-johnson-zirvesinde-5-kritik-konu-gundeme-gelecek-1574666342228.jpeg"/>
      </figure>
      <p>
        <b>CAMBRIDGE'DE CAMİ AÇILIŞI</b>
      </p>
      <p>Başkan Erdoğan, NATO Liderler Zirvesi'nin ardından <a href="https://www.ahaber.com.tr/index/cambridge-merkez-camisi">Cambridge Merkez Camisi</a>'nin resmi açılışını da yapacak. Ünlü sanatçı <a href="https://www.ahaber.com.tr/index/yusuf-islam">Yusuf İslam</a> başkanlığındaki Müslüman Akademisyenler Vakfı ve Diyanet Vakfı işbirliğiyle yapılan cami, Avrupa'nın ilk çevre dostu camisi olma özelliği taşıyor</p>
      <p>Bahçesi arındırılmış yağmur suyuyla sulanan caminin karbon salınımına yol açmadığı belirtiliyor. Yusuf İslam, geçen ay Türkiye'ye yaptığı ziyarette Erdoğan'ı güneş panelleriyle kaplı, 1000 kişilik kapasiteye sahip caminin resmi açılışına davet etmişti.</p>
    </article>
  </body>
</html>