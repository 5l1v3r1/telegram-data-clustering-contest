<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/autokinito/arthro/touota_c_hr_ananeomeno_kai_ybridiko-589102/"/>
    <meta property="og:site_name" content="Real.gr"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Το βραβείο της έκθεσης στη Mercedes"/>
    <meta property="og:description" content="Το ιαπωνικό crossover ενθουσιάζει τόσο για τις επιδόσεις όσο και για την ποιότητα κατασκευής."/>
  </head>
  <body>
    <article>
      <h1>
        <a href="https://www.real.gr/autokinito/arthro/to_brabeio_tis_ekthesis_sti_mercedes-587583/">Το βραβείο της έκθεσης στη Mercedes</a>
      </h1>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Του Σπύρου Ρέκκα</a></address>
      <p>
        <b>Το ιαπωνικό crossover ενθουσιάζει τόσο για τις επιδόσεις όσο και για την ποιότητα κατασκευής.</b>
      </p>
      <p>Μου κάνει εντύπωση το γεγονός ότι η Toyota δεν πανηγυρίζει για την υπεροχή της στην υβριδική τεχνολογία. Είναι πρωτοπόρος στην ανάπτυξη της υβριδικής τεχνολογίας, διαθέτει τη μεγαλύτερη γκάμα οικολογικών αυτοκινήτων και κατέχει το υψηλότερο ποσοστό στην κατηγορία των αυτοκινήτων περιορισμένων ρύπων. Προφανώς, περιλαμβάνεται στις αρετές της μάρκας η αφοσίωση στην εργασία και στην προώθηση της προσπάθειας για την αντιμετώπιση της κλιματικής αλλαγής.</p>
      <p>Μια ακόμη απόδειξη αυτής της σοφής τακτικής είναι η ολοκλήρωση του προγράμματος αναβάθμισης του Toyota C-HR. Οδήγησα το ανανεωμένο ιαπωνικό αυτοκίνητο με την εντυπωσιακή σχεδίαση, που συνδυάζει στοιχεία από τα crossover και τα SUV, στην πανευρωπαϊκή παρουσίασή του στη Λισσαβώνα της Πορτογαλίας.</p>
      <p>Οδηγώντας το ανανεωμένο Toyota C-HR με το νέο υβριδικό σύστημα παραγωγής ενέργειας 2.0 Hybrid Dynamic Force, έκανα την πιο όμορφη διαδρομή στα περίχωρα της Λισσαβώνας, αυτή που οδηγεί στο Cabo da Roca, στο ακρωτήριο που βρίσκεται στο δυτικότερο σημείο της Ευρώπης. Το ακρωτήριο είναι γνωστό για την άγρια ομορφιά του, βρέχεται από τον Ατλαντικό ωκεανό και οι καιρικές συνθήκες είναι ευμετάβλητες.</p>
      <p>Οπως διαπίστωσα, το ιαπωνικό μοντέλο πλέον έχει δυναμικότερα στοιχεία, τα οποία αναβαθμίζουν όλους τους τομείς. Ας ξεκινήσω από την απόδοση της νέας υβριδικής μονάδας. Στο γκάζι υπάρχουν κάθε στιγμή 184 ίπποι. Δεν είναι, όμως, μόνο η υψηλή ισχύς που με εντυπωσίασε, καθώς πιο πολύ εκτίμησα τον τρόπο που αποδίδεται. Σταδιακά, με αποφασιστικότητα και χωρίς δισταγμούς. Η άψογη συνεργασία του καινούργιου βενζινοκινητήρα με τον ισχυρό ηλεκτροκινητήρα δίνει εξαιρετικά αποτελέσματα. Πήρα μια ακόμη γεύση από τον τρόπο που αναπτύσσουν την ισχύ τους τα αμιγώς ηλεκτρικά αυτοκίνητα που έρχονται στις αρχές του 2020.</p>
      <p>Οι επιδόσεις δεν δέχονται κριτική, αφού τα πρώτα 100 χλμ./ώρα έρχονται σε 8,2’’ και η τελική ταχύτητα φθάνει τα 180 χλμ./ώρα. Το βάρος των 1.485 κιλών και ο όγκος του αυτοκινήτου δεν στάθηκαν εμπόδιο στη μείωση της κατανάλωσης, έκαψε μόλις 6,3 λίτρα/100χλμ.</p>
      <p>Εκπληξη και η εναρμόνιση περισσότερων οδηγοκεντρικών στοιχείων. Θυμίζει αυθεντικό ευρωπαϊκό χάτσμπακ. Πατάει καλά στον δρόμο, στρίβει με ωραίο τρόπο, είναι σταθερό στις υψηλές ταχύτητες και νιώθεις ότι το ελέγχεις κάθε στιγμή.</p>
      <p>Οι Ιάπωνες κατάφεραν να εξαλείψουν σε μεγάλο βαθμό το μειονέκτημα του θορύβου που δημιουργεί το αυτόματο κιβώτιο, όταν πατάς βαθιά το γκάζι. Πλέον το ανανεωμένο C-HR έχει συνολικά χαμηλότερο επίπεδο θορύβου, μετά και τις άλλες παρεμβάσεις των μηχανικών. Στη ποιότητα κύλισης συγκρίνεται μόνο με τα premium μοντέλα.</p>
      <p>Το αναβαθμισμένο σύστημα Multimedia επιτρέπει την πλήρη ενσωμάτωση των smartphone, μέσω του Apple CarPlay και του Android Auto. Επιπλέον, διευκολύνει τις ενημερώσεις χαρτών Over The Air στην πλατφόρμα πλοήγησης. Η Toyota παραδίδει το αυτοκίνητο με δωρεάν 3ετή συνδρομή για αυτές τις ενημερώσεις. Είναι εξοπλισμένο και με ενσωματωμένο σύστημα επικοινωνίας, παρέχοντας στον οδηγό τις υπηρεσίες της εφαρμογής MyT. Ενα νέο χαρακτηριστικό είναι η εφαρμογή Hybrid Coaching, η οποία παρέχει εξατομικευμένο μήνυμα καθοδήγησης, για να βοηθήσει τον οδηγό να αυξήσει την ηλεκτρική οδήγηση και να αξιοποιήσει τα οφέλη από την υβριδική οδήγηση σε καθημερινή βάση.</p>
      <p>Οι τιμές του ανανεωμένου Toyota C-HR: 1.2 21.100 ευρώ, 1.8 23.900 ευρώ, 2.0 28.500 ευρώ. Οι πωλήσεις ξεκίνησαν.</p>
    </article>
  </body>
</html>