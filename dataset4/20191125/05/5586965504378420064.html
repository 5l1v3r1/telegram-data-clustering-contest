<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/liviu-plesoianu-dupa-ce-gabriel-oprea-a-fost-numit-vicepresedinte-in-psd-cuuuuum-dancila-iti-bati-joc-de-noi-18613478"/>
    <meta property="og:site_name" content="Gândul"/>
    <meta property="article:published_time" content="2019-11-25T05:51:32+00:00"/>
    <meta property="og:title" content="Liviu Pleşoianu, după ce Gabriel Oprea a fost numit vicepreşedinte în PSD: Cuuuuum? Dăncilă, îţi baţi joc de noi?"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Liviu Pleşoianu, după ce Gabriel Oprea a fost numit vicepreşedinte în PSD: Cuuuuum? Dăncilă, îţi baţi joc de noi?</h1>
      <h2>Deputatul PSD Liviu Pleşoianu i-a transmis, duminică noapte, Vioricăi Dăncilă un mesaj de indignare, după ce Gabriel Oprea a fost numit vicepreşedinte în Comitetul Executiv al PSD. El susţine că toţi social-democraţii au ştiut de acest demers, ceea ce arată lipsă de caracter.</h2>
      <address><time datetime="2019-11-25T05:51:32+00:00">25 Nov 2019, 05:51</time> by <a rel="author" href="https://www.gandul.info/autor/diana-grigore" target="_blank">Diana Grigore</a></address>
      <p>„Cuuuuum? Dăncilă, îţi baţi joc de noi??? Gabriel Oprea a fost făcut VICEPREŞEDINTE PSD!?? Adică eu, după ce am luptat pentru adevăr în comisia -Sufrageria lui Oprea-, sunt într-un partid în care Oprea e vicepreşedinte şi votează în CEx!?? Sunteţi zdraveni la cap?!? Dăncilă, du-te! Ia-l pe Oprea şi duceţi-vă-n ce #SUFRAGERIE vreţi! ...Cu toţi cei din PSD care au ştiut şi au fost de acord cu aşa ceva! Exact lipsa asta de caracter, exact bătaia asta de joc la adresa alegătorilor şi a celor care chiar am luptat pentru adevăr şi dreptate i-au mai dat lui Werner un mandat!”, a scris Liviu Pleşoianu, pe Facebook.</p>
      <p>Viorica Dăncilă a declarat, duminică seară, că fostul ministru de Interne Gabriel Oprea a fost prezent la sediul PSD, deoarece este vicepreşedinte în Comitetul Executiv al partidului, funcţie obţinută în urma semnării unui protocol de colaborare.</p>
      <p>„Noi am făcut protocol de colaborare cu sindicatele, cu CNSLR Frăţia, cu Uniunea Militarilor şi Poliţiştilor, am făcut cu mai multe sindicate, iar prin aceste protocoale pe care le-am semnat, ldierii sindicatelor respective fac parte din Comitetul Executiv Naţional. Avem cu cinci sindicate. Toţi liderii de sindicate au funcţie de vicepreşedinte la nivel de Comitet Executiv Naţional. Am făcut cu cinci sindicate, deci avem cinci vicepreşedinţi. Au şi drept de vot”, a spus Viorica Dăncilă, întrebată despre motivul pentru care Gabriel Oprea a fost prezent duminică la sediul PSD.</p>
      <p>Preşedintele UNPR Gabriel Oprea a fost prezent duminică seară la sediul PSD din Kiseleff.</p>
    </article>
  </body>
</html>