<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Sa2Fj/dusledek-zivotniho-stylu-i-antibiotik-pocet-nemocnych-crohnovou-chorobou-v-cesku-roste"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T23:03:00+00:00"/>
    <meta property="og:title" content="Důsledek životního stylu i antibiotik: Počet nemocných Crohnovou chorobou v Česku roste"/>
    <meta property="og:description" content="Počet lidí s Crohnovou chorobou, chronickým zánětlivým onemocněním trávicího traktu, roste. Za posledních dvanáct let se jejich počet téměř zdvojnásobil, ze 14 tisíc nemocných stoupl na 27 tisíc, uvedla to Česká gastroenterologická společnost. Nemoc se navíc začíná objevovat i u předškolních a školou povinných dětí. Podle lékařů je za tím spolu s dalším i změna životního stylu, včetně stresu a větší spotřeby antibiotik."/>
  </head>
  <body>
    <article>
      <h6 class="kicker">Onemocnění trávicího traktu</h6>
      <h1>Důsledek životního stylu i antibiotik: Počet nemocných Crohnovou chorobou v Česku roste</h1>
      <address><time datetime="2019-11-25T23:03:00+00:00">25 Nov 2019, 23:03</time> by <a rel="author" href="https://echo24.cz/author/karolina-vaverkova" target="_blank">Karolína Vaverková</a></address>
      <slideshow>
        <figure>
          <img src="https://echo24.cz/img/5ddbc459ffd8fa2b1e7c1bfe/1040/540/FIT?_sig=XbDl3qM3qMs_-utowmdZcfdL5-Ts-ZMa-5YuEkupXWc"/>
          <figcaption>
            <cite>Kniha Jiřího Peňáse</cite>
          </figcaption>
        </figure>
        <figure>
          <img src="https://echo24.cz/img/5ddbde5affd8fa2b1e7ecfe1/1040/540/FIT?_sig=NtubbPRMzssAHfKXPVcVaO7qbpbw6-EjhcHKOg0PKAY"/>
          <figcaption>
            <cite>Ilustrační foto: Shutterstock</cite>
          </figcaption>
        </figure>
      </slideshow>
      <p>
        <b>Počet lidí s Crohnovou chorobou, chronickým zánětlivým onemocněním trávicího traktu, roste. Za posledních dvanáct let se jejich počet téměř zdvojnásobil, ze 14 tisíc nemocných stoupl na 27 tisíc, uvedla to Česká gastroenterologická společnost. Nemoc se navíc začíná objevovat i u předškolních a školou povinných dětí. Podle lékařů je za tím spolu s dalším i změna životního stylu, včetně stresu a větší spotřeby antibiotik.</b>
      </p>
      <p>„Důvodem růstu výskytu střevních zánětů, mezi něž patří Crohnova choroba a ulcerózní kolitida, jsou důsledky změn životního stylu, stravování a životního prostředí, ve kterém žijeme,“ uvedl místopředseda České gastroenterologické společnosti (ČGS) Milan Lukáš. „Zvyšuje se spotřeba antibiotik, které prostředí střeva, jako centrály veškeré imunity, neprospívají. Stresujeme se mnohem více a také se stravujeme potravinami, bohatými na různé chemikálie,“ dodal.</p>
      <p>O vlivu nadužívání antibiotik spolu s přehnanou hygienou a dalšími důvody hovoří i další lékař a gastroenterolog Luděk Hrdlička, podle kterého nejsou důvody vzniku choroby ještě jednoznačně objasněny.</p>
      <p>„Důvody vzniku Crohnovy choroby nejsou stále jednoznačně objasněné, stejně jako příčiny dramatického nárůstu výskytu choroby v populaci vyspělých zemí. Předpokládá se, že jednou z hlavních příčin je přehnaná hygiena až sterilita prostředí, ve kterém se novorozenci a kojenci pohybují. Chybí jim kontakt s mikroby okolního světa, a nedochází tak k přirozené antigenní stimulaci imunitního systému organismu,“ uvedl pro Echo24 Luděk Hrdlička. „Další uznávané teorie opět zmiňují exogenní vlivy. Tedy nadměrné používání konzervantů v potravinářství a nadužívání antibiotik. To vše může vést ke změně střevní mikroflóry a ztrátě imunitní tolerance vůči ní,“ dodal.</p>
      <p>Střevní záněty postihují stále více mladší lidi. U Crohnovy choroby se obvykle věk onemocnělých pohybuje mezi 15 až 30 lety, ale v posledních letech není výjimkou ani u předškolních dětí a školáků, asi u 15 až 20 procent. Chorobu medicína stále neumí definitivně vyléčit, drtivou většinu pacientů se ale daří dlouhodobě úspěšně léčit. Pacienti také mají naději na lepší léčbu díky tzv. biosimilars, nové verzi existujících biologických léků, u kterých vypršela patentová ochrana. Jsou cenově dostupnější.</p>
      <p>V Česku nyní žije asi 55 tisíc lidí s nějakou formou střevního zánětu.</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5ddbc459ffd8fa2b1e7c1bfe/500/260?_sig=KqhYwjOORcZD3JVHpWAJkYO8dHXTQmu6UAiB7YstkFc"/>
        </a>
      </figure>
      <p>Crohnova choroba je spolu s dalšími formami střevních onemocnění tématem 36. českého a slovenského gastroenterologického kongresu, který začíná 27. a končí 29. listopadu v Praze.</p>
      <related>
        <a href="https://echo24.cz/a/SCNVj/neni-kontroverzni-prichazi-s-reformou-brani-protopopovou-babis"/>
      </related>
    </article>
  </body>
</html>