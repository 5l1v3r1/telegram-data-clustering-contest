<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hyllet-som-helt/71860019"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T23:46:57+00:00"/>
    <meta property="og:title" content="Hyllet som helt"/>
    <meta property="og:description" content="Mats Zuccarello (32) ble hyllet som en helt under hans første kamp i Madison Square Garden siden han forlot New York Rangers tidligere i år."/>
  </head>
  <body>
    <article>
      <h1>Hyllet som helt</h1>
      <h2>Mats Zuccarello (32) ble hyllet som en helt under hans første kamp i Madison Square Garden siden han forlot New York Rangers tidligere i år.</h2>
      <address><time datetime="2019-11-25T23:46:57+00:00">25 Nov 2019, 23:46</time> by <a rel="author">Frode Andresen</a></address>
      <p>Natt til tirsdag returnerte Mats Zuccarello (32) til Madison Square Garden for første gang siden han forlot New York Rangers for Dallas Stars tidligere i år.</p>
      <p>Kampen endte med 3-2 tap for nordmannen og Minnesota Wild, men det var hyllesten som skapte mest oppmerksomhet.</p>
      <p>The Atlantic-journalist Michael Russo delte et bilde av en kvinne som hadde laget en plakat med et norsk budskap til 32-åringen.</p>
      <h3>Hyllest</h3>
      <p>«Kjære Mats. Velkommen tilbake og tusen takk for alle åra du spilte som en Ranger. Vi er så glad i deg og savner deg mer enn du aner. Du vil alltid være min favorittspiller», uansett hvilket lag du spiller for, står det skrevet på plakaten.</p>
      <figure>
        <iframe data-src="https://twitter.com/RussoHockey/status/1199105606927470592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Russo skrev samtidig at over 200 Rangers-supportere har møtt opp for å ønske Zuccarello velkommen tilbake.</b>
      </p>
      <p>Zuccarello var også den siste til å forlate isen for å gå i garderoben med laget sitt Minnesota Wild.</p>
      <p>- Jeg har aldri sett liknende, skriver Russo.</p>
      <h3>Bevet Zuccarello</h3>
      <p>- Zuccarello var den siste til å forlate isen, og supporterne ropte «Zuuuuc».</p>
      <p>I pausen før tredje periode ble det vist en video med høydepunkter fra nordmannens karriere i Rangers. Videoen avsluttet med ordene «Thank you Zucc!», og en tydelig beveget Zuccarello fulgte med.</p>
      <p>- Det er så man får frysninger på ryggen. For et forhold han fikk til folk i New York, kommenterte TV-reporterne, ifølge NTB.</p>
      <h3>Varm velkomst</h3>
      <p>På TV-bilder fra kampen kan man også se supportere som staver «Zuuc» med matchende bekledning. I tillegg er det bannere med liknende hyllest til 32-åringen på tribunen.</p>
      <p>- Den varmeste velkomsten tilbake til Madison Square Garden for Mats Zuccarello, skriver <a href="https://twitter.com/NHL/status/1199117905650167808">den offisielle Twitter-kontoen til NHL</a>.</p>
      <p>Ishockeystjerna var Rangers-spiller fra 2013 til 2019. Fra Rangers gikk ferden til Dallas Stars, og videre til Minnesota Wild før denne sesongen.</p>
      <h3>Tøff avskjed</h3>
      <p>32-åringen rakk å spille over 500 kamper for New York Rangers før han fikk beskjed om at han var blitt byttet bort til Dallas Stars i februar. I et intervju med avisa <a href="http://www.startribune.com/wild-s-mats-zuccarello-a-former-ranger-returning-to-madison-square-garden/565408382/">Minneapolis Star Tribune</a> omtaler han beskjeden som «tøff å akseptere».</p>
      <p>- Plutselig ville de ikke ha deg mer. De gikk i en annen retning. For meg var det hardt å akseptere i starten. Jeg blir følelsesmessig involvert på den måten. Jeg er lojal og ville bli på laget, sier han.</p>
      <p>Minnesota Wild har tapt 15 av 24 kamper så langt denne sesongen, og kjemper i bunnen av NHL.</p>
    </article>
  </body>
</html>