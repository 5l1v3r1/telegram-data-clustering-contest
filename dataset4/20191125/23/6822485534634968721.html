<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904189.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T23:34:00+00:00"/>
    <meta property="og:title" content="مسکو: تا زمان ادامه تحریم‌های اروپا، به اقدامات تقابلی ادامه می‌دهیم"/>
    <meta property="og:description" content="به گزارش فارس، نخست وزیر روسیه پس از دیدار با نخست وزیر فنلاند در یک نشست خبری با هشدار به غرب گفت، تا زمانی که تحریم‌های غرب علیه کشورش پابرجاست، روسیه نیز اقدامات محدود‌کننده و تلافی‌جویانه خود را متوقف نخواهد ساخت."/>
  </head>
  <body>
    <article>
      <h1>مسکو: تا زمان ادامه تحریم‌های اروپا، به اقدامات تقابلی ادامه می‌دهیم</h1>
      <address>
        <time datetime="2019-11-25T23:34:00+00:00">25 Nov 2019, 23:34</time>
      </address>
      <p>نخست وزیر روسیه به غرب هشدار داد در صورت عدم لغو تحریم‌های غذایی، روسیه نیز از اقدامات تلافی جویانه دست نخواهد کشید.</p>
      <p>به گزارش فارس، نخست وزیر روسیه پس از دیدار با نخست وزیر فنلاند در یک نشست خبری با هشدار به غرب گفت، تا زمانی که تحریم‌های غرب علیه کشورش پابرجاست، روسیه نیز اقدامات محدود‌کننده و تلافی‌جویانه خود را متوقف نخواهد ساخت.</p>
      <p>به نوشته «پراودا»، «دیمیتری مدودوف» نخست وزیر روسیه در این زمینه گفت: «اگر ما در مورد گام‌های نخست از جانب روسیه که لغو برخی اقدامات محدود‌کننده و تلافی‌جویانه است، حرفی می‌زنیم این بدان مفهوم نیست که قصد داریم چیزی را لغو کنیم. البته روسیه می‌تواند نخستین کشور در لغو گام‌های ضد تحریمی باشد.»</p>
      <p>نخست وزیر روسیه در ادامه گفت: «تحریم‌ها کسی را خوشحال نمی‌کند و بسیاری نیز اقدامات تلافی‌جویانه روسیه را خوشایند نمی‌دانند. با این حال، شرکت‌های روسی هستند که از اجرای اقدامات تلافی‌جویانه روسیه حمایت می‌کنند.»</p>
      <p>نخست‌وزیر روسیه تأکید کرد با این که این کشور می‌تواند اقدام‌های ضد تحریمی و تلافی‌جویانه را برای مدت طولانی حفظ کند، اما قادر است روابط با کشورهای اروپایی را  نیز توسعه دهد.</p>
      <p>نخست وزیر روسیه ادامه داد: «ما صبر می‌کنیم تا ببینیم که اوکراین می‌تواند مناقشات داخلی خود را حل کند یا خیر. این امر ممکن است باعث بهبود روابط ما با اتحادیه اروپا شود. اگر آن‌ها نتوانند گامی به جلو بردارند و تحریم‌ها تداوم یابند، گام‌های متقابل و ضد تحریمی ما نیز برای مدت طولانی باقی خواهد ماند.»</p>
      <p>بعد از برگزاری همه‌پرسی در «کریمه» و موافقت اهالی این منطقه با پیوستن  به روسیه، غرب تحریم‌هایی علیه روسیه اعمال کرد. شبه جزیره کریمه خط جدایی میان حامیان اتحادیه اروپا و روسیه ‌است و حدود ۶۰ درصد از جمعیت بیش از ۲ میلیون نفری این شبه جزیره، روس تبارند.</p>
      <p>این شبه جزیره در سال ۲۰۱۴ و پس از سقوط دولت مرکزی اوکراین توسط گروه‌های مورد حمایت غرب و قدرت گرفتن روس‌گرایان در شرق اوکراین، در جریان یک همه پرسی از اوکراین جدا شد و به روسیه پیوست. </p>
      <p>به نوشته پراودا، روسیه نیز اقدامات تنبیهی و ضد تحریمی را به جریان انداخت  و مانع از واردات کالاهای کشاورزی، مواد خام و فرآورده‌های غذایی از کشورهای موافق با تحریم روسیه از جمله آمریکا، کانادا، استرالیا، نروژ و اتحادیه اروپا شد.</p>
      <p>«ولادیمیر پوتین» رئیس جمهور روسیه نیز در جولای (تیر) ۲۰۱۹ تحریم غذایی علیه کشورهای حامی تحریم‌های روسیه در سال ۲۰۱۴ را تمدید کرد. مقامات روس بر این باورند که این تحریم‌ها موجب افزایش مجدد تولید محصولات کشاورزی در این کشور خواهد شد.</p>
    </article>
  </body>
</html>