<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/klaus-iohannis-este-solicitat-sa-il-declare-persona-non-grata-pe-ambasadorul-rusiei-la-bucuresti-to_1406732.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T23:38:58+00:00"/>
    <meta property="og:title" content="Klaus Iohannis este solicitat să îl declare persona non-grata pe ambasadorul Rusiei la București: Totul a plecat de la replica pentru Majestatea Sa Margareta"/>
    <meta property="og:description" content="Schimbul de replici între Custodele Coroanei României, Majestatea Sa Margereta și Moscova este pe cale să degenereze. Alianța Națională pentru..."/>
  </head>
  <body>
    <article>
      <h1>Klaus Iohannis este solicitat să îl declare persona non-grata pe ambasadorul Rusiei la București: Totul a plecat de la replica pentru Majestatea Sa Margareta</h1>
      <address><time datetime="2019-11-25T23:38:58+00:00">25 Nov 2019, 23:38</time> by <a rel="author">Ioana Necula</a></address>
      <p>Schimbul de replici între Custodele Coroanei României, Majestatea Sa Margereta și Moscova este pe cale să degenereze. Alianța Națională pentru Restaurarea Monarhiei a reacționat în urma răspunsului pe care Ambasadă Rusiei la București i l-a dat Majestății Sale Margareta și i-a cerut președintelui Klaus Iohannis să-l declare pe ambasarorul Rusiei Valery Kuzmin persona non-grata. Nemulțumirea membrilor  Alianței Naționale pentru Restaurarea Monarhiei au făcut această solicitare către președintele României, după ce Ambasada Rusiei la București ar fi acuzat-o pe Majestatea Sa că a atacat Moscova în baza unor informații culese din fake news-uri americane. Custodele coroanei a acuzat pe 21 noiembrie Rusia că este răspunzătoare pentru tot răulsuferit de țările care au aparținut fostei "cortine de fier".</p>
      <p>"Alianța Națională pentru Restaurarea Monarhiei nu este deloc surprinsă că Rusia încă vede în Coroana Română o amenințare la adresa planurilor și intereselor sale în România, dar și în zona Balcanilor și a Mării Negre. Asta, din cauza numeroaselor episoade istorice zbuciumate pe care ni le-a "oferit" marele vecin de la răsărit în decursul istoriei statelor românești și a României.</p>
      <p>Relație istorică tensionată România-Rusia</p>
      <p>Nu este locul aici să le amintim pe toate, dar nu vom uita niciodată raptul țarist al Basarabiei din data de 16 mai 1812, raptul bolșevic din 28 iunie 1940 și din nou, din vara anului 1944, anexarea celor 3 județe de la Gurile Dunării, Cahul, Ismail, Bolgrad în 1878, dar și "camaradereasca" cerere de a dezarma brava armata română condusă de Principele Carol I după ce luptase cot la cot cu armata țaristă, aflată tot sub comanda Domnitorului României, în Bulgaria, între 1877-1878, împotriva Imperiului Otoman. În urma acelui război Imperiul Otoman a fost alungat din Bulgaria care a devenit autonomă, iar România independentă.</p>
      <p>De asemenea, nu uităm și va rămâne o pată neagră în istoria Rusiei, comportamentul soldaților ruși înregimentați pe frontul românesc, care au trecut de partea revoluției bolșevice în iarna lui 1917-1918 provocând numeroase pierderi și necajuri armatei române și populației din Moldova, după ce țara noastră pornise ca aliat al Imperiului Țarist în prima mare conflagrație mondială.</p>
      <p>Instaurarea republicii în România, ”opera” URSS</p>
      <p>Au trecut 72 de ani de când agenții Moscovei la București, cu ajutorul Armatei Roșii, au alungat ilegal, ilegitim, folosind amenințarea armelor, Dinastia Română și pe tânărul și curajosul nostru rege Mihai I.</p>
      <p>Spre desosebire de dinastia țaristă a Romanovilor care a fost exterminată de "oamenii noi ere bolșevice" într-o singură noapte, Dinastia Română este vie, prezentă și în slujba țării.</p>
      <p>Asta înseamnă că misiunea Coroanei de a promova și apăra Țara de inamici este îndeplinită și de actuala generație regală.</p>
      <p>Credem că acest lucru este cel care a iritat și a enervat la culme reprezentanții în România ai Federației Ruse, acum câteva zile, prezenți la seara regală a Corpului Diplomatic de la Palatul Regal.</p>
      <p>Atac suburban al ambasadei Rusiei la adresa MS Margareta a României</p>
      <p>Ambasada Federației Ruse a avut o reacție suburbană, care depășește uzanțele diplomatice, amintește de propaganda comunistă și reia multe dintre marotele promovate de diplomația domnului Putin din prezent. Se pare că spiritul lui Andrei Vâșinski, artizanul comunizării și subjugării României, încă dăinuie între pereții clădirii ambasadei de pe bulevardul Kiseleff.</p>
      <p>Furia imperialistă a ambasadei ruse, care în ultimele luni a lansat mai multe idei revizioniste și mincioase vizavi de relația bilaterală româno-rusă, a fost provocată de discursul pro-NATO și pro-UE susținut de Majestatea Sa Margareta, Custodele Coroanei Române, în fața a peste 80 de diplomați străini adunați în Sala Tronului, a Palatului Regal din București. Domnul ambasador Kuzmin, care înainte să vină la București a fost în misiune în Basarabia, teritoriul românesc anexat ilegal de URSS după al doilea război mondial, a fost și el prezent la discurs și probabil că s-a simțit "atacat" de adevărurile spuse de moștenitoarea Regelui Mihai.</p>
      <p>Majestatea Sa Margareta a României, care astăzi ar fi fost prima Regină Domnitoare a României, dacă țara pe care Valery Kuzmin o slujește precum a slujit-o și Andrei Vâșinski și-ar fi văzut doar de propriile nevoi, a vorbit despre răul făcut în Europa de Est de URSS, în trecut, și de Rusia, în prezent.</p>
      <p>România și Polonia unite din nou în fața amenințării rusești</p>
      <p>" În urmă cu câteva luni, România și-a unit mâinile cu Polonia și Statele Baltice la 80 de ani de la semnarea Pactului Molotov-Ribbentrop, un odios tratat semnat de dictaturile ucigașe ale secolului al XX-lea. De asemenea, susținem cu toată inima eforturile actuale ale NATO de a stimula apărarea aliaților noștri baltici; securitatea lor rămâne securitatea noastră. Salut și contribuțiile aliaților noștri în apărarea României. Dar mă întreb doar dacă facem destul, având în vedere problemele cu care ne confruntăm în Ucraina și în jurul Mării Negre.</p>
      <p>Permiteți-mi să vă reamintesc: toate atacurile Rusiei asupra securității noastre, de la atacul asupra Georgiei din 2008 până la atacul asupra Ucrainei din 2014 și intervenția militară rusă în Orientul Mijlociu în 2015 s-au întâmplat în partea noastră a lumii, în jurul a ceea ce obișnuia să fie numit „flancul sudic" al NATO. Am sporit bugetele noastre de apărare și vom continua în acest sens. Dar cu toții ar trebui să rămânem fideli principiului nostru cardinal, potrivit căruia securitatea europeană este indivizibilă; aceasta este lecția pe care am învățat-o din ororile secolului trecut. " a transmis Majestatea Sa Margareta, Custodele Coroanei Române.</p>
      <p>Rusia, agresivă și revizionistă cu România</p>
      <p>Alianța Națională pentru Restaurarea Monarhiei nu este mirată deloc că Ambasada Rusiei, țară care are o agendă revizionistă și agresivă în raport cu România, a catalogat aceste declarații "țipătul războinic al „șoimilor" , "fake news", "În spiritul celor mai grave fobii istorice cultivate încă în „Vechiul Regat", "propagandă NATO" și "citate din discursurile actualului președinte american".</p>
      <p>ANRM dorește să reamintească domnului ambasador Kuzmin, deși cu siguranță știe, că Familia Regală a României, mai ales Regele Mihai, Regina Ana și fiica lor cea mare, de jure Regina Margareta, a făcut eforturi uriașe ca România post-comunistă să intre în NATO și UE, deoarece aici este locul României. Țara noastră ar fi fost încă de la început membră al acestor structuri dacă cizma grea a Armatei Roșii de ocupație nu s-ar fi așezat pe gâtul nostru atunci când ne-a "eliberat" de suveranitate, independență, tradiții și credință, condamnându-ne la 45 de ani de sărăcie, foamete, teroare și la pierderea identității și demnității.</p>
      <p>De asemenea, încercările de a pune un semn de egal între Marea Unire de la 1918 cu referendumul făcut sub amenințarea armelor în Crimeea, prin care peninsula ucraineană "a votat" să se unească cu Rusia în 2014, nu ne provoacă surpriză, ci doar repulsie.</p>
      <p>Restul marotelor propagandei imperialite rusești nu merită comentate. Nici nu merită să comentăm mujicia de care a dat dovadă Ambasada Rusiei când s-a referit la Majestatea Sa Margareta, gazda ambasadorului Kuzmin la seara regală în onoarea Corpului Diplomatic din 22 noiembrie, drept "doamna Margareta". Este de neîngăduit, mai ales că nu a fost doar o dată.</p>
      <p>Ambasada Federației Ruse de la București nu este la prima "abatere" revizionistă din acest an. Menționăm aici că ocuparea țării în 1944 de Armata Roșie a fost descrisă drept "eliberare" de către diplomații Moscovei. Totuși, trebuie să menționăm că personalul ambasadei își face datoria, anume să urmeze linia dată de Moscova, chiar dacă acea linie este mincioasă, agresivă și revizionistă.</p>
      <p>Discursul MS Margareta a României, perfect adaptat politicii externe</p>
      <p>Agresiunea verbală față de Majestatea Sa Margareta nu face decât să arate încă o dată, dacă mai era nevoie, că discursul adresat corpului diplomatic la București și-a atins ținta și temerile vechilor agresați rămân, politica de alianțe a României fiind astfel justificată.</p>
      <p>Putem spune, fără să ne înșelăm, că atunci când Rusia sau agenții ei atacă, critică și insultă membrii Dinastiei Române, este limpede că aceștia din urmă veghează cu înțelepciune asupra națiunii noastre și îndreaptă țara noastră pe drumul cel bun al istoriei.</p>
      <p>Rămânem încrezători că România va reveni la forma de guvernământ tradițională, monarhia constituțională, ce a făurit România modernă, independentă și mare, în ciuda tuturor piedicilor tot mai dese interne și externe.</p>
      <p>Iohannis să îl declare persona non-grata pe Valery Kuzmin, ambasadorul Rusiei la București</p>
      <p>În final, ne dorim ca situația neplăcută creată de ultimele declarații ale Ambasadei Rusiei la București să nu se mai repete.</p>
      <p>În acest sens, cerem Președintelui României, dl. Klaus Werner Iohannis, reconfirmat recent în funcție cu un scor ce nu mai are nevoie de alte argumente, precum și Ministerului Afacerilor Externe să demareze procedurile pentru declararea domnului ambasador al Federației Ruse la București, Valery Kuzmin, persona non-grata și trimiterea înapoi în Rusia", se arată în comunicatul Consiliului Director al Alianței Naționale pentru Restaurarea Monarhiei.</p>
    </article>
  </body>
</html>