<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/leo-grozavu-antrenor-sepsi-delegarea-lui-coltescu-coincidenta-sau-prostie_1406737.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T23:18:52+00:00"/>
    <meta property="og:title" content="Leo Grozavu, antrenor Sepsi: Delegarea lui Colțescu, COINCIDENȚĂ sau PROSTIE"/>
    <meta property="og:description" content="Leo Grozavu, antrenorul lui Sepsi Sfântu Gheorghe, a acuzat și el arbitrajul din meciul cu FC Viitorul, de luni, scor 4-1, în care echipa sa a..."/>
  </head>
  <body>
    <article>
      <h1>Leo Grozavu, antrenor Sepsi: Delegarea lui Colțescu, COINCIDENȚĂ sau PROSTIE</h1>
      <address><time datetime="2019-11-25T23:18:52+00:00">25 Nov 2019, 23:18</time> by <a rel="author">Maria Stan</a></address>
      <p>Leo Grozavu, antrenorul lui Sepsi Sfântu Gheorghe, a acuzat și el arbitrajul din meciul cu FC Viitorul, de luni, scor 4-1, în care echipa sa a avut doi eliminați încă din minutul 36. Tehnicianul spune că delegarea lui Sebastian Colțescu poate fi considerată coincidență sau prostie.</p>
      <p>"Mi-e și greu să vorbesc. Mi-e rușine de mine că trebuie să vorbesc despre domnul Colțescu, e al nu știu câtelea joc pe care îl strică în Liga 1. Și azi a avut o prestație jalnică, dar nu doar din cauza lui am pierdut. Atât timp cât primele două faulturi au fost cartonașe, era foarte clar. Eram avizați, le-am transmis și jucătorilor, dar n-au știut nici ei să gestioneze. E dificil să joci contra unui asemenea arbitru. Nu mai vorbesc de penalty-ul dat adversarului la 3-1. Comisia Centrală a Arbitrilor știa că următoarea etapă jucam cu Craiova și ne-au trimis arbitru din Craiova. Acum nu știu dacă e coincidență sau prostie", a spus Grozavu, la Digi Sport.</p>
      <p>Răzvan Tincu a fost eliminat de Sebastian Colţescu pentru cumul de cartonaşe galbene, în minutul 33. Trei minute mai târziu, algerianul Rachid Bouhenna a fost şi el eliminat din acelaşi motiv.</p>
      <p>FC Viitorul a învins-o pe Sepsi Sfântu Gheorghe, luni, la Ovidiu, scor 4-1, în runda cu numărul 17 din Liga 1. Oaspeţii au evoluat în dublă inferioritate numerică din minutul 36.</p>
    </article>
  </body>
</html>