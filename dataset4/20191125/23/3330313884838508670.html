<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905234/-ik-denk-dat-het-schuurs-met-mart-nez-wordt-en-marin-op-het-middenveld-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T23:35:00+00:00"/>
    <meta property="og:title" content="Perez voorspelt opstelling Ajax: 'Ik zet m'n geld op Marin op het middenveld'"/>
    <meta property="og:description" content="Kenneth Perez is ervan overtuigd dat Erik ten Hag tegen OSC Lille voor Perr Schuurs en Lisandro Martínez in de verdediging kiest. Ajax moet het woensdag in de Champions League doen zonder de geschorsten Daley Blind en Joël Veltman. &quot;Het wordt een moeilijke pot. Lille is niet op z'n best, maar als ze een goede dag hebben en voorin niet zo blind zijn, kunnen ze echt in gevaar komen&quot;, vertelt Perez bij Voetbalpraat op FOX Sports. &quot;Ik denk dat het Schuurs met Martínez wordt en Marin op het middenveld.&quot;"/>
  </head>
  <body>
    <article>
      <h1>Perez voorspelt opstelling Ajax: 'Ik zet m'n geld op Marin op het middenveld'</h1>
      <address>
        <time datetime="2019-11-25T23:35:00+00:00">25 Nov 2019, 23:35</time>
      </address>
      <p>
        <b>Kenneth Perez is ervan overtuigd dat Erik ten Hag tegen OSC Lille voor Perr Schuurs en Lisandro Martínez in de verdediging kiest. Ajax moet het woensdag in de Champions League doen zonder de geschorsten Daley Blind en Joël Veltman.</b>
      </p>
      <p>"Het wordt een moeilijke pot. Lille is niet op z'n best, maar als ze een goede dag hebben en voorin niet zo blind zijn, kunnen ze echt in gevaar komen", vertelt Perez bij Voetbalpraat op <a href="https://www.foxsports.nl/nieuws/artikel/3150568/podcast-voetbalpraat-november-3150568">FOX Sports</a>. "Ik denk dat het Schuurs met Martínez wordt en Marin op het middenveld."</p>
      <p>"Marin heeft zó weinig laten zien", voegt NOS-commentator Arno Vermeulen toe. "Ga je die nu op het middenveld inbrengen? Ik denk dat hij het zo laat staan. Ajax speelt tegen de nummer tien van Frankrijk, ze hebben echt een beter elftal en gaan de wedstrijd in handen nemen dan dicteren. Dan zul je misschien een goal tegenkrijgen."</p>
      <p>Perez countert. "Je doet nu net alsof Marin geen bal over kan spelen. Ik heb Álvarez nog nooit centraal achterin gezien, dus ik kan niet beoordelen of hij daar heel goed is. Marin heeft op het middenveld gespeeld. Dat heeft hij tegen PSV in de Johan Cruijff Schaal heel goed gedaan. Daarna viel hij tegen en daardoor is hij ook uit het elftal gegaan. Daarom zet ik m'n geld liever op Marin op het middenveld."</p>
    </article>
  </body>
</html>