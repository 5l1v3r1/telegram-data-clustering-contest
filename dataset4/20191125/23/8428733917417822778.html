<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/spotkanie-z-mikolajem-w-ldk/46972"/>
    <meta property="og:site_name" content="Limanowa.in"/>
    <meta property="article:published_time" content="2019-11-25T23:26:00+00:00"/>
    <meta property="og:title" content="Spotkanie z Mikołajem w LDK"/>
    <meta property="og:description" content="Limanowski Dom Kultury serdecznie zaprasza wszystkie dzieci w wieku przedszkolnym oraz szkolnym na spotkanie ze Świętym Mikołajem, który 8 grudnia odwiedzi LDK."/>
  </head>
  <body>
    <article>
      <h1>Spotkanie z Mikołajem w LDK</h1>
      <address>
        <time datetime="2019-11-25T23:26:00+00:00">25 Nov 2019, 23:26</time>
      </address>
      <p>Limanowski Dom Kultury serdecznie zaprasza wszystkie dzieci w wieku przedszkolnym oraz szkolnym na spotkanie ze Świętym Mikołajem, który 8 grudnia odwiedzi LDK.</p>
      <p>Spotkanie odbędzie się w sali kinowej Kina Klaps przy ul. Łososińskiej 23.</p>
      <p>O godzinie 13:00 oraz 15:30 dzieci do lat 6 będą mogły obejrzeć spektakl teatralny pt.: „Bajkowe Święta” przygotowany przez Teatr Nowy z Nowego Sącza.</p>
      <p>To 40 minutowy spektakl przygotowany specjalnie na okres przedświąteczny, połączony z zabawą z najmłodszą publicznością.</p>
      <p>
        <b>Na godzinę 17:30 LDK zaprasza dzieci starsze na specjalnie przygotowaną projekcję filmu pt.: „Jak zostać Świętym Mikołajem”.</b>
      </p>
      <p>Lucia mieszka ze swoimi rodzicami na północy Grenlandii. Jej tata pracuje jako Święty Mikołaj. Dziewczynka chciałaby pójść w ślady ojca i uczyć się tajników jego zawodu. Niestety tylko chłopcy mogą uczęszczać do międzynarodowej szkoły dla Mikołajów. Lucia nie daje jednak za wygraną i przekonuje dyrektora szkoły, aby pozwolił jej udowodnić, że jest tak samo dobra jak oni. </p>
      <p>By to osiągnąć, musi spełnić największe, świąteczne marzenie pewnego chłopca o imieniu Albert — sprawić, aby jego ojciec cierpiący na tajemniczą chorobę wyzdrowiał. Mężczyzna został nią zarażony przez Krampusa - Złego Ducha Świąt. Dziewczynka zdaje sobie sprawę, że to zadanie niemalże nie do wykonania. Jednak to jej nie powstrzymuje. </p>
      <p>Wraz ze swym ojcem wyrusza na poszukiwania Złego Ducha Świąt. Tak rozpoczyna się niesamowita, świąteczna przygoda podczas której Lucia pozyska niespodziewanych sprzymierzeńców, z których pomocą zmierzy się z Krampusem. </p>
      <figure>
        <iframe src="https://www.youtube.com/embed/9RZl2qXyeWw" width="640" height="360" data-service="Youtube" scrolling="no"/>
      </figure>
      <p>Pomiędzy spektaklami a przed projekcją filmu, będzie możliwość spotkania ze Świętym Mikołajem, który rozda dzieciom prezenty oraz wykona z dziećmi pamiątkowe zdjęcia.</p>
      <p>O godz. 15:00 nastąpi wręczenie nagród w I konkursie plastycznym „Świąteczna bombka bożonarodzeniowa” - LDK zapraszamy na tą godzinę wszystkich biorących udział w konkursie po odbiór wyróżnień.  </p>
      <p>Niewątpliwie dodatkową atrakcją dla dzieci będą specjalnie przygotowane WARSZTATY Z ROBIENIA KARTEK ŚWIĄTECZNYCH! Od godz. 14:00 do 17:00  instruktor plastyk będzie czekał na dzieci, aby razem z nimi wykonać niepowtarzalne kartki, którymi dzieci będą mogły obdarować wyjątkową dla siebie osobę. </p>
      <p>Warunkiem uczestnictwa w Mikołajkach jest zakup biletu w cenie 5 zł. Bilety można nabyć w kasie Kina Klaps (ul. Łososińska 23).</p>
      <figure>
        <img src="https://limanowa.in/files/news/Plakat%20Mikolajki%202019-1574697016.jpg"/>
      </figure>
    </article>
  </body>
</html>