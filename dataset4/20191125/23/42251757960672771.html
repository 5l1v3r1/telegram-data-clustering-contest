<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Vaterpolo/a315681-Radanovic-za-SK-Crnogorski-vaterpolo-ide-napred.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T23:20:00+00:00"/>
    <meta property="og:title" content="Radanović za SK: Crnogorski vaterpolo ide napred"/>
    <meta property="og:description" content="Vaterpolisti Jadrana osvojili su Kup Crne Gore. Novljani su stigli do devetog trofeja u nizu, a ljubitelji vaterpola imali su priliku da uživaju u sjajnom finalnom turniru."/>
  </head>
  <body>
    <article>
      <h1>Radanović za SK: Crnogorski vaterpolo ide napred</h1>
      <h2>Vaterpolisti Jadrana osvojili su Kup Crne Gore. Novljani su stigli do devetog trofeja u nizu, a ljubitelji vaterpola imali su priliku da uživaju u sjajnom finalnom turniru.</h2>
      <address><time datetime="2019-11-25T23:20:00+00:00">25 Nov 2019, 23:20</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170467/jpeg/Petar-Radanovic.jpg"/>
        <figcaption>
          <cite>VK Jadran</cite>
        </figcaption>
      </figure>
      <p>Novljani su u Podgoricu stigli sa ulogom favorita. Iako Jadran ima mladu ekipu, posle partija koje su izabranici Petra Radanovića pokazali u duelima sa evropski moćnim timovima kakvi su Jug, Solnok, Olimpijakos, Barseloneta i Špandau, gotovo svi su verovali da se pitanje pobednika turnira neće postavljati, ali...</p>
      <p>Ali, sa takvim epilogom se nisu složili vaterpolisti Primorca i Budve. Radi se o ekipama koje napreduju iz dana u dan i koje su baš u Podgorici pokazale da su konkurente Jadranu i da možemo očekivati zanimljivu borbu za šampionsku titulu, koju takođe brani Jadran.<br/>Novljani su u polufinalu od 0:4 stigli do 13:11 protiv Primorca. Budvu su u veliko finalu pobedili sa 9:8, iako su Budvani vodili većim delom meča, iako su imali šut za izjednačenje i peterce.</p>
      <p>„<i>Finalni turnir je u potpunosti opravdao očekivanja svih ljubitelja vaterpola u Crnoj Gori. Ponosni smo što smo stigli do devetog trofeja u nizu, a posebno nas srećnim čini način na koji smo odbranili Kup. Za rivale smo imali ekipe Primorca i Budve koji su pokazali veliki potencijal kao i kvalitet. Samo nekoliko dana posle meča protiv Barselonete gde smo bili na pragu podviga i pozitivnog rezultata protiv tima koji pretenduje na osvajanje titule klupskog prvaka Evrope, morali smo da uložimo i poslednji atom snage kako bi dobili Kotorane i Budvane, a to je jako, jako dobro za crnogorski vaterpolo u celini</i>“, naglasio je <b>Radanović</b> za Sport Klub i nastavio:</p>
      <p>„<i>Nije bilo opuštanja, nema traženja alibija u umoru. Primorac i Budva su pokazali da mogu da budu konkurentni Jadranu u borbi za trofeje, a samim tim vrlo brzo možemo očekivati i dobre partije i rezultate pomenutih klubova u Evropi. Nije bilo ni malo lako stići Primorac koji je meč otvorio serijom 4:0, ali smo uspeli. Meč protiv Budve je imao triler završnicu u kojoj smo odličnom odbranom u poslednjim sekundama uspeli da izbegnemo lutriju koju donosi izvođenje peteraca. Ponavaljam, srećan sam što je trofej ostao u Herceg Novom, a iskreno me raduje činjenica da Primorac i Budva napreduju iz dana u dan i da su sve bliži evropskom nivou. Iluzorno je trošiti reči koliko će to značiti državnom timu.“</i></p>
      <p>Vaterpoliste Jadrana novo iskušenje očekuje 3. decembra kada je na programu šesto kolo Lige šampiona i duel sa Jadranom iz Splita u Splitu. Regionalna liga se nastavlja naredne godine u februaru, a u međuvremenu, reprezentaciju Crne Gore, igrače do 20 godina očekuje učešće na Svetskom prvenstvu u Kuvajtu.</p>
    </article>
  </body>
</html>