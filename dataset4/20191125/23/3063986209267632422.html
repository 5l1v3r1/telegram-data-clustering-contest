<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843639"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T23:51:00+00:00"/>
    <meta property="og:title" content="৩০ নভেম্বরেই সাত কৃষি বিশ্ববিদ্যালয়ের সমন্বিত ভর্তি পরীক্ষা"/>
    <meta property="og:description" content="আগামী ৩০ নভেম্বরেই সাত কৃষি বিশ্ববিদ্যালয়ের সমন্বিত ভর্তি পরীক্ষা অনুষ্ঠিত হবে বলে জানিয়েছেন বাংলাদেশ কৃষি বিশ্ববিদ্যালয়ের উপাচার্য অধ্যাপক ড. লুৎফুল হাসান। তিনি বলেন, ভর্তি পরীক্ষার বিজ্ঞপ্তিতে প্রকাশিত নির্দেশাবলী মেনে যথাসময়ে ভর্তি পরীক্ষা গ্রহণের জন্য প্রস্তুতি চলছে। পরীক্ষা পেছানোর কোনো সম্ভাবনা দেখছি না। জানা গেছে, দেশের সাতটি কৃষি প্রধান পাবলিক বিশ্ববিদ্যালয়ে ২০১৯-২০২০ শিক্ষাবর্ষে সমন্বিত পদ্ধতিতে ভর্তি পরীক্ষার সিদ্ধান্ত নেওয়া হয়েছে। কিন্তু সমন্বিত পদ্ধতিতে সাতটি কৃষি বিজ্ঞান বিষয়ে ডিগ্রী প্রদানকারী বিশ্ববিদ্যালয়ের মোট আসন সংখ্যার মাত্র দশগুণ শিক্ষার্থীকে ভর্তি পরীক্ষায় অংশগ্রহণের সুযোগ দেওয়া হয়েছে। বাকি সিংহভাগ আবেদনকারীকে এসএসসি ও এইচএসসি বা সমমান জিপিএ ফলাফলের ভিত্তিতে বাদ দেওয়া হয়েছে যা বিজ্ঞপ্তিতেই উল্লেখ ছিল। এদিকে সমন্বিত ভর্তি পরীক্ষায় নির্ধারিত আসনের ১০ গুণের বেশি শিক্ষার্থী অংশ নিতে পারবে না- এমন শর্ত কেন অবৈধ ও বেআইনি ঘোষণা করা হবে না তা জানতে চেয়ে রুল জারি করা হয়েছে। শিক্ষা সচিব, সাতটি পাবলিক বিশ্ববিদ্যালয়ের ভিসিসহ ১১ বিবাদীকে চার সপ্তাহের মধ্যে রুলের জবাব দিতে বলা হয়েছে। বিচারপতি এম. ইনায়েতুর…"/>
  </head>
  <body>
    <article>
      <h1>৩০ নভেম্বরেই সাত কৃষি বিশ্ববিদ্যালয়ের সমন্বিত ভর্তি পরীক্ষা</h1>
      <address><time datetime="2019-11-25T23:51:00+00:00">25 Nov 2019, 23:51</time> by <a rel="author">আবুল বাশার মিরাজ, বাকৃবি</a></address>
      <p>আগামী ৩০ নভেম্বরেই সাত কৃষি বিশ্ববিদ্যালয়ের সমন্বিত ভর্তি পরীক্ষা অনুষ্ঠিত হবে বলে জানিয়েছেন বাংলাদেশ কৃষি বিশ্ববিদ্যালয়ের উপাচার্য অধ্যাপক ড. লুৎফুল হাসান। তিনি বলেন, ভর্তি পরীক্ষার বিজ্ঞপ্তিতে প্রকাশিত নির্দেশাবলী মেনে যথাসময়ে ভর্তি পরীক্ষা গ্রহণের জন্য প্রস্তুতি চলছে। পরীক্ষা পেছানোর কোনো সম্ভাবনা দেখছি না।</p>
      <p>জানা গেছে, দেশের সাতটি কৃষি প্রধান পাবলিক বিশ্ববিদ্যালয়ে ২০১৯-২০২০ শিক্ষাবর্ষে সমন্বিত পদ্ধতিতে ভর্তি পরীক্ষার সিদ্ধান্ত নেওয়া হয়েছে। কিন্তু সমন্বিত পদ্ধতিতে সাতটি কৃষি বিজ্ঞান বিষয়ে ডিগ্রী প্রদানকারী বিশ্ববিদ্যালয়ের মোট আসন সংখ্যার মাত্র দশগুণ শিক্ষার্থীকে ভর্তি পরীক্ষায় অংশগ্রহণের সুযোগ দেওয়া হয়েছে। বাকি সিংহভাগ আবেদনকারীকে এসএসসি ও এইচএসসি বা সমমান জিপিএ ফলাফলের ভিত্তিতে বাদ দেওয়া হয়েছে যা বিজ্ঞপ্তিতেই উল্লেখ ছিল।</p>
      <p>এদিকে সমন্বিত ভর্তি পরীক্ষায় নির্ধারিত আসনের ১০ গুণের বেশি শিক্ষার্থী অংশ নিতে পারবে না- এমন শর্ত কেন অবৈধ ও বেআইনি ঘোষণা করা হবে না তা জানতে চেয়ে রুল জারি করা হয়েছে। শিক্ষা সচিব, সাতটি পাবলিক বিশ্ববিদ্যালয়ের ভিসিসহ ১১ বিবাদীকে চার সপ্তাহের মধ্যে রুলের জবাব দিতে বলা হয়েছে। বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের হাইকোর্ট বেঞ্চ রবিবার (২৪ নভেম্বর) এই রুল জারি করেন।</p>
      <p>উল্লেখ্য, বিজ্ঞপ্তির শর্তানুযায়ী সাতটি পাবলিক বিশ্ববিদ্যালয়ে যে আসন আছে তাতে প্রায় ৩৪ হাজার শিক্ষার্থী পরীক্ষায় অংশ নিতে পারবে। কিন্তু আবেদন করেছে ৭৪ হাজারেরও বেশি শিক্ষার্থী। আবেদনকারীদের প্রত্যেকের কাছ থেকে এক হাজার টাকা করে নেওয়া হয়েছে। ফলে প্রায় ৪০ হাজার শিক্ষার্থী অনিশ্চয়তার মধ্যে পড়েছে। এ অবস্থায় ভর্তি পরীক্ষার বিজ্ঞপ্তির বৈধতা চ্যালেঞ্জ করে এবং সকল আবেদনকারীর অংশগ্রহণের সুযোগ দেওয়ার নির্দেশনা চেয়ে রিট আবেদন করা হয়।</p>
    </article>
  </body>
</html>