<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/chastyna-potentsiinykh-usynovliuvachiv-vyide-z-tini-vil-infikovanym-dozvolyly-braty-ditei-z-prytulkiv-203447.html"/>
    <meta property="og:site_name" content="5 канал"/>
    <meta property="article:published_time" content="2019-11-25T23:15:00+00:00"/>
    <meta property="og:title" content="&quot;Частина потенційних усиновлювачів вийде з тіні&quot;: ВІЛ-інфікованим дозволили брати дітей з притулків"/>
    <meta property="og:description" content="З 2015 року близько десятка родин, де той чи інший потенційний опікун живе з ВІЛ, домагалися скасування заборони на всиновлення"/>
  </head>
  <body>
    <article>
      <h1>"Частина потенційних усиновлювачів вийде з тіні": ВІЛ-інфікованим дозволили брати дітей з притулків</h1>
      <address>
        <time datetime="2019-11-25T23:15:00+00:00">25 Nov 2019, 23:15</time>
      </address>
      <p>Щороку 300 ВІЛ-інфікованих родин виявляли бажання всиновити дитину. Але зробити це їм не вдавалося. Хоча в Україні весь час діяв закон, в якому чітко вказано, що ВІЛ-інфіковані люди мають ті ж самі права і обов'язки, як і звичайні люди без статусу. Про це повідомляють у програмі "Час. Підсумки тижня" на "5 каналі". </p>
      <blockquote>Альбіна живе з хворобою вже 25 років. Вона – голова одеської громадської організації, яка допомагає ВІЛ-позитивним українцям. Півтора року тому від раку померла її давня знайома. Перед смертю вона просила нашу героїню оберігати її сина. Домовилися, що Альбіна, яка на той час встигла подружитися з дитиною, стане опікункою хлопчика.</blockquote>
      <p>"Коли мами не стало, я подала повний пакет документів у службу опіки дітьми. Після чого, 20 березня 2018 року, отримала офіційну відмову. Тобто, ВІЛ-позитивний статус виявився перепоною для того, щоб оформити опікунство", – розповідає Альбіна Котович.  </p>
      <figure>
        <iframe src="https://www.youtube.com/embed/LEcbbfUc73g" width="745" height="451" data-service="Youtube" scrolling="no"/>
      </figure>
      <blockquote>Мінохорони здоров'я у 2008 році визначило перелік захворювань, з якими про батьківство можна забути. Усиновлювачами не можуть бути хворі на туберкульоз, шизофренію, Альцейгмера, онкологію четвертої стадії, та ще з низкою інших хвороб. Серед них, зокрема, і ВІЛ.</blockquote>
      <p>Отримавши відмову, Альбіна боротися не припинила. Пішла до суду оскаржувати наказ МОЗ.</p>
      <blockquote>Альбіна та її адвокат домоглися, щоб суд дозволив їй бути опікуном. На початку листопада Феміда визнала – пункт наказу МОЗ, який забороняє ВІЛ-позитивним українцям усиновлювати дітей – суперечить Конвенції ООН про права людей з інвалідністю та скасував його.</blockquote>
      <p>Проте Альбіна, виборовши перемогу в суді для всіх ВІЛ-позитивних українців, стати опікуном так і не змогла. Доки справу розглядав суд, дитину її покійної товаришки всиновила інша родина.</p>
      <figure>
        <img src="https://www.5.ua/media/pictures/original/174315.jpg"/>
      </figure>
      <p>віл<a href="https://www.5.ua/">5 канал</a></p>
      <p>В організації "100 відсотків життя" розвіюють міфи щодо небезпеки ВІЛ-інфікованих. Антиретровірусна терапія, яку приймає людина все життя, вбиває вірус у крові до мінімуму.</p>
      <p>"У ВІЛ-позитивної людини, з наукової точки зору, не існує ніякої відмінності з точки зору функціонування. Вона ходить на роботу, займається спортом. ВІЛ-позитивна людина може виховувати дитину усиновлену і дає їй можливість вирости, здобути освіту і жити собі далі. І сама перепона мала гуманітарний характер, тому що це було порушення прав людини", – розповідає голова благодійної організації "100% життя" Дмитро Шерембей.</p>
      <blockquote>З 2015 року близько десятка родин, де той чи інший потенційний опікун живе з ВІЛ, домагалися скасування заборони на всиновлення, порахували в офісі Уповноваженого Верховної Ради з прав людини. І це лише ті, хто наважився відкрити свій статус. Решта обходили табу нелегально. Лілія одна з таких.</blockquote>
      <p>"Ми звернулися до лікаря з проханням, що хочемо усиновити офіційно дитину. На жаль, є така ось проблема. Лікарі нам зробили, що в нього немає ВІЛ. Виписка про здоров'я була зроблена така, як потрібно для усиновлення", – приховує своє обличчя Лілія.</p>
      <p>Після рішення суду, яке стало прецедентом в Україні, всиновлювати дітей зможуть всі українці, які живуть з ВІЛ. Тепер шансів отримати нову родину матимуть більше дітлахів, а ще тут точно знають, яким має бути ідеальний опікун.</p>
      <figure>
        <img src="https://www.5.ua/media/pictures/original/174314.jpg"/>
      </figure>
      <p>віл<a href="https://www.5.ua/">5 канал</a></p>
      <p>Як повідомляв 5UA., в країні понад 244 тисячі <a href="https://www.5.ua/suspilstvo/suprun-rozpovila-skilky-ukraintsiv-zhyve-z-vil-infektsiieiu-194354.html">осіб живуть із ВІЛ-інфекцією</a>, і лише половина з них знає про свій статус. Вчасне діагностування хвороби є запорукою ефективного лікування, яке істотно продовжує життя.</p>
      <p>
        <i>
          <b>Ганна Рибалка, Ольга Дунська, Олексій Тищенко, 5 канал</b>
        </i>
      </p>
    </article>
  </body>
</html>