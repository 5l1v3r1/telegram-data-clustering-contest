<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807508/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D8%B3%D8%A7%D9%84-%DB%B9%DB%B8"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T23:18:00+00:00"/>
    <meta property="og:title" content="پیش‌بینی قیمت مسکن در سال ۹۸"/>
    <meta property="og:description" content="یک کارشناس بازار مسکن با بیان این‌که تقاضای بالقوه‌ای برای خرید خانه در سطح کشور وجود دارد که از توان کافی برخوردار نیست، گفت: با توجه به افت شدید توان طرف تقاضا بسیار بعید است که افزایش نرخ سوخت تاثیری در قیمت مسکن ایجاد کند."/>
  </head>
  <body>
    <article>
      <h1>پیش‌بینی قیمت مسکن در سال ۹۸</h1>
      <h2>یک کارشناس بازار مسکن با بیان این‌که تقاضای بالقوه‌ای برای خرید خانه در سطح کشور وجود دارد که از توان کافی برخوردار نیست، گفت: با توجه به افت شدید توان طرف تقاضا بسیار بعید است که افزایش نرخ سوخت تاثیری در قیمت مسکن ایجاد کند.</h2>
      <address>
        <time datetime="2019-11-25T23:18:00+00:00">25 Nov 2019, 23:18</time>
      </address>
      <p>به گزارش گروه اقتصادی <a href="https://snn.ir/">خبرگزاری دانشجو</a>، فرشید پورحاجت اظهار کرد: با توجه به افت شدید معاملات، داده‌هایی که از بازار مسکن ارایه می‌شود بیان‌کننده همه‌ی واقعیت نیست. مضافا بر این‌که در حال حاضر معاملات در مناطقی خاص صورت می‌گیرد و توزیع خرید و فروش در تمام مناطق تهران و حتی کل کشور به صورت یکسان نیست.</p>
      <p>وی افزود: کاهش نسبی قیمت مسکن شهر تهران در دو سه ماه اخیر به ثبات اقتصادی مربوط می‌شود که ریسک سرمایه‌گذاری در دو بخش خرید و ساخت را کاهش داد. از سوی دیگر ثبات  بازارهای موازی مسکن، تقاضا را به  سمت بازار ملک هدایت کرد. بعد از یک دوره پرالتهاب در سال ۱۳۹۷ که فعالیت‌های  سوداگرانه در بازار ملک را تشدید کرده بود بازار در ماه‌های اخیر به آرامش نسبی رسیده و به همین دلیل رغبت فعالان عرصه ساخت و ساز برای حضور در بازار  بیشتر شده است. برخی از متقاضیان مصرفی نیز در این شرایط اقدام به خرید کردند که به افزایش نسبی معاملات انجامید.</p>
      <p>این کارشناس بازار مسکن با اشاره به کاهش  ۱.۸ درصد ماهیانه قیمت مسکن شهر تهران و افزایش ۱۷ درصدی معاملات در آبان ماه تصریح کرد: اگر به همین منوال ثبات اقتصادی در بازار حاکم باشد می‌توان امیدوار بود که خرید و فروش مسکن به تدریج افزایش یابد. بازار مسکن هنوز جاذبه خود را دارد. میزان ثبت نامی که برای طرح اقدام ملی مسکن در برخی  استان‌ها صورت گرفته موید این موضوع است که تقاضای بالقوه برای مسکن در سراسر کشور وجود دارد اما شرایط برای آنها فراهم نیست که باید در جای خود مورد تحلیل قرار گیرد.</p>
      <p>پورحاجت با بیان این‌که در کشور با کسری چهار میلیون واحد مسکونی مواجهیم و به همین میزان انباشت تقاضا وجود دارد گفت: ۴۰۰ هزار واحد طرح اقدام ملی مسکن در واقع ۱۰ درصد نیاز بازار مسکن است. یعنی عملا ۹۰ درصد متقاضیان با این  شرایط صاحب مسکن نمی‌شوند.</p>
      <p>وی خاطرنشان کرد: در ابتدای پروژه  مسکن مهر وقتی فراخوان داده شد ۴.۵ میلیون نفر به عنوان متقاضی در سامانه ثبت نام کردند. زمانی که اعلام شد آورده متقاضیان باید یک میلیون تومان باشد یک میلیون نفر انصراف دادند. وقتی که مکان‌ها مشخص شد ریزش دیگری صورت گرفت. در حال حاضر نیز در سامانه مسکن ملی متناسب با ظرفیت وزارتخانه ثبت نام شده و هنوز مردم نمی‌دانند باید ۳۰ درصد پیش پرداخت  بدهند که ۳۰ درصد یک واحد ۷۵ متری حدود ۷۰ میلیون تومان می‌شود. باید ببینیم مردم می‌توانند این مبالغ را تامین کنند یا خیر. در حال حاضر واحد مسکونی آماده هم هست که مردم بتوانند بخرند اما نمی‌توانند اقدام کنند و احتمال  ریزش وجود دارد.</p>
      <p>
        <b>پیش‌بینی قیمت مسکن در سال ۹۸</b>
      </p>
      <p>دبیر کانون انبوه‌سازان درباره تاثیر نرخ سوخت بر  قیمت مسکن گفت: مهم‌ترین عامل رکودی حال حاضر بازار مسکن، کاهش قدرت خرید متقاضیان است. وقتی قیمت یک کالای استراتژیک مثل بنزین افزایش می‌یابد ممکن است التهاباتی را در کوتاه مدت در برخی کالاها ایجاد کند.   اما در بخش  مسکن، علی‌رغم وجود تقاضای بالقوه‌ای که دیده می‌شود  هر نوع افزایش قیمت، عمق  رکود را بیشتر می‌کند. لذا رشد قیمت‌ها در بازار مسکن بعید به نظر  می‌رسد.</p>
      <p> آبان ماه ۱۳۹۸ <b>قیمت مسکن در تهران</b> به ۱۲ میلیون و ۶۱۷ هزار تومان در هر متر مربع رسید که نسبت به ماه قبل ۱.۸ درصد کاهش و نسبت به ماه مشابه سال قبل ۳۷ درصد افزایش یافته است. آن‌طور که دفتر  اقتصاد مسکن وزارت راه و شهرسازی گزارش داده، آبان ماه ۱۳۹۸ تعداد معاملات مسکن در تهران به ۴۰۶۸ فقره رسید که نسبت به مهرماه  امسال ۱۷.۷ درصد افزایش و نسبت به آبان ماه پارسال ۴۲ درصد کاهش یافته است.</p>
    </article>
  </body>
</html>