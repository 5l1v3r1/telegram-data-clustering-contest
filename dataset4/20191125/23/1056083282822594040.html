<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402614/%D8%AC%D8%B2%DB%8C%DB%8C%D8%A7%D8%AA-%D9%85%D8%B9%D8%A7%D9%81%DB%8C%D8%AA-%D9%85%D8%A7%D9%84%DB%8C%D8%A7%D8%AA%DB%8C-%D8%A7%D9%88%D9%84%DB%8C%D8%A7%D8%A1-%D9%85%D8%B9%D9%84%D9%88%D9%84%D8%A7%D9%86-%D8%B4%D8%AF%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T23:33:00+00:00"/>
    <meta property="og:title" content="جزییات معافیت مالیاتی اولیاء معلولان شدید"/>
    <meta property="og:description" content="معاون امور توان‌بخشی سازمان بهزیستی کشور جزئیات آیین نامه اجرایی قانون حمایت از حقوق معلولان مبنی بر «معافیت ۵۰ درصدی حقوق و مزایا یا دستمزد مشمول مالیات یکی از اولیاء افراد دارای معلولیت شدید یا خیلی شدید» را تشریح کرد."/>
  </head>
  <body>
    <article>
      <h1>جزییات معافیت مالیاتی اولیاء معلولان شدید</h1>
      <address><time datetime="2019-11-25T23:33:00+00:00">25 Nov 2019, 23:33</time> by <a rel="author">پریشاد احمدی</a></address>
      <p>معاون امور توان‌بخشی سازمان بهزیستی کشور جزئیات آیین نامه اجرایی قانون حمایت از حقوق معلولان مبنی بر «معافیت ۵۰ درصدی حقوق و مزایا یا دستمزد مشمول مالیات یکی از اولیاء افراد دارای معلولیت شدید یا خیلی شدید» را تشریح کرد.</p>
      <p><b>محمد نفریه در گفت‌وگو با ایسنا، </b>با بیان اینکه بنابر تصمیم هیئت وزیران، آیین نامه اجرایی قانون حمایت از حقوق معلولان مبنی بر معافیت ۵۰ درصدی حقوق و مزایا یا دستمزد مشمول مالیات یکی از اولیاء افراد دارای معلولیت شدید یا خیلی شدید به تصویب رسیده است، گفت: این آیین نامه مربوط به ماده ۲۵ قانون حمایت از حقوق معلولان است. بر این اساس یکی از والدین معلولان شدید یا خیلی شدید اعم از اینکه فرزند معلول آنها در منزل یا مراکز نگهداری یا بیمارستان نگهداری شوند، از این معافیت مالیاتی برخوردارند. </p>
      <p>
        <b>وی با بیان اینکه یک میلیون و ۴۷۵ هزار معلول تحت پوشش سازمان بهزیستی هستند که از این تعداد بیش از ۵۷۰ هزار نفر معلولیت خیلی شدید دارند، افزود: این معافیت مالیاتی به افرادی تعلق می‌گیرد که در مراکز دولتی یا غیر دولتی مشغول به کار هستند و حقوق دریافت می‌کنند و از حقوق این افراد مبلغی به عنوان مالیات کسر می‌شود.</b>
      </p>
      <p>معاون امور توان‌بخشی سازمان بهزیستی کشور تصریح کرد: قانون حمایت از حقوق معلولان ۵ آیین نامه و یک اساس نامه مربوط به حمایت از فرصت‌های شغلی دارد و آیین نامه مذکور چهارمین آیین‌نامه مصوب بود که مربوط به ماده ۲۵ است. همچنین آیین نامه‌های مربوط به مواد ۹ ، ۱۲ و ۱۳ هم در هیئت وزیران تصویب شده است.</p>
      <p><b>نفریه در خصوص زمان اجرای این آیین نامه هم توضیح داد: آیین‌نامه مذکور به محض اینکه توسط هیئت وزیران ابلاغ شود، قابلیت اجرایی پیدا می‌کند و احتمالا هفته آینده همزمان با روز جهانی معلولان این آیین نامه‌ها برای اجرا ابلاغ می‌شوند. این معلولان باید به سازمان بهزیستی مراجعه کنند و درخواست دهند. بعد از تایید شدت معلولیت در کمیسون‌های مربوطه، سازمان بهزیستی آنها را به اداره مالیات معرفی می‌کند تا ۵۰ درصد مالیاتشان بخشیده شود</b>.</p>
      <p>
        <b>وی در ادامه تاکید کرد: ممکن است فردی تحت پوشش بهزیستی نباشد، اما از معلول شدید و خیلی شدید نگهداری کند؛ آنها نیز شامل حال این آیین نامه می‌شوند، بنابراین اینطور نیست که این آیین نامه فقط به معلولان تحت پوشش سازمان بهزیستی تعلق بگیرد، بلکه کلیه افرادی که از معلولان شدید و خیلی شدید نگهداری می‌کنند، شامل این آیین نامه هستند.</b>
      </p>
      <p><b>به گزارش ایسنا،</b> بنا به گفته محمد شریعمتداری، وزیر تعاون، کار و رفاه اجتماعی، همه اقدامات مربوط به فرآیند تقاضا، صدور گواهی و ارسال آن به اداره امور مالیاتی از طریق سامانه‌های الکترونیکی دستگاه‌های ذی ربط انجام می‌شود.</p>
      <p>انتهای پیام</p>
    </article>
  </body>
</html>