<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/naftogaz-gotovyj-otrymaty-borg-vid-gazpromu-u-vyglyadi-gazu.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T23:45:28+00:00"/>
    <meta property="og:title" content="“Нафтогаз” готовий отримати борг від “Газпрому” у вигляді газу"/>
    <meta property="og:description" content="&quot;Нафтогаз&quot; готовий отримати борг від &quot;Газпрому&quot; у вигляді газу"/>
  </head>
  <body>
    <article>
      <h1>“Нафтогаз” готовий отримати борг від “Газпрому” у вигляді газу</h1>
      <h2>Сума боргу складає 3 мільярди доларів</h2>
      <address>
        <time datetime="2019-11-25T23:45:28+00:00">25 Nov 2019, 23:45</time>
      </address>
      <figure>
        <img src="https://1news.com.ua/wp-content/uploads/2019/11/13-9.jpg"/>
      </figure>
      <p>НАК “Нафтогаз України” готовий розглянути пропозицію щодо отримання 3 мільярдів доларів від російського ПАТ “Газпром” за рішенням Стокгольмського арбітражу через поставки газу.</p>
      <p>Про це заявив виконавчий директор групи Нафтогаз Юрій Вітренко, – інформує 1NEWS.</p>
      <p>“Ми зауважили, що ми готові конструктивно розглядати пропозиції Газпрому щодо виконання рішень Стокгольмського арбітражу і відповідної мирової угоди. На сьогоднішній день за остаточним та обов’язковим для виконання рішенням Стокгольмського арбітражу, який визначений у нашому контракті з Газпромом як механізм вирішення спорів, Газпром має сплатити Нафтогазу приблизно 3 мільярди доларів США. Нас влаштовують грошові кошти, але якщо Газпром хоче сплатити цей борг через поставки газу, ми готові розглянути таку пропозицію. Додам, що в арбітражах ми переважно захищаємся від позовів Газпрому, і навіть коли ми подаємо позови з нашого боку, то це позови про компенсацію збитків від дій Газпрому, зокрема через невиконання Газпромом своїх контрактних зобов’язань”, – навів Вітренко витяг з відповіді Нафтогазу на пропозицію Газпрому щодо транзиту газу.</p>
      <p>При цьому у відповіді Газпрому, як вів далі Вітренко, “ми зазначили, що врегулювання попередніх та нових спорів між Нафтогазом та Газпромом, відкликання нашої скарги в антимонопольний орган Євросоюзу на порушення з боку Газпрому законодавства Євросоюзу про захист конкуренції, а також врегулювання ситуації зі штрафом, який Антимонопольний комітет України наклав на Газпром за зловживання домінуючим становищем, не має бути передумовою для продовження транзиту, оскільки новий контракт на транзит має укладатися за європейськими правилами з відокремленим від Нафтогазу оператором, і такий контракт має бути справедливими і збалансованим сам по собі”.</p>
      <p>Джерело: <a href="https://www.unn.com.ua/uk/news/1837677-naftogaz-gotoviy-rozglyanuti-mozhlivist-otrimati-borg-vid-gazpromu-gazom">УНН</a></p>
    </article>
  </body>
</html>