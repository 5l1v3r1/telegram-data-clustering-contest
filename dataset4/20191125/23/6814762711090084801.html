<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SZEbC/pozor-na-nemecke-bankere"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T23:05:00+00:00"/>
    <meta property="og:title" content="Pozor na německé bankéře"/>
    <meta property="og:description" content="Krize k nám zpravidla chodívají z Německa, na něž jsme navázáni nejvíc z celé Evropy. A jak je silnou stránkou Německa dlouhodobě jeho průmysl, který z něj dělá velkou exportní mašinu, slabinou jsou tamní banky. Němci nejsou přirozenými finančníky jako třeba Britové. Většinou na trendy na finančním trhu, které rozhodují, koho a jak zasáhnou různé výkyvy ekonomiky, reagují toporně a pozdě."/>
  </head>
  <body>
    <article>
      <h6 class="kicker">komentář</h6>
      <h1>Pozor na německé bankéře</h1>
      <address><time datetime="2019-11-25T23:05:00+00:00">25 Nov 2019, 23:05</time> by <a rel="author" href="https://echo24.cz/author/lenka-zlamalova" target="_blank">Lenka Zlámalová</a></address>
      <slideshow>
        <figure>
          <img src="https://echo24.cz/img/5ddc2590ffd8fa2b1e84ca62/1040/540/FIT?_sig=MyJLyWpkTHkKrZhhm7l-Lqf6LQjFtF0-jl_kz8TgTwY"/>
          <figcaption>
            <cite>echo</cite>
          </figcaption>
        </figure>
        <figure>
          <img src="https://echo24.cz/img/5ddc2dbaffd8fa2b1e855d24/1040/540/FIT?_sig=tdOg3FBmneKG0Zruqee--i3_5a0u5P-bzGoxHo4cFi0"/>
          <figcaption>
            <cite>Deutsche Bank<br/>foto: Shutterstock</cite>
          </figcaption>
        </figure>
      </slideshow>
      <p>Krize k nám zpravidla chodívají z Německa, na něž jsme navázáni nejvíc z celé Evropy. A jak je silnou stránkou Německa dlouhodobě jeho průmysl, který z něj dělá velkou exportní mašinu, slabinou jsou tamní banky. Němci nejsou přirozenými finančníky jako třeba Britové. Většinou na trendy na finančním trhu, které rozhodují, koho a jak zasáhnou různé výkyvy ekonomiky, reagují toporně a pozdě.</p>
      <p>Bývalý investiční bankéř a později autor bestsellerů z prostředí vysokých financí Michael Lewis po finanční krizi 2008 popisoval, jak se všichni v tušení, že speciální cenné papíry, v nichž byly rozmixované špatné americké hypotéky, začínají být velmi nebezpečné, rychle stahovali z trhu s nimi. Do poslední chvíle, než se trh zhroutil, tam už obchodoval jediný hráč. Německá banka IKB. Anglosaští bankéři svým německým kolegům, kteří do trpkého finále plnili příkazy seshora, říkali kořeni. Tato banka také mimo jiné až do roku 2017 byla největším věřitelem Agrofertu, který má ve svěřenském fondu zaparkovaný Andrej Babiš. Pak se stáhla. Těžko říct, jestli si Babiše vyhodnotila i ona jako hodně nebezpečného klienta, nebo ji k tomu v době, kdy byl ještě trestně stíhán pro podvod, donutil bankovní dohled.</p>
      <p>Německé banky zároveň nejsou zrovna etalonem průhlednosti: ta největší z nich, Deutsche Bank, bývá dokonce často vydávána za příklad toho, jak by se banky řídit neměly. Kvůli chování na trhu v časech finanční krize 2008 vyfasovala několikamiliardovou pokutu od amerického finančního regulátora (spolu s ní samozřejmě i některé americké banky). Později byla vyšetřována kvůli porušení všemožných sankcí od Íránu po Rusko.</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5ddc2590ffd8fa2b1e84ca62/500/260?_sig=GietGVH4_Wrvce3mofNxdaEFkTBxwKAqHF3s37r_r38"/>
        </a>
      </figure>
      <p>Proto je teď potřeba brát varování německé Bundesbanky, že se výrazně zhoršuje kondice a riziko v německém finančním systému, vážně. Ratingová agentura Moody’s snížila největším německým bankám Deutsche Bank a Commerzbank, které se neúspěšně pokoušely o spojení, hodnocení ze stabilního na negativní. Bundesbanka varuje, že v portfoliích velkých německých bank přibývá rizikových úvěrů. Zmíněná Deutsche Bank, kolem které se točí celý německý finanční systém, jen za prvních devět měsíců letošního roku prodělala čtyři miliardy eur.</p>
      <p>České banky nemají přímo německé vlastníky. Ty největší jsou v rukách Rakušanů, Francouzů, Belgičanů a Italů. Finanční systém ale stojí na důvěře. Znepokojení vyvolávaly před časem už zprávy, že se do potíží dostávají některé italské banky. Ty ale nebyly pro celý evropský finanční systém tak důležité. Právě výše citovaná Deutsche Bank patří mezi takzvané systémově důležité banky. Prakticky to znamená mezi banky, jejichž potíže můžou rozkolísat celý finanční systém. Banky jsou dnes zatíženy výrazně většími dluhy než před krizí 2008.</p>
      <related>
        <a href="https://echo24.cz/author/lenka-zlamalova"/>
      </related>
      <p> </p>
    </article>
  </body>
</html>