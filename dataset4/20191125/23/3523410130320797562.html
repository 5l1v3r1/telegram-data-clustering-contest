<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642089/%D8%AA%D8%B4%D8%B1%DB%8C%D8%AD-%D8%B9%D9%85%D9%84%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B1%D8%AA%D8%B4-%DB%8C%D9%85%D9%86-%D8%AF%D8%B1-%D8%AA%D8%B9%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T23:35:00+00:00"/>
    <meta property="og:title" content="تشریح عملیات جدید ارتش یمن در تعز"/>
    <meta property="og:description" content="سخنگوی نیرو‌های مسلح یمن از انجام یک عملیات جدید در غرب این کشور خبر داد و به تشریح آن پرداخت."/>
  </head>
  <body>
    <article>
      <h1>
        <a href="https://www.bultannews.com/fa/news/642089/%D8%AA%D8%B4%D8%B1%DB%8C%D8%AD-%D8%B9%D9%85%D9%84%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B1%D8%AA%D8%B4-%DB%8C%D9%85%D9%86-%D8%AF%D8%B1-%D8%AA%D8%B9%D8%B2">تشریح عملیات جدید ارتش یمن در تعز</a>
      </h1>
      <h2>سخنگوی نیرو‌های مسلح یمن از انجام یک عملیات جدید در غرب این کشور خبر داد و به تشریح آن پرداخت.</h2>
      <address><time datetime="2019-11-25T23:35:00+00:00">25 Nov 2019, 23:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یحیی سریع، سخنگوی نیرو‌های مسلح <b>یمن</b> از انجام یک عملیات جدید به نام عملیات «ان عدتم عدنا» در غرب این کشور خبر داد و افزود: این عملیات در منطقه المخا در استان<b> تعز</b> صورت گرفته است.</p>
      <p>یحیی سریع تصریح کرد: در این عملیات از ۹ فروند موشک بالستیک و بیش از ۲۰ پهپاد استفاده شده است و بیش از ۳۵۰ نفر از متجاوزان تبعه سعودی، اماراتی و سودانی کشته و زخمی شدند.</p>
      <p>سخنگوی نیروهای مسلح یمن با تاکید بر خسارات مالی و نظامی گسترده وارده به متجاوزان، هدف از این عملیات را پاسخ به تجاوزات ائتلاف سعودی در الحدیده و سواحل غربی یمن برشمرد و گفت یمن پاسخ تجاوزات را به شدت خواهد داد.</p>
      <p>او اضافه کرد: در این عملیات، چند دستگاه رادار دشمن از کار افتاد و منهدم شد و علاوه بر این سامانه‌های موشکی پاتریوت آن‌ها در حملات هوایی و موشکی منهدم شد. در این عملیات همچنین پنج انبار مهمات و چندین دستگاه خودرو و نفربر در این پایگاه‌ها منهدم شد.</p>
      <p>سخنگوی نیرو‌های مسلح یمن تاکید کرد: ما برابر حملات و تجاوزات و بدعهدی‌های دشمن در الحدیده و ساحل غربی بیکار نخواهیم نشست و با قدرت به آن‌ها پاسخ خواهیم داد. این عملیات در پاسخ به نقض‌های مکرر متجاوزان در ساحل غربی صورت گرفت که آن‌ها تاکنون بیش از ۱۲۰ حمله و تلاش برای پیشروی داشته اند. از زمان اجرای آتش بس، شمار نقض‌های توافق سوئد توسط متجاوزان به ۳۰ هزار و ۸۴۴ مورد رسیده است که هزار و ۳۳۶ مورد آن مربوط به حملات هوایی است. تعداد حملات هوایی در الحدیده از زمان اجرای آتش بس به ۶۷ مورد رسیده است که ۲۲ مورد آن امروز صورت گرفت که شهید یا زخمی شدن شماری از یمنی‌ها را به دنبال داشت.</p>
      <p>عربستان و امارات با ائتلاف با برخی دیگر از کشور‌های عربی، یمن را از سال ۹۴ مورد حملات خود قرار داده‌اند و علاوه بر به شهادت رساندن مردم این کشور، برخی از تاسیسات حیاتی آن را منهدم کرده‌اند.</p>
    </article>
  </body>
</html>