<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710273"/>
    <meta property="og:site_name" content="ישראל היום"/>
    <meta property="article:published_time" content="2019-11-25T23:55:19+00:00"/>
    <meta property="og:title" content="חשש להרס כבד: משחטת רכב באתר ארכאולוגי"/>
    <meta property="og:description" content="אתר &quot;אל־חרבה&quot; הפלשתיני בשומרון יושב כבר בתקופה הרומית • מיזם &quot;שומרים על הנצח&quot; יוצא למאבק במשחטה סביבה"/>
  </head>
  <body>
    <article>
      <h1>חשש להרס כבד: משחטת רכב באתר ארכאולוגי</h1>
      <h2>אתר "אל־חרבה" בשומרון יושב כבר בתקופה הרומית • מיזם "שומרים על הנצח" יוצא למאבק במשחטה • המינהל האזרחי: "המקרה מוכר לגורמי האכיפה"</h2>
      <address><time datetime="2019-11-25T23:55:19+00:00">25 Nov 2019, 23:55</time> by <a rel="author" href="https://www.israelhayom.co.il/writer_articles?tid=304" target="_blank">אפרת פורשר</a></address>
      <p>מתחת לאף של כולם פועלת משחטת רכבים בלב <a href="https://www.israelhayom.co.il/article/674491">אתר ארכיאולוגי</a> בשומרון, ומעלה חשש כבד להרס העתיקות במקום. בעקבות כך, מיזם "שומרים על הנצח" דורש מהממשלה לאמץ תוכנית חירום לאומית לשמירה על אתרי מורשת.</p>
      <p>מדובר באתר הארכיאולוגי המכונה "אל־חרבה" שליד שבי שומרון. האתר עבר בעבר סקר ונחפר על ידי קמ"ט ארכיאולוגיה במינהל האזרחי, ואותרו בו שלוש תקופות יישוב, הקדומה שבהן מהתקופה הרומית - אז היה שם בית חווה רומי שהתפתח ליישוב קטן. </p>
      <p>הממצאים המעניינים ביותר נוגעים לסביבות המאה הרביעית לספירה - כאשר במקום פעל יישוב שומרוני שוקק חיים. בחפירות באתר נמצאו חלק מקירות בית הכנסת, וכן רצפת פסיפס יפה ששוכנת כיום במוזיאון השומרוני הטוב הממוקם בכביש ירושלים־ים המלח. כמו כן, נמצאו במקום מקוואות טהרה ומדרגות. </p>
      <p>ככל הידוע, היישוב השומרוני המרשים נחרב במהלך ההתקוממויות של השומרונים נגד האימפריה הביזנטית במאות החמישית והשישית לספירה.</p>
      <h4>"מציאות עגומה"</h4>
      <p>המשחטה במקום פועלת לפחות שנתיים, ומתצלומי אוויר שצולמו עולה כי היא הולכת ומתרחבת. מי שגילו את המשחטה היו אנשי המיזם "שומרים על הנצח". </p>
      <p>זוהי קואליציה של ארגונים לשימור אתרי מורשת אשר נלחמים בהרס ובשוד עתיקות ביהודה ושומרון. "משחטת הרכב על גבי אתר עתיקות משקפת מציאות עגומה של פגיעה מתמשכת באתרי מורשת ועתיקות ביהודה ושומרון שסובלים מהזנחה, שוד והרס", אומר איתן מלט, רכז הפעילות ב"שומרים על הנצח", ומוסיף: "אנו קוראים למדינת ישראל לאמץ את מתווה תוכנית החירום הלאומית שהגשנו לשרי הממשלה, לשמור על אתרי המורשת ולעקור את התופעה החמורה מהשורש".</p>
      <p>מהמינהל האזרחי נמסר בתגובה: "המקרה המדובר מוכר לגורמי האכיפה במינהל האזרחי, והאכיפה תתבצע בהתאם לסמכויות ולנהלים ובכפוף לסדר העדיפויות ולשיקולים המבצעיים".</p>
    </article>
  </body>
</html>