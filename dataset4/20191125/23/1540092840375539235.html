<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198607/o-ohe-zita-apo-to-afganistan-na-termatistei-i-via-se-varos-ton-gynaikon"/>
    <meta property="og:site_name" content="CNN.gr"/>
    <meta property="article:published_time" content="2019-11-25T23:00:52+00:00"/>
    <meta property="og:title" content="Ο ΟΗΕ ζητά από το Αφγανιστάν να τερματιστεί η βία σε βάρος των γυναικών"/>
    <meta property="og:description" content="Η αποστολή των Ηνωμένων Εθνών στο Αφγανιστάν ζήτησε από την κυβέρνηση της Καμπούλ να καταβάλει προσπάθεια για να τερματιστεί η βία σε βάρος των γυναικών, η..."/>
  </head>
  <body>
    <article>
      <h1>Ο ΟΗΕ ζητά από το Αφγανιστάν να τερματιστεί η βία σε βάρος των γυναικών</h1>
      <h2>Η αποστολή των Ηνωμένων Εθνών στο Αφγανιστάν ζήτησε από την κυβέρνηση της Καμπούλ να καταβάλει προσπάθεια για να τερματιστεί η βία σε βάρος των γυναικών, η οποία παρουσιάζει ανοδικές τάσεις, σύμφωνα με μια πρόσφατη έκθεση της Αφγανικής Επιτροπής Ανθρωπίνων Δικαιωμάτων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 01:00 , 26 November 2019</p>
      <p>Η <b>Αλέτα Μίλερ</b>, η εκπρόσωπος του ΟΗΕ-Γυναίκες για το Αφγανιστάν, κατήγγειλε ότι τα ανθρώπινα δικαιώματα των γυναικών και των κοριτσιών στη χώρα εξακολουθούν να παραβιάζονται, σε μια ανακοίνωση που εξέδωσε με την ευκαιρία της Παγκόσμιας Ημέρας κατά της βίας σε βάρος των γυναικών. Αν και αναγνώρισε ότι έχει καταγραφεί κάποια πρόοδος, με τον διορισμό γυναικών σε θέσεις εισαγγελέων και δικαστών, κάλεσε την κυβέρνηση «να διπλασιάσει τις προσπάθειες για να εφαρμοστεί πλήρως ο νόμος» και να <b>παύσει η ατιμωρησία των βίαιων εγκλημάτων.</b></p>
      <p>Ο νόμος αυτός που αφορά την εξάλειψη της βίας κατά των γυναικών <b>χρονολογείται από το 2009.</b></p>
      <p>Η ανεξάρτητη Επιτροπή Ανθρωπίνων Δικαιωμάτων του Αφγανιστάν (AIHRC) έκανε λόγο για <b>αύξηση κατά 8,2% των βιαιοπραγιών</b> από τον Μάρτιο μέχρι τον Οκτώβριο φέτος, σε σύγκριση με την ίδια περίοδο του 2018. Στην έκθεσή της, που δημοσιοποιήθηκε το Σάββατο η Επιτροπή ανέφερε ότι κατέγραψε 2.762 τέτοια συμβάντα σε όλη τη χώρα. Τα πιο συνηθισμένα είναι η<b> λεκτική και ψυχολογική βία (37,7%)</b>, η <b>σωματική βία (26%,</b> περιλαμβάνονται και 30 δολοφονίες) και η <b>βία οικονομικής φύσης (17%)</b>, κυρίως η μη καταβολή διατροφής.</p>
      <p>Ο πολύ μικρός <b>αριθμός σεξουαλικών εγκλημάτων (4% του συνόλου)</b> οφείλεται στο γεγονός ότι<b> αποτελούν «ταμπού» για την κοινωνία και δεν καταγγέλλονται.</b></p>
      <p>Μια εκπρόσωπος του Παρατηρητηρίου Ανθρωπίνων Δικαιωμάτων (HRW), η Χέδερ Μπαρ, υπογράμμισε ότι οι βιαιοπραγίες εναντίον των γυναικών συχνά δεν καταγγέλλονται, σε όλες τις χώρες του κόσμου, επειδή οι γυναίκες δεν περιμένουν ότι θα βρουν βοήθεια από το δικαστικό σύστημα, ότι αντί να δικαιωθούν θα προκαλέσουν κλιμάκωση της βίας, ότι θα εξευτελιστούν. Πολλές δέχονται πιέσεις από τις οικογένειές τους να μην μιλήσουν. Όμως στο Αφγανιστάν <b>ο βαθμός αποσιώπησης αυτών των βιαιοτήτων έχει φτάσει σε ακραίο σημείο</b>, τόνισε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198384/fantasteite-na-zeite-edo-epistoli-ekklisi-apo-prosfyga-poy-zei-sti-moria">«Φανταστείτε να ζείτε εδώ»: Επιστολή – έκκληση από πρόσφυγα που ζει στη Μόρια</a>
        </li>
        <li>
          <a href="https://www.cnn.gr/news/kosmos/story/198371/gallia-oxi-sti-via-se-varos-ton-gynaikon-apo-xiliades-diadilotes">Γαλλία: «Όχι» στη βία σε βάρος των γυναικών από χιλιάδες διαδηλωτές</a>
        </li>
        <li>
          <a href="https://www.cnn.gr/news/kosmos/story/197188/afganistan-toylaxiston-epta-nekroi-se-vomvistiki-epithesi-stin-kampoyl">Αφγανιστάν: Τουλάχιστον επτά νεκροί σε βομβιστική επίθεση στην Καμπούλ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/11934/hnomena-ethni">ΗΝΩΜΕΝΑ ΕΘΝΗ</a>
        </li>
        <li>
          <a href="https://www.cnn.gr/eidhseis/tag/143/afganistan">ΑΦΓΑΝΙΣΤΑΝ</a>
        </li>
        <li>
          <a href="https://www.cnn.gr/eidhseis/tag/13417/kampoyl">ΚΑΜΠΟΥΛ</a>
        </li>
        <li>
          <a href="https://www.cnn.gr/eidhseis/tag/35374/dikaiwmata-gynaikwn">ΔΙΚΑΙΩΜΑΤΑ ΓΥΝΑΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/26/198620/snapshot/2767294.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198615/snapshot/1-n29.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198616/snapshot/seismos-lekkas.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
    </article>
  </body>
</html>