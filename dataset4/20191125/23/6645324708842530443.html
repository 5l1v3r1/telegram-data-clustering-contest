<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/analysis/borisov-akcentira-vyrhu-energijnoto-sytrudnichestvo-sys-sasht-news_1409697.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T23:30:00+00:00"/>
    <meta property="og:title" content="Борисов акцентира върху енергийното &quot;сътрудничество&quot; със САЩ"/>
    <meta property="og:description" content="България високо цени стратегическото си партньорство със Съединените американски щати и съм уверен, че днешната ни среща ще е от голяма полза за неговото развитие."/>
  </head>
  <body>
    <article>
      <h1>Борисов акцентира върху енергийното "сътрудничество" със САЩ</h1>
      <address><time datetime="2019-11-25T23:30:00+00:00">25 Nov 2019, 23:30</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>България високо цени стратегическото си партньорство със Съединените американски щати и съм уверен, че днешната ни среща ще е от голяма полза за неговото развитие. Това заяви министър-председателят Бойко Борисов в началото на срещата си с президента на САЩ Доналд Тръмп. <br/><br/><br/>„За мен е изключителна чест и привилегия да проведем нашата среща в Белия дом – символ на свободата и демокрацията“, отбеляза още премиерът Борисов. Българският министър-председател изрази удовлетворение от установения устойчив политически диалог на всички равнища и изрази увереност, че по-нататъшното му активизиране ще има ползи и за двете държави.</p>
      <related>
        <a href="https://www.actualno.com/america/sreshtata-mejdu-trymp-i-borisov-zapochna-s-pohvala-news_1409691.html"/>
      </related>
      <p>Министър-председателят Бойко Борисов акцентира върху отличното партньорство между България и САЩ в редица сфери. В разговора си с американския президент Доналд Тръмп премиерът Борисов посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70.</p>
      <figure>
        <img src="https://i.actualno.com/actualno_2013/upload/2019/11/25/0102790001574718540_big.jpg"/>
      </figure>
      <p>Българският министър-председател специално акцентира върху индустриалното сътрудничество, което съпътства модернизацията на българските въоръжени сили. Премиерът Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.</p>
      <related>
        <a href="https://www.actualno.com/america/poptodorova-sreshtata-mejdu-borisov-i-trymp-shte-ima-silen-regionalen-rezonans-news_1409403.html"/>
      </related>
      <p>Друга тема, която открои министър-председателят Борисов, беше значението на търговско-икономическите отношения между България и САЩ. Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Българският министър-председател посочи предимствата на България като инвестиционна дестинация. <br/>Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.</p>
    </article>
  </body>
</html>