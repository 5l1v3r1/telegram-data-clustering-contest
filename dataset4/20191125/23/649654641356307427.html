<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/sarcevic-da-sam-ja-sef-sinisi-malom-ne-bih-mu-dozvolio-ostavku/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T23:07:20+00:00"/>
    <meta property="og:title" content="Šarčević: Da sam ja šef Siniši Malom, ne bih mu dozvolio ostavku"/>
    <meta property="og:description" content="Ministar prosvete, nauke i tehnološkog razvoja Mladen Šarčević rekao je da on, da je šef Siniši Malom, ne bi ministru dao da podnese ostavku i dodao da je priča o doktoratu Malog &quot;obojena politikom&quot;."/>
  </head>
  <body>
    <article>
      <h1>Šarčević: Da sam ja šef Siniši Malom, ne bih mu dozvolio ostavku</h1>
      <address><time datetime="2019-11-25T23:07:20+00:00">25 Nov 2019, 23:07</time> by <a rel="author">Danas Online</a></address>
      <p>
        <b>Ministar prosvete, nauke i tehnološkog razvoja Mladen Šarčević rekao je da on, da je šef Siniši Malom, ne bi ministru dao da podnese ostavku i dodao da je priča o doktoratu Malog „obojena politikom“.</b>
      </p>
      <p>Kako prenosi Tanjug, Mladen Šarčević je istakao da postoji mnogo primera akademske nečestitosti, a da se sada samo govori o doktoratu Malog.</p>
      <p>„Imam utisak da se cela priča oko doktorata Siniše Malog obojila politikom. Njegovo je moralno pravo kako će on da postupi. Ja ne odlučujem o takvim stvarima, mogu samo kao građanin da dam svoje mišljenje“ istakao je Šarčević na pitanje novinara.</p>
      <p>Ministar prosvete je rekao da ne bi dovodio u pitanje ono što Mali radi, jer smatra da obavlja odličan posao, te da su odvojene stvari ono što Mali obavlja kao ministar i njegovo usavršavanje kao akademskog građanina.</p>
      <p>„Veoma sam zadovoljan, kao resorni ministar, jer je ove godine prosveta dobila 7,36 odsto. Dakle, razumeo je da prosveti treba više, i to je odlično“, naveo je Šarčević.</p>
      <p>Prema njegovim rečima, najveća greška Malog je to što nije predstavio „sve ono što je dobro iz njegovog doktorata“.</p>
      <p>Dodaje da se „Pandorina kutija“ otvorila i da će sada „gomila slučajeva da ispliva“.</p>
      <p>Kako kaže, postoje slični dokazi za ljude koji su upućivali na taj slučaj, te da njihovi radovi „ne odgovaraju doktoratu“.</p>
      <p>„U ovom slučaju, posledice bi trebalo da snose oni koji su dozvolili da se politika meša u visoko obrazovanje. Onog dana kada je neko ušao u zgradu Filozofskog fakulteta kako bi se obratio građanima, prekršeno je pet zakona. Zabranjeno je da se neko obraća iz ustanove. Slična je situacija sa protestima studenata i Rektoratom. Kada je neko sa Ekonomskog fakulteta tražio da se ljudi politički izjasne, preko fakultetskog mejla, prekršio je zakon“, rekao je Šarčević, navodi Tanjug.</p>
      <p>
        <a href="https://www.danas.rs/politika/vucic-odluka-o-doktoratu-malog-duboko-politicka-nece-uticati-na-njegovo-mesto-u-vladi/">Predsednik Srbije Aleksandar Vučić je ranije izjavio da je odluka Univerziteta u Beogradu o doktoratu ministra finansija Siniše Malog „duboko politička“, ali da ta odluka neće uticati na mesto Malog u Vladi jer se „za izbor ministara analiziraju uspesi“.</a>
      </p>
      <h3>Povezani tekstovi:</h3>
    </article>
  </body>
</html>