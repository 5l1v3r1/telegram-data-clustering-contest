<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Jordi-Sanchez-desestima-unilateral-dialeg_0_2350564986.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T23:00:00+00:00"/>
    <meta property="og:title" content="Un 94,6% de la militància d'ERC avala que la direcció iniciï una negociació amb el PSOE"/>
    <meta property="og:description" content="JxCat i els republicans exigeixen diàleg entre governs i “sense condicions” i només els diferencia la mediació internacional"/>
  </head>
  <body>
    <article>
      <h1>Un 94,6% de la militància d'ERC avala que la direcció iniciï una negociació amb el PSOE</h1>
      <h2>JxCat i els republicans exigeixen diàleg entre governs i “sense condicions” i només els diferencia la mediació internacional</h2>
      <address>
        <time datetime="2019-11-25T23:00:00+00:00">25 Nov 2019, 23:00</time>
      </address>
      <p>JxCat i ERC posen preu a la investidura de Pedro Sánchez, en un gir de guió respecte a la seva estratègia dels últims mesos. Si bé després del 28-A Esquerra es va mostrar disposada a facilitar el govern del PSOE sense res a canvi, ara condiciona la seva abstenció reclamant una taula de negociació per resoldre el conflicte. Ahir, el partit va obtenir l’aval del 94% dels militants que van participar en la consulta interna -amb participació rècord del 70%-. Per la seva banda, JxCat, que durant la campanya electoral va signar un manifest de l’ANC de Lleida asseverant que “no negociaria ni facilitaria la investidura als partits del 155”, també s’obre a replantejar-se el no a Pedro Sánchez si hi ha un diàleg “entre iguals” i “sense condicions”.</p>
      <p>Esquerra i JxCat, doncs, mouen peça en la mateixa direcció a l’espera de rebre una resposta del PSOE que, tot i que va ensenyar la seva cara més dura amb Catalunya abans del 10-N, ara ha rubricat un preacord amb Podem per fer el primer govern de coalició a Espanya des de la Transició. Aixó sí, amb el rebuig frontal i d’entrada al referèndum i l’autodeterminació.</p>
      <h3>Les condicions d’ERC</h3>
      <p>ERC insisteix que s’obrirà a abstenir-se en la investidura si el PSOE s’avé a crear una taula de negociació amb quatre punts clau: que sigui entre els governs català i espanyol; que s’hi pugui parlar de tot, per tant, també d’autodeterminació i presos; que tingui un “calendari definit” i, finalment, que els acords que eventualment en surtin se sotmetin a una votació de tots els catalans.</p>
      <p>La secretària general adjunta dels republicans, Marta Vilalta, va defensar ahir l’actitud “responsable” per buscar una “solució democràtica” al conflicte català. I en una entrevista a Euskadi Irratia, el president d’Esquerra, Oriol Junqueras, va reafirmar aquesta posició: “Rebutjarem la investidura si no hi ha una mesa de negociació per resoldre el conflicte”. Aquesta és precisament la premissa de la pregunta que ERC va plantejar a les seves bases i que ara serveix per afegir pressió al PSOE en les negociacions que començaran “els propers dies”, segons Vilalta. Fonts republicanes apunten que “el més lògic” és que ho fessin aquesta mateixa setmana tenint en compte que els dos partits s’han mostrat disposats a parlar. Això sí, reclamen al president espanyol que l’inici immediat de les converses no provoqui “pressa” per arribar a un acord, que prefereixen que es vagi madurant a foc lent. Els republicans, a més, tenen una nova cita amb la militància el 21 de desembre per aprovar els nous estatuts i el nou full de ruta del partit.</p>
      <h3>JxCat i el mediador internacional</h3>
      <p>JxCat va reunir ahir l’espai de coordinació de la direcció -formada del PDECat, els independents i la Crida- amb la participació del president, Quim Torra, i l’expresident Carles Puigdemont en connexió des de Waterloo. En va sortit un document conjunt en què es fixen les seves pròpies condicions per a l’abstenció. La primera és exigir a Pedro Sánchez que “es posi al telèfon” per establir un “diàleg entre iguals”, de govern a govern, i “sense condicions ni exclusions”. És a dir, que la Moncloa reconegui el president, Quim Torra, com un interlocutor vàlid -també l’exili i la presó- i que la Generalitat pugui plantejar, en aquesta taula, l’autodeterminació i la “fi de la repressió”. El president del grup parlamentari, Albert Batet, ja va admetre la setmana passada que el govern PSOE-Podem representa una “oportunitat” per intentar resoldre el conflicte, i ahir la cap de llista, Laura Borràs, va insistir en aquesta qüestió.</p>
      <p>La principal diferència entre les condicions d’ERC i JxCat és que els postconvergents reclamen que les negociacions siguin monitoritzades per un mediador internacional. Si el PSOE creés la taula de negociació però exclogués el mediador (o relator) internacional, JxCat diu que hi votarà en contra. I si això es combina amb una abstenció d’ERC, ja hi ha veus que apunten una futura crisi a la Generalitat. Ahir va ser l’exdiputat de JxCat i líder de la Crida, Jordi Sànchez, qui, des de la presó de Lledoners, va opinar que un vot diferenciat entre els dos socis de Govern, com ja van fer després del 28-A, posaria en perill l’executiu.</p>
      <p>En aquest sentit, Borràs també va afirmar que qualsevol solució al conflicte ha de passar per una votació a Catalunya, sense especificar sobre què tenint en compte que els socialistes ja veten l’autodeterminació. ERC, en aquest sentit, sí que ha concretat que s’obre a una consulta sobre l’acord a què arribi la taula de diàleg entre governs.</p>
      <h3>PSC, comuns i Casado</h3>
      <p>Mentrestant, el PSC i els comuns segueixen amb atenció els moviments dels dos partits independentistes. Un dels negociadors en les converses que s’obriran pròximament entre el PSOE i els republicans serà Salvador Illa, secretari d’organització dels socialistes catalans. Illa va afirmar ahir que seria “paradoxal” que els que estan a favor del “diàleg” no donessin suport “al govern de coalició” entre el PSOE i Podem. De la seva banda, el portaveu dels comuns, Joan Mena, va celebrar que les propostes d’ERC “s’assemblen” a les del seu partit.</p>
      <p>En canvi, el líder del PP, Pablo Casado, intenta evitar que prengui forma la investidura amb el suport dels independentistes. Ahir va interpel·lar el president en funcions perquè mirés cap a altres possibles pactes, per exemple amb Cs. Un acord que necessitaria de la complicitat directa dels populars, tot i que recalquen que no votaran mai a favor Sánchez. El ball de la investidura ha començat amb un escenari que un dia abans de la campanya electoral semblava impossible.</p>
      <h3>Els partits consulten el suport de la militància a un possible acord d’investidura</h3>
      <p>
        <b>ERC</b>
      </p>
      <p>Un 94,6% dels afiliats republicans han avalat que la direcció d’ERC iniciï una negociació amb el PSOE per a la investidura. La participació a la consulta, que es va fer ahir, va assolir el 70% del cens amb 8.500 persones amb dret a vot.</p>
      <p>
        <b>PSOE</b>
      </p>
      <p>El 92% de les bases del PSOE -amb un 63% de participació- van donar suport a un futur govern de coalició amb Unides Podem dissabte passat, expressant consens sobre el preacord dels socialistes amb la formació de Pablo Iglesias.</p>
      <p>
        <b>PSC</b>
      </p>
      <p>El PSC va fer una consulta a les bases al marge de la del PSOE. El 93,64% dels militants van avalar la proposta de govern de coalició dels socialistes amb Unides Podem. La participació va ser del 44,94% de la militància.</p>
      <p>
        <b>Catalunya en Comú</b>
      </p>
      <p>La militància dels comuns va avalar el preacord entre el PSOE i Unides Podem en una consulta en què van participar el 36% dels inscrits. El 94% de les 3.707 persones que van votar es va decantar a favor del pacte.</p>
      <h3>Relleu a la mesa del Parlament</h3>
      <p>ERC va anunciar ahir que ha iniciat el tràmit perquè Rut Ribas substitueixi Adriana Delgado -totes dues, diputades del grup republicà- com a secretària quarta de la mesa del Parlament. La proposta es votarà en el ple que comença avui i s’hauria de validar sense obstacles. Delgado se’n va en un moment en què s’exposava a una eventual inhabilitació. Els membres de la mesa estan advertits pel Tribunal Constitucional per haver facilitat el debat de mocions sobre l’autodeterminació que el tribunal demanava que no es tramitessin.</p>
      <p>
        <b>Esquerra Unida</b>
      </p>
      <p>Un 88,07% de la militància d’IU que va participar en la consulta del partit va donar suport al govern de coalició entre el PSOE i Unides Podem, signat el passat 12 de novembre entre Pedro Sánchez i Pablo Iglesias.</p>
      <p>
        <b>Unides Podem</b>
      </p>
      <p>Els inscrits d’Unides Podem tenen fins avui (inclòs) per pronunciar-se sobre la coalició amb el PSOE. Amb tot, el passat mes de juliol -després del 28-A- les bases del partit ja van avalar investir Pedro Sánchez “sense vetos”.</p>
      <p>
        <b>EH Bildu</b>
      </p>
      <p>EH Bildu també comptarà amb les bases per determinar el sentit del seu vot en la sessió d’investidura. La decisió la prendrà l’executiva de la coalició, però haurà de ser avalada per la militància en una assemblea.</p>
    </article>
  </body>
</html>