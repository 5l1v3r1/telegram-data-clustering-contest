<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11018492"/>
    <meta property="og:site_name" content="TV 2"/>
    <meta property="article:published_time" content="2019-11-25T23:45:18+00:00"/>
    <meta property="og:title" content="Tidligere Trump-rådgiver må forklare seg for Kongressen"/>
    <meta property="og:description" content="En føderal domstol har beordret tidligere rådgiver Donald McGahn i Det hvite hus om å forklare seg for Kongressen."/>
  </head>
  <body>
    <article>
      <h1>Tidligere Trump-rådgiver må forklare seg for Kongressen</h1>
      <h2>En føderal domstol har beordret tidligere rådgiver Donald McGahn i Det hvite hus om å forklare seg for Kongressen.</h2>
      <address>
        <time datetime="2019-11-25T23:45:18+00:00">25 Nov 2019, 23:45</time>
      </address>
      <p>Avgjørelsen ses som et tilbakeslag for president Donald Trumps forsøk på å holde sine nærmeste rådgivere unna Demokratenes granskninger.</p>
      <p>Det kan også føre til at Demokratene i Representantenes hus gjør nye forsøk på å få andre høytstående embetsmenn til å forklare seg. Blant disse er Trumps tidligere øverste sikkerhetsrådgiver John Bolton, stabssjef Mick Mulvaney og utenriksminister Mike Pompeo.</p>
      <p>Alle skal ha kjennskap til Trumps påståtte forsøk på å presse Ukraina til å etterforske tidligere visepresident Joe Biden i bytte mot militær bistand.</p>
      <h3>Del av Russland-saken</h3>
      <p>Justiskomiteen i Representantenes hus gikk i vår rettens vei i et forsøk på å tvinge den tidligere juridiske rådgiveren til å vitne om president Trump.</p>
      <p>Stevningen av McGahn er en del av Demokratenes granskning av om Trump har forsøkt å hindre spesialetterforsker Robert Muellers Russland-etterforskning. Mandag falt dommen som åpner for det.</p>
      <p>Advokat Donald McGahn omtales som et stjernevitne i Muellers etterforskning. McGahn har på Trumps ordre nektet å forklare seg tidligere, blant annet i mai.</p>
      <p>Det var flere måneder får Representantenes hus startet riksrettshøringen om Ukraina-saken.</p>
      <h3>Dommen avviser «absolutt immunitet»</h3>
      <p>Det hvite hus hevdet at McGahn og andre vitner har «absolutt immunitet» fra å forklare seg. Dommen blir trolig anket.</p>
      <p>– Presidenter er ikke konger. Ingen står over loven, skriver dommer Ketanji Brown Jackson den 118 sider lange dommen.</p>
      <p>Hun bestrider videre Trump-administrasjonens argumenter.</p>
      <p>– Uansett hvor opptatt eller viktig en president-rådgiver er, og uavhengig av hvor nært de har vært sensitive, nasjonale spørsmål, har ikke presidenten makt til å hindre ham eller henne i å innrette seg en stevning fra Kongressen, heter det i dommen.</p>
      <p>(©NTB)</p>
    </article>
  </body>
</html>