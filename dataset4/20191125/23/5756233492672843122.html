<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623400/%D8%A8%D8%A7%D9%86%D8%AF-%D8%A8%D8%B2%D8%B1%DA%AF-%D9%82%D8%A7%DA%86%D8%A7%D9%82-%D9%85%D9%88%D8%A7%D8%AF%D9%85%D8%AE%D8%AF%D8%B1-%D9%85%D9%86%D9%87%D8%AF%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T23:36:00+00:00"/>
    <meta property="og:title" content="باند بزرگ قاچاق موادمخدر منهدم شد"/>
    <meta property="og:description" content="فرمانده مرزبانی سیستان و بلوچستان از انهدام باند بزرگ قاچاقچیان و کشف بیش از یک تن و ۶۰ کیلوگرم انواع موادمخدر، دستگیری چهار نفر از سوداگران مرگ و هلاکت ۲ تن از آنان توسط مرزداران هنگ مرزی زابل و سراوان خبر داد."/>
  </head>
  <body>
    <article>
      <h1>باند بزرگ قاچاق موادمخدر منهدم شد</h1>
      <h2>در مرزهای سیستان و بلوچستان</h2>
      <address>
        <time datetime="2019-11-25T23:36:00+00:00">25 Nov 2019, 23:36</time>
      </address>
      <p>
        <i>فرمانده مرزبانی سیستان و بلوچستان از انهدام باند بزرگ قاچاقچیان و کشف بیش از یک تن و ۶۰ کیلوگرم انواع موادمخدر، دستگیری چهار نفر از سوداگران مرگ و هلاکت ۲ تن از آنان توسط مرزداران هنگ مرزی زابل و سراوان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار سرتیپ‌دوم پاسدار محمد ملاشاهی روز دوشنبه با تشریح این عملیات‌ها اظهار داشت: در راستای تشدید برخورد قاطع با هرگونه قاچاق موادمخدر در طول نوار مرزی، مرزداران این فرماندهی با انجام اقدامات گسترده اطلاعاتی از فعالیت باند بزرگ قاچاق موادمخدر در منطقه مرزی زابل مطلع شدند و با برنامه‌ریزی دقیق عملیاتی و تشدید اقدامات کنترلی، انهدام این باند بزرگ را به صورت ویژه در دستور کار خود قرار دادند.</p>
      <p>فرمانده مرزبانی سیستان و بلوچستان تصریح کرد: چند تیم پوششی و عملیاتی، پس از شناسایی مسیرهای تردد قاچاقچیان به اجرای هدفمند کمین پرداخته و با پشتیبانی اطلاعاتی و هدایت عملیاتی مرزبانی استان، توانستند این باند بزرگ قاچاق موادمخدر را منهدم کنند.</p>
      <figure>
        <img src="https://aftabnews.ir/files/fa/news/1398/9/4/363739_614.jpg"/>
      </figure>
      <p>وی ادامه داد: در این عملیات هدفمند که با درگیری مسلحانه و تبادل سنگین آتش بین ماموران و قاچاقچیان همراه بود سوداگران مرگ که در مقابل تاکتیک‌های عملیاتی و آتش پرحجم مرزداران توان مقابله نداشتند در رسیدن به اهداف شوم خود ناکام ماندند و مرزداران این فرماندهی، موفق شدند ضمن هلاکت ۲ نفر از قاچاقچیان و دستگیری ۲ نفر دیگر از سوداگران مرگ ۶۵۰ کیلو و ۲۵۰ گرم انواع مواد مخدر شامل ۶۲۴ کیلو و ۷۵۰ گرم تریاک، ۴ کیلوگرم شیشه و ۲۱ کیلو و ۵۰۰ گرم هروئین را کشف کنند.</p>
      <p>سردار ملاشاهی به یک عملیات موفقیت‌آمیز دیگر توسط مرزداران هنگ مرزی سراوان نیز اشاره کرد و افزود: مرزبانان جان بر کف این فرماندهی در هنگ مرزی سراوان با اشراف اطلاعاتی، از قصد قاچاقچیان برای انتقال موادمخدر از ارتفاعات حوالی میل مرزی ۱۳۰ آگاه شدند و بلافاصله با هوشیاری کامل به تشدید پوشش منطقه پرداختند.</p>
      <p>وی اضافه کرد: در این عملیات ضمن توقیف یک دستگاه خودرو و دستگیری ۲ نفر قاچاقچی ۴۱۳ کیلوگرم تریاک کشف و ضبط شد.</p>
    </article>
  </body>
</html>