<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419256"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T23:42:00+00:00"/>
    <meta property="og:title" content="הנכס של ישראל: הלכידות החברתית"/>
    <meta property="og:description" content="תא 'אם תרצו' באוניברסיטת בן גוריון השיק כנס מיוחד העוסק במחשבה ציונית ומוקדש לזכור של לוחם הנח&quot;ל רון קוקיא הי&quot;ד."/>
  </head>
  <body>
    <article>
      <h1>הנכס של ישראל: הלכידות החברתית</h1>
      <address><time datetime="2019-11-25T23:42:00+00:00">25 Nov 2019, 23:42</time> by <a rel="author">ערוץ 7</a></address>
      <p>תא "אם תרצו" באונברסיטת בן גוריון השיק היום (שני) את הכנס הראשון שלו לשנת תש"ף במסגרת התכנית למחשבה ציונית שתוקדש השנה לזכרו של לוחם הנח"ל רון קוקיא הי"ד שנרצח בפיגוע בערד לפני שנתיים.</p>
      <p>בכנס נטלו חלק מנכ"ל הרשות לפיתוח והתיישבות הבדואים בנגב יאיר מעיין, ראש המל"ל וח"כ לשעבר עוזי דיין, אביו של רון, בועז קוקיא, יו"ר תנועת "אם תרצו" מתן פלג, בכירי מערכת הביטחון ובני הפזורה הבדואית.</p>
      <p>ח"כ לשעבר עוזי דיין אמר באירוע, "בכל מקום במזרח התיכון יודעים שיש לנו צבא מאוד חזק. הנכס האסטרטגי של מדינת ישראל הוא לא הטנקים מרכבה סימן 5 או מטוס ה-F-35 אלא הלכידות של החברה הישראלית".</p>
      <p>יאיר מעיין, מנכ"ל הרשות לפיתוח והתיישבות הבדואים בנגב התייחס למצבם הכלכלי של הבדואים. "הכנסה מממוצעת לנפש במגזר הבדואי היא שלישי מהממוצע הארצי. כל נתוני החינוך של המגזר הבדואי נמוכים משמעותית מהמגזר הערבי. רק ל-20 אחוז מהבדואים יש תעודת בגרות. אין מספיק גני ילדים. רק 55 אחוזים מהגברים מועסקים. יש עוני גדול במשפחות המגזר. ברגע שעובדים מועסקים יש הכנסה למשפחות וההנחות בארנונה יורדות. אם לא נדאג להם לפרנסה אנשים יתפרנסו בצורה לא חוקית ממגוון הדברים שיש בנגב".</p>
      <p>פיני גנון, ראש תחום הפעילות במגזר הבדואי באגף הביטחוני-חברתי, התייחס גם הוא לסוגיה. "הייתי רוצה לראות מציאות שונה בחברה הבדואית. אני רוצה שכל הפזורה תעלם שיהיו הרבה יותר אקדמאיים. אני רוצה שיניפו ביום העצמאות את דגל ישראל וישתתפו בכל האירועים של מדינת ישראל. אני מעריך שברגע שתנאי החיים של הבדואים ישתפרו אני מניח שהם ירגישו משולבים יותר ויוביל לכך שהבדואים יתגייסו יותר".</p>
      <p>מתן פלג, יו"ר תנועת "אם תרצו", אמר בכנס כי "אחד הדברים הכי מרגשים הוא הבחירה בחיים של משפחת קוקיא אשר בחרה לסלול דרך לקירוב לבבות ומשקיעה ביצירת גשר עם המגזר הבדואי. לצערנו, יש הרבה אנשים בדרום שמנסים להרוויח מהסכסוך בראשם התנועה האסלאמית וארגוני הקרן החדשה. המטרה שלנו היא ליצור גשר ולחבר בין המגזרים השונים ואני מקווה שבתכנית הזו לזכר רון קוקיא הי"ד פה באונברסיטת בן גוריון יבואו בדואים ויהודים וילמדו יחד. לא ניתן לאף אחד להרוויח מהסכסוך ולחיות על חשבון האחדות של כולנו".</p>
      <p>בועז קוקיא ציין כי "העדה הבדואית נמצאת מאז ומתמיד במדינת ישראל ועליה חלות כל החובות והזכויות. אני מצפה מכל אזרח לקיים את החובות שלו ואת הזכויות שלו לדרוש לאחר מכן. כמו בכל מגזר בישראל, יש מיעוט שאינו מכבד את המדינה ועלינו להוקיע אותו. שני רוצחי רון ואביהם הם עשבים שוטים מהמגזר הבדואי. הרוצחים הם כתם על כל העדה. על המגזר לעשות חשבון נפש ולהתחבר למוסדות המדינה. מי שמעודד טרור ומחולל טרור בסוף זה חוזר אליו".</p>
      <p>אופיר חדד, סגן ראש תא 'אם תרצו' בבן גוריון סיכם את האירוע. "היה ערב מאיר עיניים וחשוב, זכינו להכיר את החברה הבדואית לעומקה מנקודת המבט שלה, היה חשוב מאוד לעסוק בעתיד שלנו בנגב ונמשיך להוביל ללכידות חברתית בין המגזרים השונים."</p>
    </article>
  </body>
</html>