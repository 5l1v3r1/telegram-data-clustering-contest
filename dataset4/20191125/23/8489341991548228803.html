<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807505/%D8%A8%D8%A7-%DA%A9%D9%85%D8%A8%D9%88%D8%AF-%D8%AF%D8%A7%D9%86%D8%B4%D8%AC%D9%88-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7%DB%8C-%DA%A9%D8%B4%D9%88%D8%B1-%D9%85%D9%88%D8%A7%D8%AC%D9%87-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T23:03:00+00:00"/>
    <meta property="og:title" content="وزیر علوم: با کمبود دانشجو در دانشگاه‌های کشور مواجه هستیم"/>
    <meta property="og:description" content="وزیر علوم، تحقیقات و فناوری با اشاره به اینکه در حال حاضر در کشور با کمبود دانشجو مواجه هستیم، گفت: ظرف دو سال اخیر کار‌های جدی برای ساماندهی دانشگاه‌های علمی و کاربردی انجام شده است."/>
  </head>
  <body>
    <article>
      <h1>وزیر علوم: با کمبود دانشجو در دانشگاه‌های کشور مواجه هستیم</h1>
      <h2>وزیر علوم، تحقیقات و فناوری با اشاره به اینکه در حال حاضر در کشور با کمبود دانشجو مواجه هستیم، گفت: ظرف دو سال اخیر کار‌های جدی برای ساماندهی دانشگاه‌های علمی و کاربردی انجام شده است.</h2>
      <address>
        <time datetime="2019-11-25T23:03:00+00:00">25 Nov 2019, 23:03</time>
      </address>
      <p>به گزارش گروه دانشگاه <a href="https://snn.ir/">خبرگزاری دانشجو</a>، منصور غلامی در نشست با مدیران مؤسسات علمی و آموزشی غرب مازندران در سالن اجتماعات بندر این شهر، با اشاره به اینکه از تعداد ۷۵ مؤسسه در سال ۸۳ به بیش از ۳۰۰ موسسه در سال ۹۱ رسیده‌ایم، اظهار کرد: در یک دوره تقریباً نزدیک، در حدود ۱۰ سال ۸۵ رشته در این زمینه خالی بود.</p>
      <p>وی با بیان اینکه استان‌های فارس و مازندران دارای تراکم مؤسسات آموزشی غیردولتی هستند، افزود: شرایطی که برای مؤسسات غیردولتی از نظر امکانات و اعضای هیأت علمی تعیین می‌کنیم یک رابطه‌ای برقرار است و این حداقل کار از بابت اطمینان دادن به آنها در زمینه مجوزهای صادره است.</p>
      <p>وزیر علوم، تحقیقات و فناوری با اشاره به اینکه الان در کشور با کمبود دانشجو مواجه هستیم، خاطرنشان کرد: ظرف دو سال اخیر کارهای جدی و با قدرتی در ساماندهی دانشگاههای علمی و کاربردی انجام شده است و توفیقات خوبی به‌دست آورده‌اند؛ یعنی مجموعه‌های وابسته به دولت که عموماً کارمندان دولت را آموزش داده و به آنها مدرک داده‌اند، توفیقاتی به دست آوردند و این خود یک ظرفیت بود.</p>
      <p>وی عنوان کرد: در همه زیرنظام‌های آموزشی اُفت دانشجو را داشته‌ایم و این به مؤسسات غیردولتی منتهی نمی‌شود و بنابراین ما در وزارت علوم تلاش داریم این بخش غیردولتی را نیز مورد حمایت قرار داده و حفظ کنیم، هر چند ممکن است برخی تصمیمات منطبق با مدیران مؤسسات غیردولتی نباشد.</p>
      <p>غلامی گفت: تجمیع مؤسسات غیردولتی در راستای برون‌رفت از مشکلاتی که آنها را از دست‌یابی به توفیقات علمی و آموزشی باز می‌دارد، پیشنهادی است که من به آنها می‌دهم.</p>
      <p>وی با اشاره به اینکه هرجا مؤسسات خصوصی را محدود کردیم آنها ظرفیت‌های کامل خودشان را به میدان نمی‌آورند، تأکید کرد: دانشگاه‌ها برای تکمیل ظرفیت خود باید بیشتر تلاش کنند و در این‌باره اطلاع‌رسانی بیشتری داشته باشند.</p>
      <p>وزیر افزود: باید دانشگاه آزاد اسلامی را مورد حمایت داشته باشیم و با هم‌فکری یکدیگر، برای عبور از مشکلات حوزه علمی و آموزشی دانشگاه‌ها تلاش کنیم.</p>
      <p>رئیس دانشگاه مازندران نیز دراین نشست اظهار کرد: مؤسسات آموزش عالی غیردولتی نقش غیرقابل انکاری در توسعه علمی آموزشی کشور دارند.</p>
      <p>کوروش نوذری افزود: ما باید بپذیریم در مرحله گسترش آموزش با کمیت شاید دو مقوله مهم مأموریت‌گرایی مورد توجه قرار نگرفت و مقوله‌هایی مانند آمایش آموزشی با توجه به وضعیت‌های نسبی منطقه چندان مورد توجه نبوده است.</p>
      <p>وی گفت: باید نظام آموزشی ما در تراز استانداردهای بالا قرار بگیرد و به این سمت حرکت کنیم.</p>
    </article>
  </body>
</html>