<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/16-csallokozi-telepules-onkentes-tuzoltoi-kaptak-uj-gepkocsit"/>
    <meta property="og:site_name" content="Paraméter"/>
    <meta property="article:published_time" content="2019-11-25T23:03:00+00:00"/>
    <meta property="og:title" content="16 csallóközi település önkéntes tűzoltói kaptak új gépkocsit"/>
    <meta property="og:description" content="Denisa Saková (Smer) belügyminiszter folytatja az egykor Robert Kaliňák (Smer) által megkezdett sorozatot, ő azonban az eredeti tervekkel ellentétben kihagyta a csallóközi látogatást."/>
  </head>
  <body>
    <article>
      <h1>16 csallóközi település önkéntes tűzoltói kaptak új gépkocsit</h1>
      <h2>Denisa Saková (Smer) belügyminiszter folytatja az egykor Robert Kaliňák (Smer) által megkezdett sorozatot, ő azonban az eredeti tervekkel ellentétben kihagyta a csallóközi látogatást.</h2>
      <address>
        <time datetime="2019-11-25T23:03:00+00:00">25 Nov 2019, 23:03</time>
      </address>
      <p>Emlékezhetünk, hogy négy évvel ezelőtt, 2015 tavasza és ősze között számos csallóközi falut turnézott végig Robert Kaliňák és Bugár Béla (Híd), akik <b><a href="https://parameter.sk/rovat/regio/2015/03/20/kalinak-es-bugar-tuzoltokocsival-erkeztek-hodosba">elsőként Csallóközcsütörtökbe és Hodosba</a></b> érkeztek, majd egy szuszra meglátogatták <b><a href="https://parameter.sk/rovat/regio/2015/03/28/ujabb-negy-csallokozi-falu-onkenteseinek-hozott-kalinak-es-bugar-egy-egy">Kisudvarnokot, Nagymadot, Nyékvárkonyt és Egyházkarcsát</a></b>. Néhány hétre rá következett <b><a href="https://parameter.sk/rovat/regio/2015/04/17/kalinak-ezuttal-ot-csallokozi-falut-ejtett-utba">Alsójányok, Gomba, Szentmihályfa, Királyfiakarcsa és Keszölcés</a></b>, végül a turné utolsó állomásán <b><a href="https://parameter.sk/rovat/regio/2015/05/16/kalinakek-meghoztak-tuzoltokocsit-nagyudvarnokba">Nagyudvarnok, Alistál, Bögellő és Csallóköznádasd</a></b>. A tavaszt követően ősszel ismét eljött az akkori belügyér, hogy <b><a href="https://parameter.sk/arvizvedelmi-eszkozokkel-felszerelt-potkocsit-adott-17-csallokozi-telepulesnek-kalinak">árvízvédelmi pótkocsikat adjon át 17 településnek</a></b> (Dunaszerdahely, Somorja, Nagymegyer, Bős, Baka, Pozsonyeperjes, Lúcs, Nagymad, Kisudvarnok, Nagyudvarnok, Ekecs, Padány, Csilizpatas, Nyárasd, Vásárút, Csallóköztárnok és Nyékvárkony), végül még <b><a href="https://parameter.sk/diospatonyba-jutott-az-uj-tuzoltokocsibol">négy település kapott Iveco Daily típusú tűzoltókocsit</a></b> (Dióspatony, Felbár, Balony, Vásárút).</p>
      <p>Négy évvel később, ma ismét tűzoltókocsik özönlötték el a Csallóközt, a dunaszerdahelyi járási tűzoltóállomás előtti placcon adták át őket ünnepélyes keretek között az egyes települések és azon önkéntes testületei képviselőinek.</p>
      <blockquote>A következő települések gazdagodtak vele: Vásárút, Nagypaka, Vajasvata (Csenke része), Dercsika, Sikabony (Dunaszerdahely része), Bős, Felsőpatony, Lúcs, Padány, Sárosfa, Csiliznyárad, Szap, Baka, Ekecs, Kulcsod, Kisfalud.</blockquote>
      <figure>
        <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/001_tuzolto_auto_atadas_dunaszerdahely_csefalvay_img_8088.jpg"/>
      </figure>
      <p>A megjelenteket <b>Hájos Zoltán</b> dunaszerdahelyi polgármester üdvözölte, aki felhívta a figyelmet arra, hogy a többi polgármesterrel együtt mennyire örvendnek annak, hogy ilyen modern technikával szerelhetik fel önkéntes testületeiket.</p>
      <p>Eredetileg Denisa Saková érkezett volna az eseményre, végül <b>Érsek Árpád</b> (Híd) lett belőle. „Örülök, hogy ebben a járásban, ahonnét származom, adhatunk át további 16 járművet, amelyek kapcsán az volna a legjobb, ha a lehető legkevesebb kilométert kellene megteni velük, mivel az azt jelentené, hogy semmi rossz nem történt” – fejtette ki a közlekedésügyi miniszter. Emlékeztetett arra, hogy a közelmúltbeli, Nyitra melletti szörnyű balesetnél is megmutatkozott, mennyire szükség van az önkéntes tűzoltókra.</p>
      <blockquote>„Ez a technika nem arról szól hogy szép és tiszta legyen, hanem hogy rendelkezésre álljon, amikor szükség van rá. Köszönjük a tűzoltóknak, hogy életüket és testi épségüket is kockára teszik, mikor valaki más hibát követ el” – zárta beszédét a miniszter.</blockquote>
      <figure>
        <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/005_tuzolto_auto_atadas_dunaszerdahely_csefalvay_img_8102.jpg"/>
      </figure>
      <h4>A nagypakai testület és a polgármester, Ivan Seňan</h4>
      <p>A Szlovák Önkéntes Tűzvédelem főtitkára, <b>Vendelín Horváth</b> arra emlékeztetett, hogy a tűzoltótechnika regionális és lokális szétszórásának projektje kezdetén egyáltalán nem tűnt úgy, hogy sikeres lehet, véleménye szerint mégis az lett.</p>
      <blockquote>„Az elmúlt évek során 1741 tűzoltókocsit osztottunk szét az önkéntes testületeknek, közülük 1300 ilyen Iveco Daily, és a projekt továbbra is él” – szögezte le, hozzátéve, hogy ugyancsak támogatást kapnak a települések önkéntes testületei a tűzoltószertáraik felújítására. Két felhívás során már 1900 település kapott dotációt, a most kiértékelés alatt lévő harmadik pályázat során pedig további 600 település kaphat.</blockquote>
      <figure>
        <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/010_tuzolto_auto_atadas_dunaszerdahely_csefalvay_img_8160.jpg"/>
      </figure>
      <p>Az Önkéntes Tűzoltók Dunaszerdahelyi Területi Szervezetének elnöke, a bősi polgármester, <b>Fenes Iván</b> arra hívta fel a figyelmet, hogy olyan magas színvonalon, mint a mostani és az előző kormány és belügyminisztérium, még senki sem gondoskodott az önkéntes tűzoltókról. „Bízunk benne, hogy a tűzoltótechnika jó helyre került, és bízzunk benne, hogy ritkán lesz rá szükség” – húzta alá.</p>
      <p><b>Pavol Nereča</b>, az Országos Tűzoltó- és Mentőszolgálat elnöke pedig arra emlékeztetett, hogy tűzoltó pályafutása kezdetén még csak kivételes alkalmakkor találkozhattak önkéntesekkel a bevetések során, ma azonban erre csaknem mindegyik esetben sor kerül, és ez véleménye szerint a sikeres projekteknek köszönhető. A miniszter asszony szavait tolmácsolva hangsúlyozta,</p>
      <blockquote>az önkéntesek akkor tartják az erőt a többiekben, amikor azoknak elfogy.</blockquote>
      <figure>
        <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/014_tuzolto_auto_atadas_dunaszerdahely_csefalvay_img_8161.jpg"/>
      </figure>
      <h4>Polák László</h4>
      <p>Két település polgármesterénél is érdeklődtünk a mostani ajándék, illetve a helyi önkéntes tűzoltó testület kapcsán. <b>Polák László</b>, Ekecs polgármestere kérdésünkre kifejtette, hogy náluk hozzávetőlegesen 60-65 aktív tagja van a testületnek, és</p>
      <blockquote>nagy szükség van rá, mivel idén már hét tűzesetnél tudtak segíteni, és további legalább ugyanennyi bevetésben vettek részt, mikor például viharkárok mérséklésére, letört faágak eltávolítására, pinck szivattyúzására volt szükség.</blockquote>
      <p>„Mivel jómagam is tanúja voltam a 80-as években annak, amikor egy új autót kaptunk, ugyanazt az örömet szerettem volna én is a saját tűzoltóimnak kívánni és hál istennek megadatott ,hogy a kormány és a minisztérium jóvoltából ez ide került” – fogalmazott. Véleménye szerint a mai korban gondot okoz e téren, hogy a legtöbbeknek nem a faluban van a munkahelyük, ám B kategóriás testületként az önkéntesek közül mindig akad, aki rendelkezésre áll.</p>
      <figure>
        <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/015_tuzolto_auto_atadas_dunaszerdahely_csefalvay_img_9673.jpg"/>
      </figure>
      <h4>Bertalan György</h4>
      <p>Bakán is nagy hagyományokkal rendelkezik az önkéntes tűzoltó testület, amelynek jelenleg 37 tagja van, árulta el érdeklődésünkre <b>Bertalan György</b> polgármester „Több éven keresztül kérvényeztük a gépi technika felújítását, főleg, ami az autót illeti, mivel eddig egy öreg Aviával rendelkeztünk, aminek már rendkívül sokba került a javítása, karbantartása” – húzta alá.</p>
      <p>Szavai szerint a bakai az egyik legaktívabb testület, ám azt kívánná, hogy az új kocsira minél kevesebbszer legyen szükség.</p>
      <blockquote>„Ha viszont mégis szükség van rá, akkor a tűzoltóink legyenek kéznél és legjobb tudásuk szerint tudjanak segíteni a rászorultaknak” – fogalmazott.</blockquote>
      <p>(SzT)</p>
      <slideshow>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/001_tuzolto_auto_atadas_dunaszerdahely_csefalvay_img_8088.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/002_tuzolto_auto_atadas_dunaszerdahely_csefalvay_img_9552.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/003_tuzolto_auto_atadas_dunaszerdahely_csefalvay_img_8104.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/004_tuzolto_auto_atadas_ersek_arpad_dunaszerdahely_csefalvay_img_9585.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/005_tuzolto_auto_atadas_dunaszerdahely_csefalvay_img_8102.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/006_tuzolto_auto_atadas_dunaszerdahely_csefalvay_img_9568.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/007_tuzolto_auto_atadas_dunaszerdahely_csefalvay_img_9579.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/008_tuzolto_auto_atadas_dunaszerdahely_csefalvay_img_9573.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/009_tuzolto_auto_atadas_dunaszerdahely_csefalvay_img_9580.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/010_tuzolto_auto_atadas_dunaszerdahely_csefalvay_img_8160.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/011_tuzolto_auto_atadas_dunaszerdahely_csefalvay_img_8125.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/012_tuzolto_auto_atadas_ersek_arpad_dunaszerdahely_csefalvay_img_8129.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/013_tuzolto_auto_atadas_hajos_zoltan_dunaszerdahely_csefalvay_img_8149.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/014_tuzolto_auto_atadas_dunaszerdahely_csefalvay_img_8161.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/015_tuzolto_auto_atadas_dunaszerdahely_csefalvay_img_9673.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/016_tuzolto_auto_atadas_dunaszerdahely_csefalvay_img_8200.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/017_tuzolto_auto_atadas_fenes_ivan_dunaszerdahely_csefalvay_img_9740.jpg"/>
        </figure>
        <figure>
          <img src="https://parameter.sk/sites/default/files/photos/Csefalvay_Andras-fotok/2019/2019-11-25-tuzoltoautok-atadasa/018_tuzolto_auto_atadas_dunaszerdahely_csefalvay_img_8211.jpg"/>
        </figure>
      </slideshow>
    </article>
  </body>
</html>