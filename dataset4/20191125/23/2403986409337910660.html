<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zatonuliy_tanker_zabrudniv_chorne_more_u_ponad_sotnyu_raziv_shho_dumayut_odesiti_n1239412"/>
    <meta property="og:site_name" content="24 Канал"/>
    <meta property="article:published_time" content="2019-11-25T23:20:00+00:00"/>
    <meta property="og:title" content="Затонулий танкер забруднив Чорне море у понад сотню разів: що думають одесити"/>
    <meta property="og:description" content="В Одесі ще досі не забрали з моря судно, яке сіло на мілину, а потім узагалі перекинулося на бік. Проте людей не лякали ані плями у морі, ані їдкий запах. Тим часом екологи говорять про катастрофу, адже рівень забруднення моря перевищує норму в понад сотню разів."/>
  </head>
  <body>
    <article>
      <h1>Затонулий танкер забруднив Чорне море у понад сотню разів: що думають одесити</h1>
      <address><time datetime="2019-11-25T23:20:00+00:00">25 Nov 2019, 23:20</time> by <a rel="author" href="https://24tv.ua/andriana_strotska_tag7063/" target="_blank">Андріана Строцька</a></address>
      <p>
        <b>В Одесі ще досі не забрали з моря судно, яке сіло на мілину, а потім узагалі перекинулося на бік. Проте людей не лякали ані плями у морі, ані їдкий запах. Тим часом екологи говорять про катастрофу, адже рівень забруднення моря перевищує норму в понад сотню разів.</b>
      </p>
      <p>Напівзатонулий танкер біля одеського берега, плями нафти у морі та їдкий сморід. Так виглядає зараз найпопулярніша у Південній Пальмірі фотозона. Через охочих зробити селфі на тлі корабля утворилися навіть затори на Французькому бульварі.</p>
      <blockquote>Читайте також: <a href="https://24tv.ua/avariya_tankera_bilya_odesi_zabrudnennya_vodi_u_53_razi_perevishhuye_normu_n1238176">Аварія танкера біля Одеси: забруднення води у 157 разів перевищує норму</a></blockquote>
      <p>"Не кожен день побачиш як таке відбувається. Хочеться зробити фото на пам’ять", – розповів одесит Олександр Максименко.</p>
      <p>Але насправді те, що гарно на фото – небезпечно у житті. З підтопленого танкера вилилася велика кількість палива. Після аварії екологи взяли проби води на аналіз і жахнулись.</p>
      <figure>
        <img src="https://24tv.ua/resources/photos/news/620_DIR/201911/1239412_10244533.jpg?201911222105"/>
        <figcaption>Люди фотографуються біля танкера</figcaption>
      </figure>
      <p>В цих пробах води було виявлено перевищення концентрації нафтопродуктів у воді в 157 разів. Сьогоднішні проби, які були відібрані зранку, то вже не було виявлено перевищення межі концентрації норм, – начальниця інструментального контролю Державної екологічної служби Галина Карпенко.</p>
      <p>Скоріш за все нафту віднесло у відкрите море. Це може погано вплинути на морських мешканців. Через це екоактивісти б’ють на сполох. Кажуть, що доки судно не відбуксують від пляжу, воно продовжуватиме отруювати морську воду.</p>
      <aside>Забруднююча дія цього судна не закінчилася, тому необхідно усунути причину. От зараз температура низька і стан нафтопродуктів менш текучий. Коли буде підвищення температури, то цей забруднюючий фактор проявить себе, – пояснив екоактивіст Владислав Балінський.</aside>
      <p>Тим часом усіх членів екіпажу вже виписали з лікарні. А у поліції відкрили кримінальне провадження за статтею порушення правил безпеки керування морським судном.</p>
      <figure>
        <img src="https://24tv.ua/resources/photos/news/620_DIR/201911/1239412_10244582.jpg?201911223209"/>
        <figcaption>Затонулий танкер</figcaption>
      </figure>
      <p>В адміністрації морських портів України і досі намагаються зв'язатися з власником судна. Якщо він не вийде на зв'язок, через тиждень танкер "Делфі" почнуть знімати з мілини і відправлять на утилізацію.</p>
      <p><b>Що відомо про аварію танкера поблизу Одеси?</b>21 листопада в Одесі через потужний вітер з якоря зірвався суховантаж "Делфі" під прапором Молдови. Рятувальники та приватний буксир намагалися евакуювати екіпаж судна, однак люди відмовилися покидати корабель.<br/><br/>Окрім того, потужний ураган та хвилі висотою 2-3 метри перешкоджали рятувальній операції.<br/><br/>Наступного дня відбулась евакуація членів екіпажу. Усіх моряків було врятовано.</p>
      <p><a href="https://24tv.ua/skaletska_prokomentuvala_vidstavku_petrenka_nam_treba_ruhatisya_vlasnim_napryamom_n1239445">Скалецька прокоментувала відставку Петренка: Нам треба рухатися власним напрямом</a> сьогодні 905</p>
      <anchor name="comAnch"/>
    </article>
  </body>
</html>