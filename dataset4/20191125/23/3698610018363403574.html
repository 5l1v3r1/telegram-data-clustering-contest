<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/gpu-povidomila-pro-pidozru-suddi-chasiv-yevromaydana-330880_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T23:32:00+00:00"/>
    <meta property="og:title" content="ГПУ повідомила про підозру судді часів Євромайдана"/>
    <meta property="og:description" content="Досудове розслідування у зазначеному кримінальному провадженні триває."/>
  </head>
  <body>
    <article>
      <h1>ГПУ повідомила про підозру судді часів Євромайдана</h1>
      <h2>Досудове розслідування у зазначеному кримінальному провадженні триває.</h2>
      <address>
        <time datetime="2019-11-25T23:32:00+00:00">25 Nov 2019, 23:32</time>
      </address>
      <p>Генеральна прокуратура України <b><a href="https://dt.ua/UKRAINE/u-spravah-maydanu-realni-termini-otrimali-59-osib-viyskoviy-prokuror-330491_.html">повідомила про підозру</a></b> колишньому судді одного з районних судів міста Києва, який приймав рішення про арешти активістів Євромайдана. Про це повідомляє прес-служба ГПУ.</p>
      <p>Як повідомляється, суддя незаконно перешкоджала організації та проведенню мітингів, які проходили в лютому 2014 року.</p>
      <p>"25 листопада 2019 року у кримінальному провадженні від 05.02.2014 повідомлено про підозру колишньому судді одного з районних судів м. Києва за фактами незаконного перешкоджання організації і проведення зборів, мітингів, вуличних походів і демонстрацій, що проходили в лютому 2014 року в центральній частині. Києва, а також видачі ним завідомо неправосудних постанов про обрання щодо учасників мирних акцій протесту заходів у вигляді тримання під вартою (ч. 2 ст. 28, ст. 340, ч. 2 ст. 375 КК України)", - йдеться в повідомленні.</p>
      <p>Досудове розслідування у зазначеному кримінальному провадженні триває.</p>
      <p>Раніше повідомлялося про те, що в органи досудового розслідування <a href="https://dt.ua/UKRAINE/dbr-peredadut-lishe-50-sprav-yevromaydanu-330562_.html"><b>буде скеровано 114 проваджень</b></a> щодо злочинів, пов'язаних з масовими протестами під час Революції Гідності в 2013-2014 роках, а слідство не буде припинено.</p>
      <p>Всі <b><a href="https://dt.ua/UKRAINE/u-genprokuraturi-rozpovili-pro-zmini-v-procesi-rozsliduvannya-sprav-maydanu-330339_.html">досудові справи Майдану передані в ДБР</a></b>. Відомо, що до складу нового підрозділу з розслідування злочинів Майдану увійдуть 25 слідчих ДБР та слідчі Генпрокуратури. У той же час генпрокурор Руслан Рябошапка повідомив про <b><a href="https://dt.ua/UKRAINE/u-provadzhennyah-sprav-maydanu-zniklo-dva-tomi-dokaziv-ryaboshapka-330356_.html">зникнення двох томів доказів</a> </b>у справах розстрілів на Майдані.</p>
      <p>Детальніше про розслідування справ читайте в статті Євгенії Закревської <b><a href="https://dt.ua/internal/sud-u-spravi-maydanu-265976_.html">"Суд у справі Майдану"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>