<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837789-na-donechchini-vidpravili-u-sizo-cholovika-yakiy-pograbuvav-apteku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T23:37:00+00:00"/>
    <meta property="og:title" content="На Донеччині відправили у СІЗО чоловіка, який пограбував аптеку"/>
    <meta property="og:description" content="КИЇВ. 25 листопада. УНН. На Донеччині чоловіка, який підозрюється у викраденні 3000 гривень з аптеки, відправили у СІЗО. Про це повідомляє УНН з посиланням …"/>
  </head>
  <body>
    <article>
      <h1>На Донеччині відправили у СІЗО чоловіка, який пограбував аптеку</h1>
      <address><time datetime="2019-11-25T23:37:00+00:00">25 Nov 2019, 23:37</time> by <a rel="author">Валерія Гуржий</a></address>
      <p><b>КИЇВ. 25 листопада. УНН.</b> На Донеччині чоловіка, який підозрюється у викраденні 3000 гривень з аптеки, відправили у СІЗО. Про це повідомляє <b>УНН</b> з посиланням на пресслужбу прокуратури у Донецькій області.</p>
      <p>“За клопотанням Красноармійської місцевої прокуратури 32-річному чоловіку, який підозрюється у скоєнні кримінального правопорушення, передбаченого ч. 3 ст. 186 (грабіж, поєднаний із проникненням у приміщення) КК України, обрано запобіжний захід у вигляді тримання під вартою”, — сказано у повідомленні.</p>
      <p>Так, за версією слідства, 19 листопада 2019 року, близько 16:00, раніше неодноразово судимий за крадіжки та шахрайство чоловік, знаходячись у стані алкогольного сп’яніння, скористався відсутністю у торговій залі аптеки фармацевта, відвідувачів та став вибивати ногою двері, що ведуть до касової зони.</p>
      <p>Внаслідок цих дій відчинилось вікно скляної вітрини, через яке зловмисник, не зважаючи на зауваження фармацевта, що повернувся до каси з підсобного приміщення, витягнув з ящика столу 3 000 грн та з місця злочину втік.<br/>Наразі чоловіку повідомлено про підозру у скоєнні даного злочину.</p>
      <p>Досудове розслідування триває.</p>
      <p>Нагадаємо, Слов’янський міськрайонний суд відправив до СІЗО чоловіка, який підозрюється <a href="https://www.unn.com.ua/uk/news/1837727-na-donechchini-sud-vidpraviv-u-sizo-cholovika-yakiy-zarizav-narkozalezhnu-druzhinu">у вбивстві своєї нарокозалежної дружини.</a></p>
    </article>
  </body>
</html>