<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3364507/ma-stizu-sve-crvena-zvezda-podize-svest-o-reciklazi-kod-gradjana-srbije"/>
    <meta property="og:site_name" content="kurir.rs"/>
    <meta property="article:published_time" content="2019-11-25T23:15:00+00:00"/>
    <meta property="og:title" content="MA, STIŽU SVE! Crvena zvezda podiže svest o reciklaži kod građana Srbije!"/>
    <meta property="og:description" content="Predsednik fudbalskog kluba Crvena zvezda Svetozar Mijailović i predsednik Skupštine grada Beograda Nikola Nikodijević prisustvovali su sa gradskog sekretarkom za zaštitu životne sredine Ivanom Vilotijević postavljanju reciklažnih ostrva pored stadiona Rajko ..."/>
  </head>
  <body>
    <article>
      <h6 class="kicker">SJAJNO!</h6>
      <h1>MA, STIŽU SVE! Crvena zvezda podiže svest o reciklaži kod građana Srbije!</h1>
      <address>
        <time datetime="2019-11-25T23:15:00+00:00">25 Nov 2019, 23:15</time>
      </address>
      <p>
        <b>Predsednik fudbalskog kluba Crvena zvezda Svetozar Mijailović i predsednik Skupštine grada Beograda Nikola Nikodijević prisustvovali su sa gradskog sekretarkom za zaštitu životne sredine Ivanom Vilotijević postavljanju reciklažnih ostrva pored stadiona „Rajko Mitić”.</b>
      </p>
      <p>Predsednik Crvene zvezde Svetozar Mijailović rekao je da se klub rado odaziva i priključuje ovakvim akcijama, jer tako daje doprinos u rešavanju velikih problema.</p>
      <p>- Fudbalski klub Crvena zvezda kao društveno odgovorna organizicija uključuje se u akcije grada za rešavanje velikog zadatka koji očekuje svakog građanina Beograda da bi se životna okolina sačuvala za buduće generacije. Ova akcija će doprineti i očuvanju osnovnih sirovina koji polako nestaju i ako ih ne budemo čuvali nećemo imati dobru perspektivu. Mi smo takođe uključeni u ovaj deo aktivnosti za ekološko ponašanje iz prostog razloga što smo počeli da primenjujemo korišćenje geotermalne energije kao i druge prirodne resurse – naglasio je Mijailović.</p>
      <p>Predsednik Skupštine grada Beograda Nikola Nikodijević naveo je da je danas u sklopu ove strategije postavljeno reciklažno ostrvo ispred stadiona „Rajko Mitić” i da će ova akcija i u budućnosti biti dostupna zainteresovanim subjektima koji su korisnici komunalnih usluga.</p>
      <p>- Usvajanjem strategije grada Beograda za upravljanje otpadom preduzet je niz mera koji treba da dovedu do, pre svega bolje selekcije i većeg broja procenta reciklaže otpada u gradu Beogradu. Upravo jedna od mera je postavljanje reciklažnih otpada gde bi se vršila separacija otpada na mestu nastanka. Da bismo mogli da sa građanima vršimo primarnu selekciju otpada neophodno je i da postavimo dovoljan broj reciklažnih ostrva, odnosno kanti i zvona za separaciju otpada. Upravo u sklopu te naše aktivnosti obratio nam se fudbalski klub Crvena zvezda kome smo zahvalni što prate akcije grada Beograda i učestvuju u kampanji za separaciju i preradu otpada u gradu Beogradu. Ono što je jako važno reći jeste da su stadioni mesta koja okupljaju veliki broj ljudi i iskustveno znamo i da se pojavljuje velika količina otpada koji ostaje posle utakmica – zaključio je Nikodijević.</p>
      <p>Kurir sport </p>
    </article>
  </body>
</html>