<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905231/gent-had-zich-weinig-te-verwijten-tegen-antwerp-alleen-scoorde-het-te-weinig-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T23:07:00+00:00"/>
    <meta property="og:title" content="Antwerp en Gent maakten indruk: &quot;Beide ploegen mogen de top-drie ambiëren&quot;"/>
    <meta property="og:description" content="KAA Gent liet zondag twee punten door de handen glippen na een late gelijkmaker van Royal Antwerp FC (1-1). Stevig balen voor de Oost-Vlamingen, te meer omdat ze de wedstrijd volledig onder controle hadden. Peter Vandenbempt onthoudt het positieve bij Gent."/>
  </head>
  <body>
    <article>
      <h1>Antwerp en Gent maakten indruk: "Beide ploegen mogen de top-drie ambiëren"</h1>
      <address>
        <time datetime="2019-11-25T23:07:00+00:00">25 Nov 2019, 23:07</time>
      </address>
      <p>
        <b>KAA Gent liet zondag twee punten door de handen glippen na een late gelijkmaker van Royal Antwerp FC (1-1). Stevig balen voor de Oost-Vlamingen, te meer omdat ze de wedstrijd volledig onder controle hadden. Peter Vandenbempt onthoudt het positieve bij Gent.</b>
      </p>
      <p>"Er was strijd", vat Vandenbempt de wedstrijd samen in drie woorden bij <a href="https://sporza.be/nl/2019/11/25/vandenbempt-speeldag-16/"><i>Sporza</i></a>. "In de duels werd de voet gezet, de tweede bal werd gewonnen en Antwerp werd een beetje overlopen in de eerste helft. Alleen scoorde Gent te weinig. David had toch vier goeie kansen, waarvan één na de rust. Normaal is dat altijd goed voor een paar doelpunten. En die prijs heeft Gent dan nadien betaald."</p>
      <p>"Nu vind ik wel dat Antwerp dat punt in de tweede helft niet gestolen heeft", nuanceert Vandenbempt de overmacht van Antwerp. "Oké, de goal was uiteraard een meevaller na wat geflater achterin bij Gent. Het was ook een heel mooi moment voor Zinho Gano. Die stond te stralen, want tweede spits zijn in je voetballeven na Mbokani is niet makkelijk. Antwerp voetbalde toch wat beter in die tweede periode, wat hoger ook. En had een paar kansen. Gent had er eigenlijk niet één meer na die vroege van David. Het was dus allemaal toch een stukje minder van AA Gent", is Vandenbempt ook streng voor de <i>Buffalo's</i>.</p>
      <p><b>Globale conclusie</b><br/>Al bij al mogen beide elftallen dus tevreden zijn. "Het was echt wel een heel boeiende wedstrijd tussen twee ploegen die - vind ik - op termijn de top-drie mogen ambiëren", is Vandenbempt vol lof. "Maar tegelijk stelde ik toch weer vast dat over een langere periode dan - niet over één wedstrijd - ze allebei voorlopig toch een verdieping lager voetballen dan Club Brugge. Dat is vooralsnog de enige echte titelkanditaat."</p>
      <aside>Lees meer<br/><a href="https://www.voetbalprimeur.be/nieuws/905170/gent-overtuigt-en-stelt-teleur-dan-moet-je-natuurlijk-winnen-.html?itm_source=www.voetbalprimeur.be&amp;itm_medium=highlighted-content">Het grote probleem van Gent: 'Dat zijn frapperende cijfers'</a></aside>
    </article>
  </body>
</html>