<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013606/%D8%AF%D8%B3%DB%8C%D8%B3%D9%87-%D9%85%D8%B1%D8%AF-%D8%B7%D9%84%D8%A7%DB%8C%DB%8C-%D8%A8%D8%B1%D8%A7%DB%8C-%D8%AF%D9%84%D8%A7%D8%B1%D9%81%D8%B1%D9%88%D8%B4-%D8%AA%D9%87%D8%B1%D8%A7%D9%86%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T23:45:00+00:00"/>
    <meta property="og:title" content="دسیسه مرد طلایی برای دلارفروش تهرانی"/>
    <meta property="og:description" content="مرد فریبکار، فروشندگان دلار را در خیابان‌ها فریب می‌داد و با دادن شمش طلای تقلبی از آن‌ها دلار می‌گرفت."/>
  </head>
  <body>
    <article>
      <h1>دسیسه مرد طلایی برای دلارفروش تهرانی</h1>
      <address>
        <time datetime="2019-11-25T23:45:00+00:00">25 Nov 2019, 23:45</time>
      </address>
      <p>
        <i>مرد فریبکار، فروشندگان دلار را در خیابان‌ها فریب می‌داد و با دادن شمش طلای تقلبی از آن‌ها دلار می‌گرفت.</i>
      </p>
      <p>به گزارش مشرق، روز ۱۳ آبان امسال مردی در خیابان شیخ صفی تهران در حال فروش دلار بود که فردی ناشناس به سمتش رفت و در همان ابتدا با چرب زبانی شروع به صحبت با مرد دلار فروش کرد. مرد دلار فروش که اسیر چرب زبانی‌های مرد ناشناس شده بود، درباره شغل او پرسید که وی ادعا کرد در کار فروش شمش طلاست.</p>
      <blockquote>بیشتر بخوانید:<br/><a href="https://www.mashreghnews.ir/news/1013229/%D8%AF%D8%AE%D8%AA%D8%B1-%D8%AC%D9%88%D8%A7%D9%86-%D8%AF%D9%88%D8%B3%D8%AA-%D8%AF%D8%A7%D8%B1%D9%85-%D9%86%D8%A7%D9%85%D8%B2%D8%AF%D9%85-%DB%8C%DA%A9%D9%87-%D8%A8%D8%B2%D9%86-%D8%A8%D8%A7%D8%B4%D8%AF">دختر جوان: دوست دارم نامزدم یکه بزن باشد</a></blockquote>
      <p>او به مرد دلار فروش پیشنهاد داد به جای فروش دلار در کار فروش شمش طلا فعالیت کند، چون می‌تواند سود بیشتری را از این راه به دست آورد. مرد دلار فروش که خام حرف‌های آن مرد شده بود با او به سمت خودرو پژو ۴۰۵ که کنار خیابان پارک شده بود رفت و مرد جوان شمش طلایی را به مرد دلار فروش داد و در ازای پول آن، از این مرد دلار گرفت تا کار خرید و فروش شمش طلا را از همان روز شروع کند. مرد دلار فروش پس از خرید شمش طلا با تصور این که در این معامله سود خوبی به دست می‌آورد به مغازه طلافروشی رفت، اما وقتی طلافروش شمش طلا را دید با لبخندی آرام ادعا کرد که این شمش یک شیء تزیینی است و هیچ ارزش مالی ندارد.</p>
      <p>مرد دلارفروش که تازه متوجه شده بود در دام فرد فریبکاری افتاده است با مراجعه به پلیس تهران برای دستگیری کلاهبردار بدل انداز، در خواست کمک کرد. همین کافی بود تا تیمی از ماموران پایگاه سوم پلیس آگاهی به دستورشعبه ۲ دادیاری دادسرای ناحیه ۷ تهران برای دستگیری عامل این کلاهبرداری میلیونی وارد عمل شوند. کارآگاهان در گام نخست مرد دلار فروش را هدف تحقیق قرار دادند و پس از شنیدن اظهارات شاکی پرونده، تجسس‌های فنی کلید زده شد و تیم پلیسی در نخستین مرحله با توجه به تنها سرنخی که خودروی پژو ۴۰۵ بود، تحقیقات خود را آغاز کردند. ردیابی‌های پلیسی ادامه داشت تا این که کارآگاهان پی بردند مرد فریبکار برای از بین بردن تنها سرنخ پلیس، قصد فروش خودروی پژو ۴۰۵ نقره‌ای رنگ را دارد و در این مرحله ماموران با توجه به این که مرد طلافروش در خیابان سهروردی قصد فروش خودرویش را داشت، برای دستگیری وی وارد عمل شدند و روز ۳ آذر در یک عملیات غافل گیرانه حامد ۵۳ ساله را دستگیر کردند.</p>
      <p>حامد ۵۳ ساله که یکی از متهمان سابقه دار است، به ماموران گفت: چند ماه قبل اقدام به خرید شمش‌های تزیینی کردم، سپس به خیابان‌هایی که دلار فروشان حضور داشتند مراجعه می‌کردم و پس از شناسایی طعمه هایم به سراغشان می‌رفتم و با چرب زبانی و فریبکاری آن‌ها را تشویق می‌کردم در کار فروش شمش طلا فعالیت کنند تا سود بیشتری به دست آورند و پس از این که آن‌ها به من اعتماد می‌کردند طلای تقلبی را در اختیارشان قرار می‌دادم و در عوض آن دلار می‌گرفتم و به سرعت از محل دور می‌شدم. وی افزود: در این مدت که این شیوه کلاهبرداری را به اجرا گذاشتم، نزدیک به ۱۲ میلیون تومان کلاهبرداری کردم و برای این که سرنخی از خود به جا نگذارم قصد فروش خودرویم را داشتم که قبل از این کار، پلیس سر رسید و مرا دستگیر کرد. بنا بر این گزارش، متهم با دستور دادیار شعبه ۲ دادسرای ناحیه ۷ تهران روانه زندان شد. شایان ذکر است کسانی که به این شیوه هدف کلاهبرداری قرار گرفته اند، می‌توانند به پایگاه سوم پلیس آگاهی تهران مراجعه کنند.</p>
      <p>منبع: روزنامه خراسان</p>
    </article>
  </body>
</html>