<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/dunya/2019/11/26/abd-baskani-trumpa-yonelik-azil-sorusturmasi-kritik-surec-basliyor"/>
    <meta property="og:site_name" content="A Haber"/>
    <meta property="article:published_time" content="2019-11-25T23:09:46+00:00"/>
    <meta property="og:title" content="ABD Başkanı Trump'a yönelik azil soruşturması! Kritik süreç başlıyor!"/>
    <meta property="og:description" content="ABD Temsilciler Meclisi İstihbarat Komitesi Başkanı Adam Schiff, ABD Başkanı Donald Trump'a yönelik azil soruşturmasını yürüten komitelerin, Adalet Komitesi'ne gelecek ay başında teslim etmek üzere rapor hazırladığını belirtti."/>
  </head>
  <body>
    <article>
      <h1>ABD Başkanı Trump'a yönelik azil soruşturması! Kritik süreç başlıyor!</h1>
      <address>
        <time datetime="2019-11-25T23:09:46+00:00">25 Nov 2019, 23:09</time>
      </address>
      <p>
        <b><a href="https://www.ahaber.com.tr/index/abd">ABD</a> Temsilciler Meclisi İstihbarat Komitesi Başkanı <a href="https://www.ahaber.com.tr/index/adam-schiff">Adam Schiff</a>, ABD Başkanı <a href="https://www.ahaber.com.tr/index/donald-trump">Donald Trump</a>'a yönelik azil soruşturmasını yürüten komitelerin, Adalet Komitesi'ne gelecek ay başında teslim etmek üzere rapor hazırladığını belirtti.</b>
      </p>
      <p><a href="https://www.ahaber.com.tr/index/abd">ABD</a> Temsilciler Meclisi İstihbarat Komitesi Başkanı <a href="https://www.ahaber.com.tr/index/adam-schiff">Adam Schiff</a>, azil soruşturmasında gelinen sürece ilişkin Kongre üyelerine mektup göndererek, süreci yöneten Temsilciler Meclisi İstihbarat, Dış İlişkiler ve Denetim Komitelerinin rapor hazırladıklarını bildirdi.</p>
      <p>Kongre'nin şu anda Şükran Günü tatilinde olduğunu ifade eden Schiff, Temsilciler Meclisinin gelecek Salı günü çalışmaya başlamasından kısa süre sonra, haftaya raporu Adalet Komitesine sunacaklarını kaydetti.</p>
      <p>Schiff, mektubunda, "Bu milletin güvenliğini ve seçimlerimizin bütünlüğünü koruyacaksak bu (azil), bekleyemecek kadar acil bir mesele demektir." değerlendirmesinde bulundu.</p>
      <p><b>BUNDAN SONRAKİ ADIM NE OLACAK?</b><br/>ABD yasaları gereği, Schiff ve diğer komitelerin hazırlayacağı soruşturma raporu sonucunda azil başvurusu Adalet Komitesinde kabul edilirse Temsilciler Meclisinde oylamaya sunulacak.</p>
      <p>Dava taslağı, Temsilciler Meclisi üyelerinin salt çoğunluğunun kabul oyunu alması durumunda Senatoya gidecek ve söz konusu kişinin yargı süreci başlayacak.</p>
      <p>Yüksek Mahkeme Başkanı tarafından denetlenen bu süreçte, Temsilciler Meclisindeki bir grup milletvekili savcılık görevini, Senato ise jüri görevini görecek. Trump'ın ise bir savunma avukatı bulunacak.</p>
      <p>Yargılama sürecinin sonucunda Senatoda bir oylama yapılacak. Bu oylamada senatörlerin üçte ikisinin (en az 67) Trump'ı suçlu bulması durumunda başkan görevinden azledilecek ve yerine başkan yardımcısı göreve gelecek.</p>
      <p>Öte yandan, Senatodaki sandalyelerin 53'üne Cumhuriyetçilerin sahip olması, Trump'ın azli için gerekli 3'te 2 oy oranına ulaşılması ihtimalini oldukça azaltıyor.</p>
      <p><b>TRUMP'A YÖNELİK AZİL SORUŞTURMASI</b><br/>Eylül ayında basına sızan ve 25 Temmuz'da yaptıkları telefon görüşmesinde Trump'ın Zelenskiy'e, rakibi <a href="https://www.ahaber.com.tr/index/joe-biden">Joe Biden</a> ve ailesini soruşturması durumunda ABD'nin ülkesine yardım edeceğini söylediğini iddia eden muhbir raporu azil soruşturmasının fitilini ateşledi.</p>
      <p>Temsilciler Meclisi Başkanı Nancy Pelosi, 24 Eylül'de "ABD'nin ulusal güvenliğine zarar verdiği" ve "Başkanlık yeminine ihanet ettiği" gerekçesiyle Trump'a yönelik azil soruşturması başlatıldığını açıkladı.</p>
      <p><a href="https://www.ahaber.com.tr/index/beyaz-saray">Beyaz Saray</a> ise 25 Eylül'de Trump-Zelenskiy görüşmesinin dökümünü yayımlayarak, <a href="https://www.ahaber.com.tr/index/ukrayna">Ukrayna</a>'ya yardımlarla görüşme arasında ilişki olmadığını savundu. Buna rağmen Trump'ın ağustos ayında Ukrayna'ya yardımları askıya almış olması tartışmaları körükledi.</p>
      <p>Temsilciler Meclisi, 31 Ekim'de yapılan oylama ile azil soruşturmasının usullerini oyladı ve kamuya açık oturumların yapılması kararlaştırıldı. Kamuya açık oturumların ilki 13 Kasım'da, sonuncusu ise 21 Kasım'da yapıldı.</p>
      <p>Trump, ilk günden bu yana azil soruşturmasını, "Rusya soruşturmasında umduklarını bulamayan Demokratlar'ın bir cadı avı" olarak nitelendirdi ve kendisinin suçsuz olduğunu savunuyor.</p>
    </article>
  </body>
</html>