<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SEsPg/konec-velkych-investic-do-zeleznice-vlada-do-ni-da-mnohem-mene-penez"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T23:04:00+00:00"/>
    <meta property="og:title" content="Konec velkých investic do železnice. Vláda do ní dá mnohem méně peněz"/>
    <meta property="og:description" content="České železnice dostanou na příští rok daleko méně peněz než letos. Hrozí tak, že se nepodaří realizovat některé plánované investice či ufinancovat stávající stavby. V letošním roce se mohly dráhy těšit na celkový příjem 44 miliard korun. Rozpočet na příští rok vytvořený ministryní financí Alenou Schillerovou však uvádí pouhých 26 miliard korun. K nim sice přibudou během roku další finanční prostředky, letošní výše však nedosáhne."/>
  </head>
  <body>
    <article>
      <h6 class="kicker">Financování železnic</h6>
      <h1>Konec velkých investic do železnice. Vláda do ní dá mnohem méně peněz</h1>
      <address><time datetime="2019-11-25T23:04:00+00:00">25 Nov 2019, 23:04</time> by <a rel="author" href="https://echo24.cz/author/ladislav-sustr" target="_blank">Ladislav Šustr</a></address>
      <slideshow>
        <figure>
          <img src="https://echo24.cz/img/5ddbedc6ffd8fa2b1e8021bf/1040/540/FIT?_sig=Svwvk4nj9XfJ5xk1LpEk-aQ071hXpKKr8STPsZTvMOE"/>
          <figcaption>Ilustrační foto<cite>FOTO: Shutterstock</cite></figcaption>
        </figure>
        <figure>
          <img src="https://echo24.cz/img/5ddc3f6bffd8fa2b1e86cae7/1040/540/FIT?_sig=k8p9B0cEV2Zojc6O1scf6JcV65FlC1kLR-h-1VynooE"/>
          <figcaption>
            <cite>echo</cite>
          </figcaption>
        </figure>
      </slideshow>
      <p>
        <b>České železnice dostanou na příští rok daleko méně peněz než letos. Hrozí tak, že se nepodaří realizovat některé plánované investice či ufinancovat stávající stavby. V letošním roce se mohly dráhy těšit na celkový příjem 44 miliard korun. Rozpočet na příští rok vytvořený ministryní financí Alenou Schillerovou však uvádí pouhých 26 miliard korun. K nim sice přibudou během roku další finanční prostředky, letošní výše však nedosáhne.</b>
      </p>
      <p>Předseda vlády Andrej Babiš často na svých zahraničních cestách komentuje rozvoj železniční dopravní sítě. Příkladem může být jeho loňská cesta do Maroka, kde se svezl železniční tratí TGV mezi Rabatem a Casablankou. „Asi je tady jiný stavební zákon a nemají aktivistické organizace, které brání v těch investicích,“ uvedl tehdy premiér Babiš. Jeho vláda však na rozvoj železniční sítě hodlá vydat na příští rok daleko méně peněz, než tomu bylo letos.</p>
      <p>„Je rozdíl mezi rozpočtem pro Státní fond dopravní infrastruktury a mezi příjmem, který do železnice přiteče celkově. V případě Správy železniční a dopravní cesty byla v loňském roce startovní čára na 36 miliardách korun. Vlivem průběžného dofinancování se částka vyšplhala až na 44 miliard. Letošní startovní čára se nachází na 26 miliardách korun s tím, že tam určitě něco dalšího přiteče. To je ale kámen úrazu, protože už dnes víme, že tam rozhodně nebude tolik peněz, jako v loňském roce,“ řekl pro Echo24 místopředseda podvýboru pro dopravu Ondřej Polanský (Piráti).</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5ddc3f6bffd8fa2b1e86cae7/500/260?_sig=vGyIXiLUBUMMPOj2uzRFUDCx5Q7QOmGU8V7rn488hWo"/>
        </a>
      </figure>
      <p>SŽDC přitom žádala celkově o 47 miliard korun. Peníze tak nepřitečou z důvodu škrtů a nebo zpomalující ekonomiky, která není pro investice příznivá. Další peníze tak musí železnice sehnat ve fondu Financování nepokrytých potřeb, kde se nachází 29 miliard. Ty se však celkově rozdělí kromě železnice ještě na silnice a dálnice.</p>
      <p>Pokud by podle Polanského zůstala částka na plánovaných šestadvaceti miliardách, tak by SŽDC měla velké problémy s investicemi v příštím roce. Letos jde na údržbu a opravu 18 miliard korun, další peníze by pak byly spotřebovány na současné projekty, které se realizují.</p>
      <p>Dalším problémem je střednědobé financování, které se schvaluje spolu se státním rozpočtem. Na rok 2021 se totiž počítá s investicemi v objemu 45,6 miliard a v roce 2022 s 32,3 miliardami korun. Podle Polanského se však částky každoročně mění a střednědobé výhledy nejsou moc směrodatné.</p>
      <blockquote>Příklad staveb, které mohou být financováním ohroženy <br/><b>Stavby v realizaci</b> <br/><br/>Zvýšení traťové rychlosti v úseku Valašské Meziříčí – Hustopeče nad Bečvou <br/>Modernizace a elektrizace trati Šakvice – Hustopeče u Brna <br/>Optimalizace traťového úseku Mstětice – Praha-Vysočany <br/>Modernizace trati Sudoměřice – Votice <br/><br/><b>Stavby realizované v roce 2020</b> <br/><br/>Modernizace tratě Otrokovice – Vizovice <br/>Opravy nádraží ve Vsetíně či v Mostě <br/>Modernizace železničního uzlu Pardubice <br/>Rekonstrukce trati v úseku Kyjice – Chomutov</blockquote>
      <p>„Střednědobé výhledy se ukazují být pouhým cárem papíru. V loňském roce se totiž schválil střednědobý výhled, u kterého SŽDC dostala ještě více peněz než letos. Neplní to tedy svůj účel a je svým způsobem škodlivý. Kdyby totiž někdo dělal podle střednědobého výhledu nějaké přípravy, tak by organizace přišla ještě k větší škodě,“ řekl pro Echo24 Polanský.</p>
      <p>Předseda dopravního podvýboru Martin Kolovratník (ANO) však zůstává ohledně financování železnic i jiných dopravních cest optimistou. „I v minulých letech totiž docházelo podle aktuálních potřeb k navýšení rozpočtu. Jen v letošním roce to bylo navýšení o téměř 15 miliard korun a letošní aktuální hodnota celkového rozpočtu je tak na výši cca 102 miliard korun. Proto ani zmíněných 87,3 miliard korun nemohu považovat za konečnou sumu, která půjde příští rok do výstavby a rekonstrukcí dopravní infrastruktury a jsem si jist, že resort dopravy dokáže postupně ve spolupráci s ministerstvem financí celkovou sumu peněz pro dopravu navyšovat,“ uvedl Kolovratník.</p>
      <related>
        <a href="https://echo24.cz/a/SVApX/cim-drazsi-tim-pomalejsi-investice-do-zeleznic-nejvetsi-korupcni-riziko-v-historii"/>
        <a href="https://echo24.cz/a/Sy66U/cesko-si-pujci-115-miliardy-korun-na-zeleznice-od-evropske-investicni-banky"/>
      </related>
    </article>
  </body>
</html>