<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244762/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T23:10:12+00:00"/>
    <meta property="og:title" content="รัฐบาลไม่หยุดนิ่ง!! ‘อุตตม’ ลั่นพร้อมทำงานหนัก ต่อสู้ทุกอุปสรรค"/>
    <meta property="og:description" content="“รมว.คลัง” โพสต์เฟซบุ๊กเตรียมออกมาตรการกระตุ้นเศรษฐกิจปลายปี ลั่นรัฐบาลจะไม่หยุดนิ่ง พร้อมทำงานหนัก ต่อสู้กับอุปสรรคทุกอย่าง"/>
  </head>
  <body>
    <article>
      <h1>รัฐบาลไม่หยุดนิ่ง!! ‘อุตตม’ ลั่นพร้อมทำงานหนัก ต่อสู้ทุกอุปสรรค</h1>
      <address><time datetime="2019-11-25T23:10:12+00:00">25 Nov 2019, 23:10</time> by <a rel="author" href="https://www.thebangkokinsight.com/author/siree/" target="_blank">Siree Osiri</a></address>
      <p>
        <b>“รมว.คลัง” โพสต์เฟซบุ๊กเตรียมออกมาตรการกระตุ้นเศรษฐกิจปลายปี ลั่นรัฐบาลจะไม่หยุดนิ่ง พร้อมทำงานหนัก ต่อสู้กับอุปสรรคทุกอย่าง</b>
      </p>
      <p>นายอุตตม สาวนายน รัฐมนตรีว่าการกระทรวงการคลัง โพสต์ข้อความผ่านเฟซบุ๊กว่า <b>“มาตรการกระตุ้นเศรษฐกิจปลายปี”</b> ตลอดหลายวันที่ผ่านมา มีข่าวสารเกี่ยวกับภาวะเศรษฐกิจไทยออกมาอย่างต่อเนื่อง โดยเฉพาะกรณีสำนักงานสภาพัฒนาการเศรษฐกิจและสังคมแห่งชาติ หรือ สศช. ระบุว่า จีดีพีไตรมาส 3 ของปี 2562 นี้ ขยายตัวอยู่ที่ 2.4 % ขยายตัวจากไตรมาส 2 ซึ่งอยู่ที่ 2.3 % หรือ 0.1 % ขณะเดียวกันก็ปรับลดคาดการณ์ตลอดปีนี้ จาก 2.6 % ลดลงจาก 2.7-3.2% (http://www.nesdb.go.th/ewt_dl_link.php…)</p>
      <figure>
        <img src="https://www.thebangkokinsight.com/wp-content/uploads/2019/11/78199991_955906154784180_5617630447925198848_o.jpg"/>
      </figure>
      <p>อย่างไรก็ตาม ตัวเลขข้างต้น จะเห็นได้ว่าจีดีพีไตรมาส 3 เพิ่มขึ้นจากไตรมาส 2 แม้จะเพียงเล็กน้อย แต่ก็แสดงให้เห็นว่า<b>มาตรการที่รัฐบาลออกมากระตุ้นเศรษฐกิจนั้นได้ผล สามารถที่จะลดผลกระทบจากปัจจัยสงครามการค้าสหรัฐ-จีน และเศรษฐกิจโลกที่ชะลอตัวลง โดยเฉพาะการบริโภคในประเทศ ที่มีตัวเลขขยับขึ้นอย่างเห็นได้ชัด</b></p>
      <p>ในส่วนตัวแล้ว ต้องยอมรับว่า <b>การต่อสู้กับภาวะเศรษฐกิจโลกไม่ใช่เรื่องง่าย และจำเป็นต้องปรับปรุงมาตรการให้ส่งผลสัมฤทธิ์อยู่ตลอดเวลา ดังนั้นรัฐบาลจึงจะออกมาตรการเพิ่มเติม เพื่อให้ทันในช่วงเดือนสุดท้ายของปีนี้</b></p>
      <p>ทั้งนี้กรอบมาตรการใหม่ดังกล่าว จะยังคงตามแนวทางที่ดำเนินมา แบ่งออกเป็น 4 กรอบใหญ่ๆ ประกอบด้วย 1.มาตรการส่งเสริมการบริโภค กระตุ้นให้เกิดการใช้จ่ายในเศรษฐกิจฐานราก 2.มาตรการกระตุ้นให้การลงทุนใหม่และการลงทุนต่อเนื่อง 3.มาตรการด้านที่อยู่อาศัยหรืออสังหาริมทรัพย์ 4.การลดภาระค่าใช้จ่ายให้เกษตรกร</p>
      <figure>
        <img src="https://www.thebangkokinsight.com/wp-content/uploads/2019/11/74232818_955905948117534_7994405370313310208_o.jpg"/>
      </figure>
      <p>ทั้งนี้<b>รัฐบาลจะพยายามอย่างถึงที่สุด ที่จะทำให้เศรษฐกิจปีนี้เป็นแรงส่งไปถึงปีหน้า โดยเชื่อว่าปีหน้าการขยายตัวจะต้องดีกว่าปีนี้ จากการเร่งรัดเบิกจ่ายงบประมาณภาครัฐอย่างมีประสิทธิภาพ จากที่งบประมาณล่าช้าไประยะหนึ่ง</b></p>
      <p>นอกจากนี้ในด้านการส่งออกนั้น ความตึงเครียดของสงครามการค้าน่าจะทุเลาลง พร้อมๆกับรัฐบาลมีความชัดเจนว่าจะส่งเสริมการส่งออกอย่างเต็มที่ ขณะเดียวกันตัวเลขการท่องเที่ยวก็จะมีการกระตุ้นนักท่องเที่ยวเพิ่มขึ้นเช่นกัน</p>
      <p>ขอเรียนว่า <b>รัฐบาลจะไม่หยุดนิ่ง และพร้อมทำงานหนัก ต่อสู้กับอุปสรรคทุกอย่าง เพื่อให้เศรษฐกิจไทยเติบโตอย่างมีเสถียรภาพต่อไป</b> ขอบคุณครับ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244762%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244603/"/>
        <a href="https://www.thebangkokinsight.com/244545/"/>
        <a href="https://www.thebangkokinsight.com/244503/"/>
        <a href="https://www.thebangkokinsight.com/244441/"/>
      </related>
    </article>
  </body>
</html>