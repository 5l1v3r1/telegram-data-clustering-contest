<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targu-jiu/cunoscut-om-afaceri-gorj-incatusat-politisti-fost-dus-penitenciar-fost-condamnat-definitiv-spalare-bani-1_5ddc586a5163ec42716abedf/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T23:44:07+00:00"/>
    <meta property="og:title" content="Cunoscut om de afaceri din Gorj, încătuşat de poliţişti. A fost dus la penitenciar, după ce a fost condamnat definitiv pentru spălare de bani"/>
    <meta property="og:description" content="Dan Radu Floarea, un cunoscut om de afaceri din Târgu Jiu, a fost încarcerat de oamenii legii deoarece pe numele lui exista un mandat de executare a pedepsei de trei ani şi şase luni de închisoare pentru spălare de bani."/>
  </head>
  <body>
    <article>
      <h1>Cunoscut om de afaceri din Gorj, încătuşat de poliţişti. A fost dus la penitenciar, după ce a fost condamnat definitiv pentru spălare de bani</h1>
      <address><time datetime="2019-11-25T23:44:07+00:00">25 Nov 2019, 23:44</time> by <a rel="author">Alin Ion</a></address>
      <h4>Dan Radu Floarea, un cunoscut om de afaceri din Târgu Jiu, a fost încarcerat de oamenii legii deoarece pe numele lui exista un mandat de executare a pedepsei de trei ani şi şase luni de închisoare pentru spălare de bani.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/targu-jiu/comisarii-garzii-mediu-gorj-continua-ancheta-urma-poluarii-sange-resturi-organice-provenite-sacrificarea-puilor-1_5ddb7b8d5163ec427163da59/index.html"/>
        <a href="https://adevarul.ro/locale/targu-jiu/primarul-pnl-comunei-farcasesti-cercetat-penal-impiedicat-femeie-voteze-1_5ddad8145163ec42715fa5e9/index.html"/>
        <a href="https://adevarul.ro/locale/targu-jiu/alegator-targu-jiu-amendat-politi-doua-si-a-filmat-buletinul-vot-facut-gesturi-obscene-adresa-unuia-candidati-1_5ddac8225163ec42715f2036/index.html"/>
      </related>
      <p>„La data de 22 noiembrie a.c., poliţişti din cadrul Serviciului de Investigaţi Criminale, au depistat pe raza municipiului Târgu Jiu, un bărbat, de 60 de ani,  din municipiul Târgu Jiu, pe numele căruia Tribunalul Bucureşti a emis un mandat de executare a pedepsei închisorii de 3 ani şi 6 luni, pentru săvârşirea infracţiunii de spălare de bani“, a spus Victor Ţuhaşu, purtătorul de cuvânt al Poliţiei Gorj.</p>
      <h3>A vândut la Electrica SA, suprapreţ, echipamente de protecţie </h3>
      <p>Prima sentinţă a fost emisă anul trecut de o instanţă de judecată a Tribunalului Bucureşti, iar, Curtea de Apel Bucureşti a dat sentinţa finală prin care a respins apelul omului de afaceri.</p>
      <p>Dan Radu Floarea a fost trimis în judecată în anului 2017 de procurorii DNA, pentru săvârşirea infracţiunii de spălarea banilor în formă continuată. „În perioada 2004-2005, directorul general al SC ELECTRICA SA a dispus funcţionarilor din subordine efectuarea de achiziţii publice de echipament individual de protecţie şi echipament de lucru în valoare totală de 147.506.85 lei (fără TVA) de la o societate comercială reprezentată de inculpaţii Floarea Radu Dan şi Măruţă Dumitru Ion. Echipamentele respective au fost achiziţionate la un preţ supraevaluat, fără a exista necesitatea efectuării acestor achiziţii şi cu încălcarea prevederilor legale. Ulterior, cei doi inculpaţi, cunoscând că sumele de bani provin din comiterea unor infracţiuni, pentru ascunderea şi disimularea provenienţei ilicite a folosului patrimonial obţinut ca urmare a derulării relaţiilor comerciale între SC Tech Safety SA şi Electrica SA (în valoare de 4.173.090 lei), au efectuat mai multe operaţiuni de schimbare şi transferare a bunurilor mobile obţinute în mod ilicit (contracte de vânzare cumpărare imobile, plata unor servicii neprestate în realitate etc.)“, se preciza într-un comunicat al DNA.</p>
      <hr/>
    </article>
  </body>
</html>