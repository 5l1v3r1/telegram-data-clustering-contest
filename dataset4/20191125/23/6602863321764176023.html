<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4934166/albert-heijn-app-bedrijfskleding-ondergoed-kledingmaat-gestopt"/>
    <meta property="og:site_name" content="Bright.nl"/>
    <meta property="article:published_time" content="2019-11-25T23:53:46+00:00"/>
    <meta property="og:title" content="Personeel Albert Heijn hoeft niet uit de kleren: proef met app gestopt"/>
    <meta property="og:description" content="Het leek zo'n goed idee: Albert Heijn zou medewerkers nieuwe bedrijfskleding aanmeten aan de hand van een app. Maar werknemers die daarvoor 'in ondergoed of strakke sportkleding' op de foto moesten? Dat zorgde gisteren voor ophef. Daarom is het project nu afgeblazen."/>
  </head>
  <body>
    <article>
      <h6 class="kicker">Nieuws</h6>
      <h1>Personeel Albert Heijn hoeft niet uit de kleren: proef met app gestopt</h1>
      <address>
        <time datetime="2019-11-25T23:53:46+00:00">25 Nov 2019, 23:53</time>
      </address>
      <p>
        <b>Het leek zo'n goed idee: Albert Heijn zou medewerkers nieuwe bedrijfskleding aanmeten aan de hand van een app. Maar werknemers die daarvoor 'in ondergoed of strakke sportkleding' op de foto moesten? Dat zorgde gisteren voor ophef. Daarom is het project nu afgeblazen.</b>
      </p>
      <p>De ophef ontstond gisteren na berichtgeving in het <a href="https://www.nrc.nl/nieuws/2019/11/25/werknemers-albert-heijn-moeten-uit-de-kleren-voor-nieuwe-kleding-a3981576">NRC</a>. De krant berichtte over een filiaal in Nijmegen. Daar begon de supermarktketen met een experiment om personeel de nieuwe bedrijfskleding aan te meten aan de hand van een app. Die bedrijfskleding moet eind volgend jaar in alle filialen van Albert Heijn zijn ingevoerd.</p>
      <related>
        <a href="https://www.rtlz.nl/business/ondernemen/artikel/4854241/albert-heijn-bolcom-coolblue-ranglijst-twinkle-100-online"/>
      </related>
      <h3>'Contouren van het lichaam goed meten'</h3>
      <p>Om de juiste kledingmaat te bepalen, werd medewerkers gevraagd een foto van zichzelf te maken. Op die foto moesten ze 'ondergoed of nauwsluitende sportkleding' dragen, om zo 'de contouren van het lichaam goed te kunnen meten'.</p>
      <p>Medewerkers werd aangeraden iemand om hulp te vragen bij het maken van die foto.</p>
      <h3>'Dacht dat het een grap was'</h3>
      <p>In de krant vertelt Jochem de Haes (17), die in het Nijmeegse filiaal werkt, dat zijn moeder dacht dat het om een grap ging. "Maar de manager vertelde ons dat we niet meer in de winkel kunnen staan als we het niet doen, omdat we dan niet de juiste bedrijfskleding hebben."</p>
      <figure>
        <img src="https://www.bright.nl/sites/default/files/styles/liggend/public/content/images/2019/11/26/Albert%20Heijn.jpg?h=6bb5120b&amp;itok=Vc7B9pDz"/>
        <figcaption>Zo moet de nieuwe bedrijfskleding eruit gaan zien.<cite>© Ahold Delhaize</cite></figcaption>
      </figure>
      <h3>'Bizarre database van medewerkers, ín ondergoed'</h3>
      <p>De Autoriteit Persoonsgegevens reageerde ongerust op het nieuws. "Het levert een bizarre database op van medewerkers van Albert Heijn, ín ondergoed", meldde een woordvoerder.</p>
      <p>De Autoriteit Persoonsgegevens vreesde dat medewerkers zich gedwongen zouden voelen om een foto van zichzelf te sturen, ook als ze dat eigenlijk niet willen. Vooral minderjarige medewerkers zouden daarvoor in bescherming moeten worden genomen.</p>
      <related>
        <a href="https://www.bright.nl/nieuws/artikel/4933191/ah-opent-winkel-op-schiphol-zonder-personeel-dit-de-toekomst-ahold"/>
      </related>
      <h3>Experiment per direct gestopt</h3>
      <p>Albert Heijn heeft gisteravond nog laten weten daarom per direct te zullen stoppen met het experiment. Een woordvoerder vertelt aan de <a href="https://nos.nl/artikel/2312040-albert-heijn-stopt-met-proef-na-commotie-over-kledingmaten-app.html">NOS</a> dat er sprake is van 'een misverstand'.</p>
      <p>"Personeel kon op basis van vrijwilligheid beslissen of ze aan de proef mee zouden doen. Wij zochten naar een efficiënte en foutloze manier om de kledingmaten vast te stellen, zodat we de nieuwe bedrijfskleding die volgend jaar wordt ingevoerd in de juiste maten kunnen aanleveren."</p>
      <h3>'Te veel druk' van manager</h3>
      <p>Bij de communicatie rondom het project is volgens de woordvoerder vervolgens een en ander misgegaan. De ingestuurde foto's zouden niet door mensenogen worden bekeken, maar door een algoritme worden beoordeeld. En de manager in Nijmegen zou er 'te veel druk op hebben gezet'.</p>
      <p>De woordvoerder biedt daar zijn excuses voor aan. "Het spijt ons dat er verwarring is ontstaan."</p>
      <related>
        <a href="https://www.rtlnieuws.nl/nieuws/nederland/artikel/4852501/albert-heijn-ah-kip-wakker-dier-kippen-liegebeest"/>
      </related>
    </article>
  </body>
</html>