<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/25/congress-mps-clash-in-lok-sabha.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T23:48:00+00:00"/>
    <meta property="og:title" content="ലോക്സഭയിൽ പ്രതിഷേധം; കയ്യാങ്കളി; രമ്യ ഹരിദാസിനെയും ജ്യോതിമണിയെയും കയ്യേറ്റം ചെയ്തു"/>
    <meta property="og:description" content="ന്യൂഡൽഹി ∙ മഹാരാഷ്ട്രയിലെ സർക്കാർ രൂപീകരണ നടപടികൾക്കെതിരെ ലോക്സഭയുടെ നടുത്തളത്തിലിറങ്ങി പ്രതിഷേധിച്ച പ്രതിപക്ഷ എംപിമാരും സ്പീക്കറുടെ നിർദേശാനുസരണം.Maharashtra Politics. Malayalam News . Manorama Online. lok sabha. Ramya Haridas.India News. National News. Malayalam News. Manorama Online"/>
  </head>
  <body>
    <article>
      <h1>ലോക്സഭയിൽ പ്രതിഷേധം; കയ്യാങ്കളി; രമ്യ ഹരിദാസിനെയും ജ്യോതിമണിയെയും കയ്യേറ്റം ചെയ്തു</h1>
      <address><time datetime="2019-11-25T23:48:00+00:00">25 Nov 2019, 23:48</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ മഹാരാഷ്ട്രയിലെ സർക്കാർ രൂപീകരണ നടപടികൾക്കെതിരെ ലോക്സഭയുടെ നടുത്തളത്തിലിറങ്ങി പ്രതിഷേധിച്ച പ്രതിപക്ഷ എംപിമാരും സ്പീക്കറുടെ നിർദേശാനുസരണം അവരെ തടഞ്ഞ സുരക്ഷാ ഉദ്യോഗസ്ഥരും തമ്മിൽ കയ്യാങ്കളി.</p>
      <p>സഭ സമ്മേളിച്ചയുടനായിരുന്നു എംപിമാരുടെ പ്രതിഷേധം. രമ്യ ഹരിദാസ്, എസ്. ജ്യോതിമണി എന്നിവരെ സുരക്ഷാ ഉദ്യോഗസ്ഥർ കയ്യേറ്റം ചെയ്തു. സ്പീക്കർ ഓം ബിർലയുടെ വിലക്കു ലംഘിച്ചും സഭയിൽ ബാനറുയർത്തി പ്രതിഷേധിച്ച ഹൈബി ഈഡൻ, ടി.എൻ. പ്രതാപൻ എന്നിവരെ സഭയിൽനിന്നു പുറത്താക്കി. ഇവർക്കെതിരെ സസ്പെൻഷൻ നടപടി ഉണ്ടായില്ലെങ്കിൽ ഇന്നു പങ്കെടുക്കാം.</p>
      <p>ഇതേസമയം, ശിവസേന, എൻസിപി അംഗങ്ങൾ ഇന്നലെ സഭയിലെ എത്തിയില്ല. ഉന്തിനും തള്ളിനുമിടയിൽ ഹൈബിക്കും പ്രതാപനും ബെന്നി ബെഹന്നാനും നേരിയ പരുക്കേറ്റു. ബഹളത്തിനു പിന്നാലെ പിരിഞ്ഞ സഭ പിന്നീടു രണ്ടു തവണ സമ്മേളിച്ചെങ്കിലും നടപടികൾ സാധ്യമായില്ല. പ്രതിപക്ഷബഹളത്തിൽ മുങ്ങിയ രാജ്യസഭയും നേരത്തെ പിരിഞ്ഞു.</p>
      <p>നീളൻ കറുത്ത ബാനർ സഭയുടെ നടുത്തളത്തിന് കുറുകെ ഹൈബിയും പ്രതാപനും ചേർന്ന് ഉയർത്തിപ്പിടിച്ചത് സ്പീക്കറെ പ്രകോപിപ്പിച്ചു. ‘ജനാധിപത്യത്തെ കശാപ്പു ചെയ്യുന്നത് അവസാനിപ്പിക്കൂ’ എന്നായിരുന്നു ബാനറിലെ മുദ്രാവാക്യം.</p>
      <p>
        <b>ഭരണഘടനാ വാർഷിക സമ്മേളനം പ്രതിപക്ഷം ബഹിഷ്കരിക്കും</b>
      </p>
      <p>ന്യൂഡൽഹി ∙ ഭരണഘടനയുടെ 70–ാം വാർഷികത്തോടനുബന്ധിച്ച് ഇന്ന് പാർലമെന്റിൽ രാഷ്ട്രപതി റാം നാഥ് കോവിന്ദ് പങ്കെടുക്കുന്ന സംയുക്ത സമ്മേളനം കോൺഗ്രസ് അടക്കമുള്ള പ്രതിപക്ഷ കക്ഷികൾ ബഹിഷ്കരിക്കും.</p>
      <p>മഹാരാഷ്ട്രയിൽ ഭരണഘടനാ മൂല്യങ്ങൾ അട്ടിമറിച്ചു ബിജെപി അധികാരം പിടിച്ചെടുത്തതിനെതിരെ പ്രക്ഷോഭം ശക്തമായ വേളയിൽ ഭരണഘടനയുമായി ബന്ധപ്പെട്ടു നടക്കുന്ന ചടങ്ങ് പ്രഹസനമെന്നാണു വാദം. ഇടത് പാർട്ടികളും തൃണമൂലും പ്രതിഷേധത്തിൽ പങ്കെടുക്കും.</p>
    </article>
  </body>
</html>