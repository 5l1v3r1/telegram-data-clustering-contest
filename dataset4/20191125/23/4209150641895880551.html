<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/magazin/zanimljivosti/Dogodilo-se-na-danasnji-datum-26-novembar/570474?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T23:40:00+00:00"/>
    <meta property="og:title" content="Dogodilo se na današnji datum, 26. novembar"/>
    <meta property="og:description" content="Danas je utorak, 26. novembar, 330. dan 2019. Do kraja godine ima 35 dana."/>
  </head>
  <body>
    <article>
      <h1>Dogodilo se na današnji datum, 26. novembar</h1>
      <address><time datetime="2019-11-25T23:40:00+00:00">25 Nov 2019, 23:40</time> by <a rel="author">N.N.</a></address>
      <p>Danas je utorak, 26. novembar, 330. dan 2019. Do kraja godine ima 35 dana.</p>
      <p>1504. - Umrla španska kraljica Isabela Prva Katolička, kraljica Kastilje od 1474, čijom su udajom 1479. za Fernanda Drugog Aragonskog spojene Kastilja i Aragon i stvorena Španija. U nastojanju da ojačaju rimokatoličku crkvu i monarhiju, 1480. su utemeljili zloglasni sud inkvizicije, a 1492. su protjerali Jevreje iz Španije. Borbe s Mavarima su pobjedonosno okončali 1492, protjeravši ih iz južne španske pokrajine Granade, iste godine su opremili ekspediciju španskog moreplovca italijanskog porijekla Kristofora Kolumba koja je otkrila Ameriku, a 1503. su od Francuske preoteli Napuljsku kraljevinu.</p>
      <p>1648. - Papa Inoćentije Deseti je osudio Vestfalski mir kojim je mjesec dana ranije okončan Tridesetogodišnji rat.</p>
      <p>1703. - U dvodnevnoj "Velikoj oluji" u južnoj Engleskoj poginulo je najmanje 8.000 ljudi.</p>
      <p>1744. - Umro italijanski graditelj violina Đuzepe Gvarneri, uz Antonija Stradivarija najveći majstor izrade klasičnih violina. Njegovih 200 violina dugo nije bilo zapaženo, ali ih je popularnim učinio čudesni violinista Nikolo Paganini.</p>
      <p>1855. - Umro poljski pisac jevrejskog porijekla Adam Mickijevič, najveći poljski romantičar, čija djela odlukuje izuzetno bogat i slikovit jezik. Umro je u Otomanskom carstvu, u koje je došao u vrijeme Krimskog rata, namjeravajući da formira poljske legione za borbu protiv Rusije. U idiličnom epu posvećenom rodnom kraju - "Pan Tadeuš", najvećem djelu poljskog romantizma, opisao je staru Poljsku koja nestaje. Ostala djela: zbirke pjesama "Balade i romanse", "Krimski soneti", epovi "Gražina", "Konrad Valenrod", drama "Zdušnice", politička brošura "Knjige poljskog naroda i hodočasništva poljskog", ciklus predavanja "Slovenske književnosti".</p>
      <p>1857. - Zasjedanje prvog australijskog parlamenta otvoreno u Melburnu.</p>
      <p>1880. - Velike sile su prisilile Otomansko carstvo da Crnoj Gori preda Ulcinj, koji su Crnogorci zauzeli u ratu od 1876. do 1878.</p>
      <p>1893. - Umro srpski filozof, pisac i političar Milan Kujundžić Aberdar, jedan od prvih profesora filozofije na beogradskoj Velikoj školi, član Srpske kraljevske akademije, predsjednik Skupštine Srbije i ministar prosvjete. Studirao je u Beču, Minhenu i Parizu, diplomirao u Oksfordu. U mladosti je bio jedan od vođa Ujedinjene omladine srpske i urednik njenog glasila "Mlada Srbadija". Stihovi tog izrazitog romantičarskog pjesnika pozivali su na borbu protiv ugnjetača, za oslobođenje i ujedinjenje porobljene braće. Djela: "Kratki pregled harmonije u svijetu", "Ide li svijet nabolje ili nagore", "Filozofija u Srba", "Šta je i koliko u nas urađeno na lođici" , spjev "Srpski patrijarh", balada "Nevjesta hajdukova".</p>
      <p> </p>
      <p>1914. - Eksploziju na britanskom ratnom brodu "Bulvork" u Prvom svjetskom ratu, u trenutku kad je u njega ukrcavana municija, preživjelo je samo 12 od 750 članova posade.</p>
      <p>1922. - Otvorena grobnica faraona Tutankamona, koju je u Dolini kraljeva kod Luksora otkrio engleski arheolog Hauard Karter.</p>
      <p>1939. - Napadom sovjetske armije počeo sovjetsko-finski rat. U oktobru 1939. SSSR je postavio snažne garnizone u Litvaniji, Letoniji i Estoniji i od Finske zatražio dio teritorije za bolju odbranu Lenjingrada i zaštitu murmanske pruge. Pošto je to vlada u Helsinkiju odbila, sovjetska armija je prodrla u Finsku, a poslije proboja fronta 12. marta 1940. godine potpisan je mir kojim je SSSR dobio tražene oblasti.</p>
      <p>1940. - Po naređenju vođe nacističke Njemačke Adolfa Hitlera u Varšavi u Drugom svjetskom ratu stvoren geto u koji su esesovci satjerali oko pola miliona Jevreja iz Varšave i drugih poljskih mjesta i iz Njemačke. Desetine hiljada Jevreja je tu umrlo od gladi i bolesti, a više od 310.000 je otpremljeno u logore smrti i ubijeno u gasnim komorama. Preživjeli su 1943. podigli ustanak, ali su gotovo svi ubijeni u divljačkoj odmazdi nacista.</p>
      <p>1942. - U Bihaću u Drugom svjetskom ratu osnovano Antifašističko vijeće narodnog oslobođenja Jugoslavije i 54 delegata su izabrala Izvršni odbor AVNOJ-a na čelu sa dr Ivanom Ribarom. Bila je to neka vrsta vlade na oslobođenim teritorijama do Drugog zasjedanja AVNOJ-a u Jajcu 1943. koje je izabralo Nacionalni komitet.</p>
      <p>1949. - Indija prihvatila ustav kao federalna republika u okviru britanskog Komonvelta.</p>
      <p>1952. - Umro švedski istraživač i putopisac Sven Anders Hedin, koji je predvodio ekspedicije u Tarimskoj kotlini, Sinkjangu, na Tibetu, u Mongoliji i u području Himalaja. Djela: "Kroz azijske pustinje", "U srcu Azije", "Južni Tibet", "Transhimalaji", "Kopnom u Indiju", "Na velikoj plovidbi", "Od pola do pola".</p>
      <p>1965. - Francuska lansirala svoj prvi vještački satelit.</p>
      <p>1967. - U poplavama u centralnom Portugalu poginulo najmanje 250 ljudi.</p>
      <p>1968. - Umro njemački pisac Arnold Cvajg, čija su djela - na osnovu iskustva stečenog u Prvom svjetskom ratu - prožeta antimilitarizmom, gorkom ironijom i kritičkom analizom društva. Djela: romani "Slučaj narednika Griše", "Mlada žena godine 1914.", "Verdensko vaspitanje", lirska proza "Novele o Klaudiji".</p>
      <p>1970. - Jedan bolivijski slikar, obučen kao sveštenik, pokušao je da u glavnom gradu Filipina - u Manili ubije papu Pavla Šestog, ali nije uspio.</p>
      <p>1978. - Muslimanski vjerski lideri i političari koji su nastojali da obore šaha Rezu Pahlavija proglasili generalni štrajk kojim je Iran paralizovan.</p>
      <p>1979. - Pad pakistanskog "boinga 707" u Saudijskoj Arabiji nije preživio niko od 156 putnika i članova posade.</p>
      <p>1986. - Od iranske rakete koja je pala u irački glavni grad Bagdad poginulo 48 civila.</p>
      <p>1987. - Tajfun usmrtio 270 Filipinaca i razorio oko 14.000 kuća.</p>
      <p>1990. - Savjet bezbjednosti UN odobrio mirovni plan za Kambodžu.</p>
      <p>1993. - Prvi generalni štrajk u Belgiji poslije skoro pola vijeka paralizovao privredu i saobraćaj i primorao vladu na pregovore sa sindikatima.</p>
      <p>1998. - U zajedničkoj deklaraciji, potpisanoj tokom posjete kineskog predsjednika Đanga Cemina, Japan izrazio "duboko kajanje" zbog akcija koje je preduzeo u Kini u Drugom svjetskom ratu.</p>
      <p>2000. - U Rumuniji su održani predsjednički parlamentarni izbori, na kojima je za novog predsjednika izabran Jon Iliesku.</p>
      <p>2004. - Visoki predstavnik za BiH Pedi Ešdaun poništio Zakon o pomilovanju zato što ugrožava vladavinu prava.</p>
      <p>2009. - Britanski ljekari obavili prvu operaciju rektalnog tumora ultrazvukom.</p>
    </article>
  </body>
</html>