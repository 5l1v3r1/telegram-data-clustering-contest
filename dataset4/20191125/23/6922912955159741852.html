<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/ine-n-aporis/article/girionis-simene-fonias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T23:13:34+00:00"/>
    <meta property="og:title" content="«Γηρυόνης» σήμαινε φονιάς!"/>
    <meta property="og:description" content="Σάρωσε –αναμενόταν ‘άλλωστε- το πέρασμα του ‘Γηρυόνης’ (τι γελοία ονομασία!) αφήνοντας πίσω του νεκρούς, καταστροφές, τόνους λάσπες και –για μια ακόμη φορά- εκτεθειμένους τους έμμεσα βασικούς υπεύθυνους. Χθες ήταν απολογούμενη η Δούθρου του ΣΥΡΙΖΑ, αυτή τη φορά δύο εντελώς άπειροι άνδρες. Δηλαδή ο περιφερειάρχης Γιώργος Πατούλης και ο υπουργός Κώστας Καραμανλής του Αχιλλέως βεβαίως βεβαίως."/>
  </head>
  <body>
    <article>
      <h1>«Γηρυόνης» σήμαινε φονιάς!</h1>
      <address>
        <time datetime="2019-11-25T23:13:34+00:00">25 Nov 2019, 23:13</time>
      </address>
      <p>Σάρωσε –αναμενόταν ‘άλλωστε- το πέρασμα του ‘Γηρυόνης’ (τι γελοία ονομασία!) αφήνοντας πίσω του νεκρούς, καταστροφές, τόνους λάσπες και –για μια ακόμη φορά- εκτεθειμένους τους έμμεσα βασικούς υπεύθυνους. Χθες ήταν απολογούμενη η Δούθρου του ΣΥΡΙΖΑ, αυτή τη φορά δύο εντελώς άπειροι άνδρες. Δηλαδή ο περιφερειάρχης Γιώργος Πατούλης και ο υπουργός Κώστας Καραμανλής του Αχιλλέως βεβαίως βεβαίως.</p>
      <p>Ακούστηκε από διάφορους πληγέντες στην παραλία της Κινέτας, ότι τα μπαμπέσικα τα βουνά κατέβασαν απίστευτο νερό και λάσπη. Μα, δεν θα κατέβαζαν; Φυσικά τα βουνά δεν φταίνε, οπότε το πρόβλημα (που μοιάζει με παρατεταμένο έγκλημα) ας αναζητηθεί στην άναρχη δόμηση τής περιοχής, η οποία επικράτησε επί δεκαετίες (από τον καιρό του εθνάρχη Καραμανλή, θείου του σημερινού υπουργού) ως τις μέρες μας στην «αμαρτωλή» παραλία της δυτικής Αττικής, από την Ελευσίνα ως τους Αγίους Θεοδώρους.</p>
      <p>Στο μεταξύ η κακοκαιρία και οι πληγές που άφησε πίσω της (τελειώνει από απόψε ο… «Γηρυόνης») στην Ρόδο, στο Αντίριο, στην παραλία Καστερίνης, στην Κω, στην Λήμνο κλπ, έδωσαν την ευκαιρία στα φιλοκυβερνητικά ΜΜΕ να υποβαθμίσουν (ενώ λογικά έπρεπε να είναι κορυφαίο θέμα της ημέρας) τις εννιά συνταγματικές αλλαγές της κυβέρνησης, που πέρασαν με θεαματική πλειοψηφία! Μόνο που στην περίπτωση του άρθρου 86, που αφορά την εκλογή του ΠτΔ, τα πράγματα σχεδιάστηκαν σαφώς εκ του πονηρού. Με πέντε ψηφοφορίες και τελική επικράτηση –αν χρειαστεί- με σχετική πλειοψηφία, κάτι μου λέει ότι πρωθυπουργός (και σημερινός αρχηγός της οικογένειας Μητσοτάκη), έφερε στην Βουλή για ψήφιση ένα πλάνο που ενδέχεται –αν χρειαστεί- να θέσει εκτός μάχης τόσο τους ‘καραμανλικούς’ όσο και τους ‘σαμαρικούς’ βουλευτές του κόμματος, στην περίπτωση που επιλέξει ένα τρίτο πρόσωπο για το πόστο του άτυπου μεν αλλά θεωρητικά αρχηγού του κράτους. Το οποίο πρόσωπο, με την αλλαγή που προέκυψε μπορεί να αναδειχτεί σε ΠτΔ με λιγότερες από 151 ψήφους. Λέτε να μην αρέσει αυτό στον κ. Στουρνάρα, στον κ. Αλιβιζάτο, στην κυρία Αρβελέρ, στην κυρία Γιάννα (την γνωστή);</p>
      <p>* Στο μεταξύ, ποιος Ελληνας ποδοσφαιρόφιλος δεν θα ήθελε να χειροκροτήσει απόψε στο Λονδίνο τη νίκη του Ολυμπιακού επί της φορμαρισμένης Τότεναμ, αλλά…ας περιμένουμε τα γεγονότα! «Τα γεγονότα», που έλεγε ο δικηγόρος Γιώργος Πάντζας ενώπιον δικαστηρίου στην περίφημη «Σοφερίνα»!! Ξέρετε, στην ταινία που έκλεψε την παράσταση ο «Γύλος» του αξεπέραστου Βασίλη Αυλωνίτη!</p>
    </article>
  </body>
</html>