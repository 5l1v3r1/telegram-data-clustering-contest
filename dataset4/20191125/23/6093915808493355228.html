<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/culture/tourism/item/490600-x-theoxaris-sta-30-ekat-euro-i-stiriksi-epixeiriseon-logo-ptoxeysis-tis-thomas-cook"/>
    <meta property="og:site_name" content="thestival.gr"/>
    <meta property="article:published_time" content="2019-11-25T23:55:00+00:00"/>
    <meta property="og:title" content="Χ. Θεοχάρης: Στα 30 εκατ. ευρώ η στήριξη επιχειρήσεων λόγω πτώχευσης της Thomas Cook"/>
    <meta property="og:description" content="Πρόγραμμα 30 εκ. ευρώ του ΟΑΕΔ για την στήριξη των εργαζόμενων και των επιχειρήσεων του τουρισμού, που επλήγησαν από την κατάρρευση της Thomas Cook, πρόκειται να υπογραφεί τις επόμενες δύο εβδομάδες, σύμφωνα με τον υπουργό Τουρισμού, Χάρης Θεοχάρης."/>
  </head>
  <body>
    <article>
      <h1>Χ. Θεοχάρης: Στα 30 εκατ. ευρώ η στήριξη επιχειρήσεων λόγω πτώχευσης της Thomas Cook</h1>
      <address><time datetime="2019-11-25T23:55:00+00:00">25 Nov 2019, 23:55</time> by <a rel="author">Thestival team</a></address>
      <p>Πρόγραμμα 30 εκ. ευρώ του ΟΑΕΔ για την στήριξη των εργαζόμενων και των επιχειρήσεων του τουρισμού, που επλήγησαν από την κατάρρευση της Thomas Cook, πρόκειται να υπογραφεί τις επόμενες δύο εβδομάδες, σύμφωνα με τον υπουργό Τουρισμού, Χάρης Θεοχάρης.</p>
      <p>Το πρόγραμμα, που έχει ως στόχο να διατηρηθούν οι θέσεις εργασίας, θα υλοποιηθεί σύμφωνα με το ΑΠΕ-ΜΠΕ κατά το εναπομείναν διάστημα του τρέχοντος έτους (με 100.000 ευρώ) αλλά κυρίως το 2020 (με 21 εκ. ευρώ) και το 2021 (με 9,9 εκ. ευρώ) και αφορά στην επιχορήγηση του 100% των εργοδοτικών εισφορών μέχρι του ύψους των 500 ευρώ.</p>
      <p>Στο πλαίσιο ενός πακέτου μέτρων που έχουν ληφθεί και πρόκειται να ληφθούν για την άμβλυνση των επιπτώσεων στον ελληνικό τουριστικό χώρο από την πτώχευση του τουριστικού κολοσσού, ο κ. Θεοχάρης ανακοίνωσε ότι μόλις οι υπηρεσίες του υπουργείου θα έχουν ολοκληρώσει την κοστολόγηση των επιπτώσεων (κάτι που αναμένεται να γίνει εντός των προσεχών ημερών) θα κατατεθεί στην Κομισιόν το αίτημα για την χρηματοδότηση των πληγέντων.</p>
      <p>Απαντώντας σε επίκαιρη ερώτηση της βουλευτού του ΣΥΡΙΖΑ, Κατερίνας Νοτοπούλου, ο υπουργός Τουρισμού ανέφερε ότι το φαινόμενο της Thomas Cook, είναι ένα φαινόμενο που στηρίχθηκε με κονδύλια από την κυβέρνηση του ΣΥΡΙΖΑ, που πήρε το 2015, 400.000 ευρώ συνδιαφήμιση ΕΟΤ και Τhomas Cook και τα έφτασε στο 1,4 εκ. ευρώ το 2019.</p>
      <p>«Δηλαδή, μαζί με την πτώχευση της Τhomas Cook, πτώχευσε και η τουριστική πολιτική του ΣΥΡΙΖΑ. Πρέπει επιτέλους να το κατανοήσετε αυτό και σταματήστε να κουνάτε σε μας το δάχτυλο. Διότι δεν μπορεί όταν έχετε ανοίξει τρύπα στη βάρκα να μας εγκαλείτε πως θα κρατάμε τον κουβά. Αυτό δεν μπορεί να συνεχιστεί» είπε χαρακτηριστικά σύμφωνα με το ΑΠΕ-ΜΠΕ.</p>
      <p>«Τα θέματα του τουρισμού δεν ενδείκνυνται για αντιπολίτευση. Είναι απαραίτητη όμως, η επίδειξη μιας δυναμικής από την πολιτική ηγεσία που θα προστατεύει τα συμφέροντα του ελληνικού τουρισμού. Κι εσείς μέχρι τώρα δεν το έχετε κάνει», ανέφερε η βουλευτής του ΣΥΡΙΖΑ.</p>
      <p>«Το γεγονός ότι δράσαμε άμεσα και στηρίξαμε τον κλάδο, φαίνεται από το γεγονός ότι αυξήθηκαν κατά 16% οι τουριστικές εισπράξεις μόνο για τον μήνα Σεπτέμβριο, σε αντιστοιχία με τον ίδιο περσινό μήνα», απάντησε ο κ. Θεοχάρης.</p>
    </article>
  </body>
</html>