<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://socportal.info/2019/11/25/posileno_kriminalnu_vidpovidalnist_za_falsifikatsiju_likiv.html"/>
    <meta property="og:site_name" content="Соцпортал"/>
    <meta property="article:published_time" content="2019-11-25T23:40:00+00:00"/>
    <meta property="og:title" content="Посилено кримінальну відповідальність за фальсифікацію ліків"/>
    <meta property="og:description" content="Президент Володимир Зеленський підписав Закон «Про внесення змін до статті 321-1 Кримінального кодексу України щодо посилення відповідальності за фальсифікацію лікарських засобів або обіг фальсифікованих лікарських засобів» № 284-IX, який Верховна Рада ухвалила 12 листопада 2019 року."/>
  </head>
  <body>
    <article>
      <h1>Посилено кримінальну відповідальність за фальсифікацію ліків</h1>
      <address>
        <time datetime="2019-11-25T23:40:00+00:00">25 Nov 2019, 23:40</time>
      </address>
      <h4>Президент Володимир Зеленський підписав Закон «Про внесення змін до статті 321-1 Кримінального кодексу України щодо посилення відповідальності за фальсифікацію лікарських засобів або обіг фальсифікованих лікарських засобів» № 284-IX, який Верховна Рада ухвалила 12 листопада 2019 року.</h4>
      <figure>
        <img src="https://socportal.info/media/contentimages/cfe5ddc382d79098.jpg"/>
      </figure>
      <p>Про це йдеться на сайті Президента.</p>
      <p>Протидія виробництву та обігу фальсифікованих лікарських засобів має стати предметом постійної уваги з боку державних органів України, оскільки підробка ліків загрожує внутрішній безпеці країни.</p>
      <p>Підписаний закон посилює покарання у вигляді позбавлення волі за фальсифікацію лікарських засобів.</p>
      <p>Документ, зокрема, вносить зміни до статті 321-1 (фальсифікація лікарських засобів або обіг фальсифікованих лікарських засобів) Кримінального кодексу України, згідно з якими виготовлення, придбання, перевезення, пересилання, зберігання з метою збуту або збут завідомо фальсифікованих лікарських засобів карається позбавленням волі на строк від п’яти до восьми років (до цього санкція за такі дії передбачала позбавлення волі на строк від трьох до п’яти років).</p>
      <p>Ті самі дії, вчинені повторно або за попередньою змовою групою осіб, або у великих розмірах, або якщо вони спричинили тривалий розлад здоров'я особи, а також виробництво фальсифікованих лікарських засобів караються позбавленням волі на строк від восьми до 10 років (раніше – від п’яти до восьми років) з позбавленням права обіймати певні посади чи займатися певною діяльністю на строк до трьох років з конфіскацією майна.</p>
      <p>Крім того, закон посилює відповідальність службових осіб, діяльність яких безпосередньо пов’язана з обігом ліків. Так, розповсюдження завідомо фальсифікованих лікарських засобів службовою особою шляхом зловживання службовим становищем; медичним або фармацевтичним працівником, або за допомогою інформаційних систем, зокрема Інтернету, карається позбавленням волі на строк від восьми до 10 років з позбавленням права обіймати певні посади та з конфіскацією майна.</p>
      <p>У разі, якщо дії, вказані у частині першій та другій статті 321-1, спричинили смерть особи або інші тяжкі наслідки, або були вчинені в особливо великих розмірах, вони караються позбавленням волі на строк від 10 до 15 років або довічним позбавленням волі з конфіскацією майна (до цього санкція за такі дії передбачала позбавлення волі на строк від восьми до 10 років або довічне позбавлення волі, з конфіскацією майна).</p>
      <p>Закон набуває чинності з дня, наступного за днем його опублікування.</p>
      <figure>
        <iframe src="https://www.youtube.com/embed/v0SRWMQCBgc" width="500" height="281" data-service="Youtube" scrolling="no"/>
      </figure>
      <p>Більше <a href="https://socportal.info/category/society/">про медичну реформу в Україні</a> в розділі #Соціалка на Соцпорталі.</p>
      <ul>
        <li>Як <a href="https://socportal.info/2019/05/14/medreforma_ta_materinstvo_jak_zmina_sistemi_vpline_na_akusherstvo_ta_pediatriju.html">медреформа впливає на акушерство та педіатрію</a></li>
      </ul>
    </article>
  </body>
</html>