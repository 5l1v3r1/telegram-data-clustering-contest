<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/chiny-na-jaw-wyszly-tajne-plany-rzadu-dot-obozow-internowania/w9zqh1m"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T10:03:49+00:00"/>
    <meta property="og:title" content="Ujawniono tajne plany dot. chińskich obozów internowania"/>
    <meta property="og:description" content="Masowe zatrzymania Ujgurów i przedstawicieli innych mniejszości w regionie autonomicznym Sinciang na zachodzie Chin wywołały na świecie oburzenie i potępienie. Teraz ujawniono tajne dokumenty chińskiego rządu, które zawierały plany operacyjne dla obozów internowania i nakazy przeprowadzania masowych zatrzymań."/>
  </head>
  <body>
    <article>
      <h1>Ujawniono tajne plany dot. chińskich obozów internowania</h1>
      <h2>Masowe zatrzymania Ujgurów i przedstawicieli innych mniejszości w regionie autonomicznym Sinciang na zachodzie Chin wywołały na świecie oburzenie i potępienie. Teraz ujawniono tajne dokumenty chińskiego rządu, które zawierały plany operacyjne dla obozów internowania i nakazy przeprowadzania masowych zatrzymań.</h2>
      <address><time datetime="2019-11-25T10:03:49+00:00">25 Nov 2019, 10:03</time> by <a rel="author" href="http://www.onet.pl/" target="_blank">Media</a></address>
      <ul>
        <li>Ujgurzy to grupa etniczna pochodzenia tureckiego, w większości wyznająca Islam, zamieszkująca głównie region Sinciang</li>
        <li>Tajne dokumenty chińskich władz zawierają wstrząsające instrukcje dotyczące "reedukacji" Ujgurów, która miała być prowadzona w obozach</li>
        <li>Zsyłki do obozów, surowa dyscyplina, wprowadzenie systemu kar i nagród, weryfikowanie "zmian" w myśleniu internowanych wprost nazywane jest przez dziennikarzy "praniem mózgów" i łamaniem podstawowych praw człowieka</li>
        <li>W sumie do obozów mogło trafić nawet milion osób - wynika z szacunków rządu USA; to największe masowe internowania i prześladowania z powodów etnicznych od czasów II wojny światowej</li>
      </ul>
      <figure>
        <img src="https://ocdn.eu/pulscms-transforms/1/mzmktkpTURBXy81ODgxMGRhNzNjYjBjZTliN2EwYjE2NmEwNzNkZGIwYy5qcGeSlQLNAxQAwsOVAgDNAvjCww"/>
      </figure>
      <p>Ujgurzy to grupa etniczna pochodzenia tureckiego, w większości wyznająca Islam, zamieszkująca głównie region Sinciang, na północnym zachodzie <a href="https://wiadomosci.onet.pl/chiny">Chin</a>. W ostatnich latach rząd chiński rozpoczął prześladowania Ujgurów i innych mniejszości etnicznych w Sinciangu, obejmujące szeroko zakrojony nadzór, masowe zatrzymania i przymusową asymilację.</p>
      <p>Grupa dziennikarzy śledczych -<a href="https://www.icij.org/"> International Consortium of Investigative Journalists - </a>uzyskała wysoce poufne dokumenty rządu chińskiego, zawierające szczegółowe informacje na temat oficjalnej polityki prowadzonej w obozach w Sinciang.</p>
      <p>Dokumenty obejmują szczegółową instrukcję z 2017 r. określającą wytyczne dla personelu prowadzącego obozy, w tym protokoły bezpieczeństwa, metody monitorowania i kontrolowania zatrzymanych, program nauczania w obozie i kryteria zwolnienia. W instrukcji opisano także jak zapobiegać ucieczkom więźniów, jak reagować w przypadku wystąpienia epidemii, jak często zatrzymani mogą kontaktować się z rodzinami, jak zachowywać istnienie samych obozów w tajemnicy a nawet jak regulować korzystanie z toalet przez więźniów.</p>
      <p>Dokumenty obejmują też sprawozdania z czterech spotkań informacyjnych dla służb wywiadowczych, określające zasady identyfikacji obywateli, którzy mają zostać zatrzymani. Okazuje się, że rząd chiński wykorzystywał sztuczną inteligencję w celu wskazania na ludzi, którzy mogliby stanowić potencjalnych przestępców. Dane służące algorytmowi do "oznaczania" potencjalnych przestępców pochodziły z wielu popularnych aplikacji na smartfony używanych w Chinach.</p>
      <p>W regionie Sinciang zainstalowano też system kamer oraz stworzono sieć policyjnych punktów kontrolnych, dzięki którym mniejszości etniczne są pod stałą obserwacją. Według szacunków rządu USA do obozów reedukacyjnych mogło trafić nawet milion osób, co stanowi 10 proc. populacji wszystkich Ujgurów.</p>
      <p>Rząd Chin twierdzi, że pobyt w obozach jest "dobrowolny". Tymczasem jak wskazują ujawnione dokumenty osoby przebywające w obozach mogły z nich wyjść jedynie po decyzji specjalnych komisji złożonej z działaczy partyjnych, którzy na podstawie obserwacji stwierdzali, że proces "reedukacji" przebiegł pomyślnie.</p>
      <p>Chińskie władze usprawiedliwiają istnienie obozów tym, że mają one pomóc w walce z ekstremizmem i terroryzmem. Tymczasem prześladowania Ujgurów mają głębsze dno i stanowią część polityki obecnego przewodniczącego Chin Xi Jinpinga. Chce on doprowadzić do etnicznego ujednolicenia kraju, promując największą grupę społeczną - Han, która stanowi ponad 90 proc. ludności kraju.</p>
      <p>Władze zdobyły pretekst do prześladowań Ujgurów w 2009 r., kiedy w czasie gwałtownych demonstracji Ujgurów przeciwko marginalizacji ich narodu. W czasie zamieszek zginęło wtedy około 200 osób, w większości narodowości Han. Władze obarczyły odpowiedzialnością za tragedię ujgurskich separatystów i zdecydowały o wyeliminowaniu podobnych poglądów.</p>
      <p>Od 2017 r. wielu Ujgurów zostało przymusowo zesłanych do obozów, gdzie zmuszano ich do nauki języka mandaryńskiego, wyrzeczenia się "ekstremizmu" i poddania propagandzie Komunistycznej Partii Chin. Niektórzy zwolnieni z obozów twierdzili, że doświadczali w nich tortur i wykorzystywania seksualnego. Po zakończeniu "reedukacji" więźniów często wysyłano do pracy w fabrykach kontrolowanych przez rząd, co można określić mianem pracy przymusowej.</p>
      <p>Do inwigilacji Ujgurów rząd Cnin wykorzystywał popularną w regionie aplikację "Zapya" umożliwiającą przesyłanie plików między telefonami bez konieczności posiadania dostępu do Internetu. Z dokumentów nie wynika, w jaki sposób władze wykorzystywały dane zbierane przez aplikację. Prześladowani Ujgurzy twierdzą, że jeśli tylko na telefonie znaleziono jakiekolwiek teksty o tematyce religijnej, był to powód zesłania do obozu.</p>
      <p>Instrukcja została wydana przez Komisję Polityczno-Prawną Sinciang, organ Chińskiej Partii Komunistycznej odpowiedzialny za aparat bezpieczeństwa w regionie. Wszystkie dokumenty są podpisane przez Zhu Hailuna, który w tamtym czasie był najwyższym urzędnikiem bezpieczeństwa w Sinciangu i zastępcą szefa regionu partii komunistycznej.</p>
      <p>Chiński rząd zaprzecza, że prowadzi podobne obozy. W komentarzu po ujawnieniu sprawy Chińczycy odpowiedzieli, że ujawnione przez dziennikarzy dokumenty zostały sfałszowane.</p>
      <p>
        <a href="http://onet.tv/i/msn/znikla-jako-trzylatka-odnalezli-ja-po-24-latach/487pd2">Znikła jako trzylatka. Odnaleźli ją po 24 latach</a>
      </p>
    </article>
  </body>
</html>