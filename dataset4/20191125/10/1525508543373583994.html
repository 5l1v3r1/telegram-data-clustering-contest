<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780567/%D8%B3%D8%A7%D8%AE%D8%AA%D9%85%D8%A7%D9%86-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%B3%DB%8C%D8%B1%DB%8C%DA%A9-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:09:28+00:00"/>
    <meta property="og:title" content="با حضور رئیس کل دادگستری هرمزگان؛ ساختمان دادگستری سیریک افتتاح شد"/>
    <meta property="og:description" content="سیریک - رئیس کل دادگستری هرمزگان از افتتاح ساختمان دادگستری سیریک به عنوان دستاوردی مهم در جهت توسعه زیرساخت های قضایی در شرق استان و تحقق عدالت آسان برای مردم این منطقه نام برد."/>
  </head>
  <body>
    <article>
      <h1>با حضور رئیس کل دادگستری هرمزگان؛ ساختمان دادگستری سیریک افتتاح شد</h1>
      <address>
        <time datetime="2019-11-25T10:09:28+00:00">25 Nov 2019, 10:09</time>
      </address>
      <p>به گزارش <a href="https://www.mehrnews.com/">خبرگزاری مهر</a>، علی صالحی در جریان افتتاح این مجتمع قضایی گفت: امیدواریم با راه اندازی دادگستری شهرستان سیریک بتوانیم در جهت تکریم ارباب رجوع و  کاهش اطاله دادرسی به موفقیت های بیشتری دست یابیم.</p>
      <p>رئیس کل دادگستری هرمزگان، شهرستان سیریک را یکی از امن ترین شهرستانهای استان برشمرد و در ادامه ابراز امیدواری کرد: با افتتاح و راه اندازی دادگستری در این شهرستان و همکاری دیگر دستگاه ها بخش مهمی از مسائل و مشکلات حقوقی مردم برطرف شود.</p>
      <p>صالحی با اشاره به اینکه پیشگیری از وقوع جرم از اولویت های دادگستری استان است یادآور شد: مسئولان برای همکاری با دستگاه قضایی باید پیشگیری را سرلوحه کار خود قرار داده تا اینکه توان دستگاه قضایی برای رسیدگی به پرونده های مهم و مخل نظم و امنیت ذخیره گردد.</p>
      <p>وی با توصیه به رئیس دادگاه عمومی سیریک به استفاده از توانمندی همه دستگاه ها ، معتمدین و مردم از وی خواست اهتمام ویژه ای به صلح و سازش و نیز پیشگیری از وقوع جرم داشته باشد.</p>
      <p>رئیس کل دادگستری استان هرمزگان با اعلام این مطلب که سهولت در امر مراجعات مردم به دستگاه قضایی از دیگر اهداف دادگستری کل استان هرمزگان است از افتتاح ساختمان دادگستری به عنوان دستاوردی مهم در جهت توسعه زیرساخت های قضایی در شرق استان و تحقق عدالت آسان برای مردم این منطقه نام برد.</p>
      <p>رئیس کل دادگستری استان هرمزگان در پایان از همکاری علماء ، خیرین و مسئولان اجرایی شهرستان سیریک در احداث و تجهیز ساختمان دادگستری این شهرستان قدردانی کرد و ابراز امیدواری نمود این روند همکاری با دادگستری سیریک ادامه یابد.</p>
    </article>
  </body>
</html>