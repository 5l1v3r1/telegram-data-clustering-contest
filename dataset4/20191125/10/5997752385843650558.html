<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/banat/treci-svetionik-znanja-poceo-u-vrscu_1070052.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T10:29:00+00:00"/>
    <meta property="og:title" content="Трећи &quot;Светионик знања&quot; почео у Вршцу"/>
    <meta property="og:description" content="Овогодишња едукативна манифестација Светионик знања, коју спроводи Асоцијација за афирмацију културе, уз финансијску подршку Амбасаде Сједињених Америчких Држава, почела је тродневним скупом у Хотелу Србија у..."/>
  </head>
  <body>
    <article>
      <h1>Трећи "Светионик знања" почео у Вршцу</h1>
      <h2>ВРШАЦ - Овогодишња едукативна манифестација Светионик знања, коју спроводи Асоцијација за афирмацију културе, уз финансијску подршку Амбасаде Сједињених Америчких Држава, почела је тродневним скупом у Хотелу Србија у Вршцу. Средњошколци из 15 градова Србије тако су уз стручну помоћ ментора, у тимовима, отпочели рад на осмишљавању и припреми пројеката на тему екологије, спорта, туризма, културе или друштвене одговорности.</h2>
      <address>
        <time datetime="2019-11-25T10:29:00+00:00">25 Nov 2019, 10:29</time>
      </address>
      <p>"Наш задатак је туризам. Трудићемо се да га извршимо што боље, да доведемо што више младих у наш град, и наравно, да победимо". </p>
      <figure>
        <img src="http://www.rtv.rs/sr_ci/vojvodina/banat/slike/2019/11/25/svetionik-znanja.jpg"/>
        <figcaption>РТВ</figcaption>
      </figure>
      <p>Овако тим средњошколаца из Вршца укратко представља своју идеју којом се такмиче на овогодишњем Светионику знања. Мирјана, Дејан, Јелена и Лука долазе из различитих школа, али кажу да заједно чине тим за победу.</p>
      <p>"Очекујемо, наравно, да победимо, али пре свега дружићемо се, да упознамо што више људи, а и да се ми међусобно додатно зближимо", каже Мирјана Прванов, ученица Хемијско-медицинске школе Вршац.</p>
      <p>"Много ми се свиђа тим, и мислим и да сам бирао да не бих боље саставио. Добро се уклапамо, за сада рад иде по плану, и видећемо како ће да прође", додаје Дејан Ландуп из Школског центра "Никола Тесла".</p>
      <p>Да се добро слажу потврђује и његова школска другарица Јелена Јанков, а Лука Брковић из Гимназије "Борислав Петров Браца" додаје да је, поред могућности да учествују и победе, много важније то што могу да на боље промене средину у којој живе. "МИслим да је то најбитније", закључује Лука.</p>
      <p>"Светионик знања" се одржава трећу годину заредом, у циљу едукације и обуке средњошколаца, да уз стручну помоћ ментора, дођу до реализације идеје којом би унапредили заједнице у којима живе. Бразилац Тиаго Фехеира, један од ментора крагујевачког тима, прошле године био је у жирију, и одушевљен је идејама младих.</p>
      <p>"Они мене мотивишу и доказују да има наде за будућност Србије, јер су вредни, ангажовани, размишљају критички, знају који су проблеме њихових градова и места и како да их решавају, тако да ћемо заједно, као екипа, направити нешто јако лепо", истиче Тиаго.</p>
      <p>Након овог почетног скупа, сви тимови проћи ће тромесечни тренинг програм уз недељне састанке и webinare са стручним предавачима, који ће их водити кроз читав процес.</p>
      <p>"Такође, са стране нашег тима, они ће имати три провере напретка, чиме желимо да тестирамо докле су стигли и правилно их усмеримо даље. Све идеје и цео процес кулминирају на Златибору, од 1. до 3. фебруара, где ће тимови пред стручним жиријем представити своје идеје, и рангирати се у складу са оценама чланова жирија", објашњава Александар Јанковић, програмски директор Асоцијације за афирмацију културе, која реализује читав пројекат.</p>
      <p>Уколико се вршачки тим нађе у првих шест, у Вршцу ће се организовати јавна презентација предложеног решења, у циљу обезбеђивања додатне подршке за његову реализацију. У претходне две године већ су заживеле сјајне идеје њихових вршњака, као нпр "Културни хаб" у Шапцу, Омладински портал у Мајданпеку, или Пешачка тура у Пироту.</p>
    </article>
  </body>
</html>