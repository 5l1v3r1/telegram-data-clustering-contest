<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/25/menesztettek-fehervarrol-marko-nikolicsot"/>
    <meta property="og:site_name" content="infostart"/>
    <meta property="article:published_time" content="2019-11-25T10:23:00+00:00"/>
    <meta property="og:title" content="Menesztették Fehérvárról Marko Nikolicsot"/>
    <meta property="og:description" content="A klub honlapján megjelent szűkszavú közleményben megköszönik a szakember munkáját, és sok sikert kívánnak neki a folytatáshoz."/>
  </head>
  <body>
    <article>
      <h1>Menesztették Fehérvárról Marko Nikolicsot</h1>
      <address><time datetime="2019-11-25T10:23:00+00:00">25 Nov 2019, 10:23</time> by <a rel="author">Infostart</a></address>
      <h3>A klub honlapján megjelent szűkszavú közleményben megköszönik a szakember munkáját, és sok sikert kívánnak neki a folytatáshoz.</h3>
      <p>„A Mol Fehérvár FC a mai napon szerződést bontott Marko Nikolics vezetőedzővel. Köszönjük a klubért végzett munkáját, további pályafutásához sok sikert kívánunk!” – áll <a href="https://www.molfehervarfc.hu/2019/11/25/kozlemeny20191125.html">a klub közleményében,</a> de indokolást nem fűztek a döntéshez, ahogy egyelőre a szerb tréner utódját sem nevezték meg.</p>
      <p>Nikolics 2017 nyarán vette át a Mol Fehérvár irányítását, 120 mérkőzésen ült a kispadon, 69 győzelem mellett 27 döntetlen és 24 vereség a mérlege 210–114-es gólkülönbséggel. Első idényében bajnoki címig vezette a csapatot, majd bejutott a klub az Európa-liga csoportkörébe. A szerződése 2020 júniusáig szólt volna.</p>
      <p>A mostani szezon kevés sikerélményt hozott Fehérváron, a csapat egy liechtensteini együttes ellen kiesett az Európa-liga selejtezőjében, és hiába kezdte jól a bajnokságot, az utolsó öt meccsen csak öt pontot gyűjtött, elbukta az FTC elleni rangadót, csak döntetlenre volt képes a ZTE és a Mezőkövesd ellen, és most szombaton 3-1-es vereséget szenvedett a Puskás Akadémiától.</p>
      <p>Nikolics a negyedik edző, akit menesztettek az idei NB I-es kiírásban, korábban Diósgyőrben Fernando Fernandez helyett Feczkó Tamás lett az edző, Kisvárádán Miriuta Lászlót Dajka László váltotta, míg Paksról Tomiszlav Szivicset küldték el, ott egyelőre Osztermájer Gábor a megbízott edző.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>