<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191125_Julian_Assange_meghalhat_a_bortonben"/>
    <meta property="og:site_name" content="HVG.hu"/>
    <meta property="article:published_time" content="2019-11-25T10:23:00+00:00"/>
    <meta property="og:title" content="Julian Assange meghalhat a börtönben"/>
    <meta property="og:description" content="Orvosok szerint a Wikileaks-alapító nagyon rossz állapotban van."/>
  </head>
  <body>
    <article>
      <h1>Julian Assange meghalhat a börtönben</h1>
      <address><time datetime="2019-11-25T10:23:00+00:00">25 Nov 2019, 10:23</time> by <a rel="author">hvg.hu</a></address>
      <p>
        <b>Orvosok szerint a Wikileaks-alapító nagyon rossz állapotban van.</b>
      </p>
      <p>Több mint hatvan orvos tett közzé egy nyílt levelet, amelyben aggodalmuknak adtak hangot Julian Assange egészségi és mentális állapota miatt. A mintegy 16 oldalas, Priti Patel brit belügyminiszternek címzett levélben azt kérik, hogy a Wikileaks alapítóját szállítsák át a börtönből egy kórházba, attól tartanak ugyanis, hogy Assange annyira rossz állapotban van, hogy meghalhat.</p>
      <p>Assange október 21-én jelent meg a bíróságon, és szemtanúk szerint nagyon rossz állapotban volt, de Nils Melzer, az ENSZ kínzásokkal foglalkozó különleges jelentéstevője is arról számolt be, hogy a börtönbeli visszaélések hamarosan Assange életébe kerülhetnek.</p>
      <p>Az orvosok a nyílt levélben azt írták, kétségeik vannak, hogy a 48 éves ausztrál állapota lehetővé teszi-e majd, hogy részt vegyen a februári kiadatási tárgyalásán. Figyelmeztettek arra is, hogy ha Assange-ot nem látják el sürgősen és megfelelően, fennáll a veszélye, hogy a börtönben meghal. „Nincs vesztegetni való idő” – nyomatékosították a levélben.  </p>
      <p>Julian Assange hat hónap után először jelent meg a nyilvánosság előtt októberben. A bíróságon gyengének tűnt, nehezen emlékezett a születési dátumára.</p>
      <p>Julian Assange hét éven át élt Londonban Ecuador nagykövetségén, ahova a brit igazságszolgáltatás elől menekült, hogy ne adhassák ki Svédországnak. Assange valójában nem a svéd vádaktól tartott igazán, hanem attól, hogy kiadják az Egyesült Államoknak, ahol a többi között titkos adatok törvénytelen megszerzésével és államtitoksértéssel vádolják, és akár 175 év börtönre is ítélhetik.</p>
      <related>
        <a href="https://hvg.hu/vilag/20190611_Hivatalosan_is_kertek_Londontol_Assange_kiadatasat_az_amerikaiak"/>
        <a href="https://hvg.hu/vilag/20191119_Leallitottak_a_Julian_Assange_elleni_nyomozast_Svedorszagban"/>
      </related>
    </article>
  </body>
</html>