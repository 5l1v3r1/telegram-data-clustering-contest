<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/o-statuie-din-bronz-de-5-tone-a-fost-furata-de-cativa-romani-in-belgia_3060005.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T10:50:33+00:00"/>
    <meta property="og:title" content="O statuie din bronz de 5 tone a fost furată de câţiva români în Belgia"/>
    <meta property="og:description" content="Câțiva români sunt suspectați de Poliția din Bruges, Belgia, că sunt autorii furtului unui grup statuar din bronz amplasat lângă o fântână din piatra centrală a orașului, care era de ani de zile unul din simbolurile localității.Potrivit brusselstimes.com,"/>
  </head>
  <body>
    <article>
      <h1>O statuie din bronz de 5 tone a fost furată de câţiva români în Belgia</h1>
      <address><time datetime="2019-11-25T10:50:33+00:00">25 Nov 2019, 10:50</time> by <a rel="author">PUBLIKA.MD</a></address>
      <p>
        <b>Câțiva români sunt suspectați de Poliția din Bruges, Belgia, că sunt autorii furtului unui grup statuar din bronz amplasat lângă o fântână din piatra centrală a orașului, care era de ani de zile unul din simbolurile localității.</b>
      </p>
      <p>Potrivit <a href="https://www.brusselstimes.com/belgium/79886/metal-thieves-stole-group-of-bronze-statues-weighing-5-tonnes-in-bruges/">brusselstimes.com</a>, românii sunt cunoscuți de către anchetatorii belgieni ca fiind autorii mai multor furturi de metale care au fost ulterior valorificate.</p>
      <p>Furtul a fost comis în iunie, anul trecut, iar de atunci Poliția Federală din Flandra de Vest este în căutarea hoților. Abia acum ofițerii au găsit probe puternice care îi indică pe cetățenii români.</p>
      <p>Presa belgiană mai scrie că, în perioada în care a fost comis furtul, statuia fusese mutată într-o zonă mai puțij circulată, până la renovarea parcului Regele Albert I. Aceeași sursă precizează că românii ar fi comis zeci de furturi de metale în perioada mai 2018 și martie 2019, patru din ele în aceeași zonă din Bruges.</p>
      <p>La 1 aprilie 2019, trei dintre cei 31 de membri ai bandei au fost prinși și arestați la Anvers și Bruxelles de Poliția Judiciară Federală din Flandra de Vest. La acea vreme, însă,  nu existau suficiente probe legale de furtul statuilor.</p>
      <p>Investigațiile ulterioare au arătat că românii sunt responsabili de furtul grupului de sculpturi din bronz „T Zand”. Poliția bănuiește că, imediat după furt, românii au dus statuile la un centru de metale din Olanda, unde ar fi fost topite.</p>
    </article>
  </body>
</html>