<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191125-1-5-tys-vbytyh-cholovikamy-na-rik-yak-zahystytysya-vid-nasylstva/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T10:50:22+00:00"/>
    <meta property="og:title" content="1,5 тис. убитих чоловіками на рік. Куди звертатися, коли в сім’ї насильство"/>
    <meta property="og:description" content="Міжнародний день усунення насильства проти жінок встановили для того, щоб звернути увагу світу на проблему насильства над жінками, яка існує в усьому світі."/>
  </head>
  <body>
    <article>
      <h1>1,5 тис. убитих чоловіками на рік. Куди звертатися, коли в сім’ї насильство</h1>
      <address>
        <time datetime="2019-11-25T10:50:22+00:00">25 Nov 2019, 10:50</time>
      </address>
      <p>Міжнародний день усунення насильства проти жінок встановили для того, щоб звернути увагу світу на проблему насильства над жінками, яка існує в усьому світі.</p>
      <p>Міжнародний день усунення насильства проти жінок встановила резолюція Генасамблеї ООН в 2000 році. Щорічно його відзначають 25 листопада.</p>
      <p>Він встановлений в пам’ять про сестер Мірабаль, які були жорстоко вбиті у Домініканській Республіці 25 листопада 1960 року.</p>
      <p>Також Міжнародний день усунення насильства проти жінок покликаний звернути увагу на проблему насильства над жінками, яка широко розповсюджена у світі.</p>
      <h3>Статистика в Україні</h3>
      <p>Майже 70% жінок піддаються різним формам знущань і принижень.</p>
      <p>За даними МВС, 23% тяжких насильницьких злочинів відбуваються у сім’ях.</p>
      <p>Щорічно близько 1,5 тис. жінок помирають від рук власних чоловіків.</p>
      <figure>
        <img src="https://fakty.com.ua/wp-content/uploads/2018/10/02/Nasylstvo-Dity.jpg?1538465720"/>
      </figure>
      <p>Більше 3 млн дітей в Україні щороку спостерігають за актами насильства в сім’ї або є їх вимушеними учасниками.</p>
      <p>Діти скривджених матерів у шість разів частіше намагаються накласти на себе руки, 50% схильні до зловживань наркотиками та алкоголем.</p>
      <p>Майже 100% матерів, які зазнали насильства, народили хворих дітей – переважно з неврозами, заїканням, енурезом, церебральним паралічем, порушенням психіки.</p>
      <p>Домашнє насильство в Україні – причина 100 тис. днів госпіталізації, 30 тис. звернень до відділів травматології, 40 тис. викликів лікарів.</p>
      <h3>Покарання за насильство</h3>
      <p>Закон <b>Про запобігання та протидію домашньому насильству</b> набув чинності 7 січня 2018 року.</p>
      <p>Тепер домашнім насильством вважають не тільки побої, а й примус до інтиму, психологічний тиск, а також обмеження в грошах.</p>
      <p>Кривдникові загрожує від 150 годин громадських робіт до 2-х років в’язниці, а вся відповідальність за дії зберігається навіть у цивільному шлюбі.</p>
      <figure>
        <img src="https://fakty.com.ua/wp-content/uploads/2018/10/02/Nasylstvo.jpg?1538465680"/>
      </figure>
      <p>Крім того, примус до аборту без добровільної згоди потерпілої карається обмеженням волі на строк до 5-ти років або позбавленням волі на строк до 3-х років з позбавленням права обіймати певні посади чи займатися певною діяльністю на строк до 3-х років або без такого.</p>
      <p>А примус до шлюбу або співжиття карається арештом на строк до 6-ти місяців або обмеженням волі на строк до 3-х років, або позбавленням волі на той самий строк.</p>
      <h3>Як уберегтися від насильства</h3>
      <p>У разі фізичного насильства потрібно обов’язково розповісти близьким про проблему, а також звернутися за допомогою до фахівців.</p>
      <p>Уникайте конфліктів у місцях, де є гострі та ріжучі предмети.</p>
      <p>Крім того, краще заховати запасні ключі, а також заздалегідь знайти місце, куди можна піти в разі небезпеки.</p>
      <p>Також пам’ятайте про те, що гроші й документи повинні лежати в безпечному місці.</p>
      <p>Тримайте під рукою номери телефонів соціальних служб, а також кризових і реабілітаційних центрів, які надають допомогу в разі насильства.</p>
      <h3>Куди звертатися</h3>
      <p>У разі насильства в сім’ї, слід звертатися у правоохоронні органи.</p>
      <p>Якщо вам стало відомо про вчинення насильства над дитиною, варто повідомити про це в службу у справах дітей. Зазвичай, контактні дані зазначеної служби можна знайти на сайтах ОДА.</p>
      <p>Крім того, можна звернутися на гарячу лінію <a href="https://la-strada.org.ua/">ГО Ла Страда Україна</a>. Дзвінки безкоштовні як зі стаціонарного телефону <b>0 800 500 225</b>, так і з мобільного <b>116 111</b>.</p>
      <p>До слова, в Україні планують відкрити сучасну гарячу лінію для <a href="https://fakty.com.ua/ua/ukraine/20191106-protydiya-domashnomu-nasylstvu-v-ukrayini-stvoryat-suchasnyj-kol-tsentr/">запобігання та протидії домашньому насильству.</a></p>
      <related>
        <a href="https://fakty.com.ua/ua/lifestyle/20191125-odyagny-pomarancheve-svit-vidznachaye-den-borotby-z-nasylstvom-shhodo-zhinok/"/>
        <a href="https://fakty.com.ua/ua/proisshestvija/20191114-pershyj-vyrok-za-domashnye-nasyllya-u-kyyevi-33-richnogo-tyrana-posadyly-na-try-misyatsi/"/>
        <a href="https://fakty.com.ua/ua/ukraine/20191024-napadav-na-zhinok-u-svyatoshynskomu-rajoni-kyyeva-zatrymaly-gvaltivnyka/"/>
      </related>
    </article>
  </body>
</html>