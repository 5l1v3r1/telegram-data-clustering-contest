<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/consumi/2019/11/25/black-friday-2019-phishing/"/>
    <meta property="og:site_name" content="Wired"/>
    <meta property="article:published_time" content="2019-11-25T10:38:57+00:00"/>
    <meta property="og:title" content="Black Friday 2019, attenzione ad attacchi hacker e phishing"/>
    <meta property="og:description" content="I consigli di sicurezza di Kaspersky per tenere sotto controllo siti e piattaforme su cui si fanno acquisti nei giorni più caldi dell'anno per l'ecommerce"/>
  </head>
  <body>
    <article>
      <h1>Black Friday 2019, attenzione ad attacchi hacker e phishing</h1>
      <address><time datetime="2019-11-25T10:38:57+00:00">25 Nov 2019, 10:38</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>I consigli di sicurezza di Kaspersky per tenere sotto controllo siti e piattaforme su cui si fanno acquisti nei giorni più caldi dell'anno per l'ecommerce</h3>
      <p>Comincia ufficialmente oggi, 25 novembre, la <b>settimana </b><i><b>nera</b> </i>degli <b>sconti</b> e delle <b>promozioni</b> che porterà fino al <b><a href="https://www.wired.it/economia/consumi/2019/11/20/black-friday-inizia/">Black Friday</a></b>, previsto il prossimo <b>29 novembre</b>. E con l’avvicinarsi del venerdì dello shopping, si moltiplicano i <b>siti</b> e le <b>piattaforme</b> che propongono offerte per ingolosire i clienti, che sempre più preferiscono fare acquisti in rete anziché nei negozi fisici.</p>
      <p>Secondo i dati di un recente report diffuso dalla società di sicurezza informatica <a href="https://www.kaspersky.it/blog/black-friday-hazards/18241/">Kaspersky</a>, però, con <b>l’aumento</b> degli utenti online durante Black Friday, Black Week e Black Weekend sono aumentati anche i rischi di subire <b>attacchi informatici</b> e tentativi di <a href="https://www.wired.it/internet/web/2017/11/14/google-il-pericolo-piu-grande-in-rete-si-chiama-phishing/"><b>phishing.</b></a> In questi giorni le minacce informatiche <b>aumenteranno</b> di oltre il <b>24%,</b> in linea con una tendenza generale che ha visto nell’ultimo anno salire del <b>15%</b> gli <b>attacchi hacker</b> ai siti di ecommerce.</p>
      <p>Nei prossimi giorni di <b>shopping,</b> quindi, non saranno da temere soltanto le truffe relative ai <b>prodotti acquistati</b>, ma anche quelle informatiche, che potrebbero mettere a rischio i <b>dati di carte di credito</b> e <b>credenziali bancarie</b>, oltre a molti altri <b>dati personali</b> e fiscali. I cybercriminali potrebbero infatti prendere di mira i siti e modificare il contenuto delle pagine online o reindirizzare gli utenti su pagine di phishing dalle quali rubano i dati personali.</p>
      <p><i>“Anche le <b>aziende</b> </i><i>hanno un ruolo da svolgere, </i>– ha commentato David Emm, Principal Security Researcher di Kaspersky – <i>iniziando da una ridefinizione del</i><i>la propria </i><i><b>strategia di sicurezza</b> informatica per garantire l’esistenza di un piano di sicurezza per l’intero ciclo di vita, che comprenda la </i><i><b>formazione per i dipendenti</b>, le migliori difese per proteggersi </i><i>dagli attacchi e gli strumenti più affidabili per il rilevamento degli </i><i>zero-day. I clienti, da parte loro, </i><i>possono seguire alcuni semplici passi </i><i>per evitare che il Black Friday </i><i>si riveli </i><i>il periodo più pericoloso dell’anno online</i>”.</p>
      <p>E tra i consigli principali dati agli utenti per evitare cattive sorprese ci sono la necessità di affidarsi a <b>antivirus potenti</b>, utilizzare <b>password uniche</b> e complesse per i diversi siti, diffidare di siti che sembrano difettosi e<b> non cliccare su link sconosciuti</b> di email o sui social, oltre a utilizzare preferibilmente <b>carte di credito ricaricabili</b> e attivare sempre <a href="https://www.wired.it/economia/finanza/2018/08/06/psd2-europa-banche-pagamenti-digitali/">autenticazioni a due fattori</a> per i pagamenti.</p>
      <p>Per quanto riguarda i <b>marchi,</b> invece, il consiglio principale è quello di tenere sempre <b>aggiornata</b> la <b>piattaforma di pagamenti</b> e di utilizzare <b>servizi affidabili</b>, così da proteggere al meglio le informazioni dei clienti.</p>
    </article>
  </body>
</html>