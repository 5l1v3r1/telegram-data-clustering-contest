<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/arupiacok/a-lvmh-bekebelezi-a-tiffany-ekszeripari-vallalatot-1889571/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T10:15:00+00:00"/>
    <meta property="og:title" content="A LVMH bekebelezi a Tiffany ékszeripari vállalatot"/>
    <meta property="og:description" content="Az akvizíció lezárására a részvényesek beleegyezése és a szokásos felügyeleti engedélyek függvényében a jövő év közepén kerülhet sor."/>
  </head>
  <body>
    <article>
      <h1>A LVMH bekebelezi a Tiffany ékszeripari vállalatot</h1>
      <address><time datetime="2019-11-25T10:15:00+00:00">25 Nov 2019, 10:15</time> by <a rel="author">MTI</a></address>
      <p>A francia LVMH luxuscikk-forgalmazó konszern 14,7 milliárd euró (16,2 milliárd dolláros, részvényenként 135 dolláros) kivásárlási árban egyezett meg az amerikai Tiffany &amp; Co. ékszerkereskedelmi vállalattal – jelentette be hétfőn a <a href="https://www.lvmh.fr/actualites-documents/communiques/lvmh-conclut-un-accord-avec-tiffany-co/">honlapján</a> megjelent közleményben a francia konszern.</p>
      <p>Az ügylet tervét mindkét cég igazgatótanácsa elfogadta. A kivásárlási ajánlatot a Tiffany részvényeseinek még jóvá kell hagyniuk.</p>
      <aside>Az akvizíció lezárására a részvényesek beleegyezése és a szokásos felügyeleti engedélyek függvényében a jövő év közepén kerülhet sor.</aside>
      <p>A francia luxuscikk-forgalmazó konszern és az amerikai ékszerkereskedelmi vállalat között folyó tárgyalások ténye tavaly novemberben vált ismerté. Akkor a források még 120 dolláros kivásárlási árról számoltak be értesüléseik alapján. A francia konszern a múlt héten emelte meg ajánlatát 130 dollárra.</p>
      <figure>
        <img src="https://www.vg.hu/wp-content/uploads/2019/10/0001LS5GG.jpg"/>
        <figcaption>Fotó: AFP</figcaption>
      </figure>
      <aside>A 182 éves múltra visszatekintő amerikai Tiffany ékszeripari vállalat megvásárlása a francia LVMH (Moët Hennessy Louis Vuitton SE) konszern eddigi legnagyobb akvizíciója.</aside>
      <p>Az 1837-ban Charles Lewis Tiffany által egy manhattani ékszerüzletként alapított Tiffany &amp; Co. vállalat 14 ezer alkalmazottat foglalkoztat, ebből 5 ezer ékszerkészítő szakembert. A vállalat világszerte több mint háromszáz ékszerüzlettel rendelkezik. A 2017-es pénzügyi évben 4 milliárd dollár bevétel mellett 721 millió dollár működési eredményt ért el és 446 millió dollár nyereségre tett szert.</p>
      <p>A világszerte 145 ezer alkalmazottat foglalkoztató francia LVMH a 2018-as pénzügyi évben 46,8 milliárd euró értékesítési árbevétel után 10,0 milliárd euró működési eredményt ért el és 6,3 milliárd euró nyereségre tett szert.</p>
    </article>
  </body>
</html>