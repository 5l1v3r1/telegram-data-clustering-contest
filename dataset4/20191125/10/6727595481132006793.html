<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/maharashtra-why-no-one-is-trying-to-woo-this-mla546.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T10:55:00+00:00"/>
    <meta property="og:title" content="റിസോര്‍ട്ട് രാഷ്ട്രീയത്തിന് പിടികൊടുക്കാത്തൊരു എം.എല്‍.എയുണ്ട് മഹാരാഷ്ട്രയില്‍"/>
    <meta property="og:description" content="Ldf Maharashtra National News India മുംബൈ: മഹാരാഷ്ട്ര രാഷ്ട്രീയം സുപ്രീംകോടതിയിലെത്തി നില്‍ക്കുകയാണ്. സര്‍ക്കാര്‍ രൂപീകരണവുമായി ബന്ധപ്പെട്ട് ശിവസേന, എന്‍.സി.പി, കോണ്‍ഗ്രസ"/>
  </head>
  <body>
    <article>
      <h1>റിസോര്‍ട്ട് രാഷ്ട്രീയത്തിന് പിടികൊടുക്കാത്തൊരു എം.എല്‍.എയുണ്ട് മഹാരാഷ്ട്രയില്‍</h1>
      <address><time datetime="2019-11-25T10:55:00+00:00">25 Nov 2019, 10:55</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്ര രാഷ്ട്രീയം സുപ്രീംകോടതിയിലെത്തി നില്‍ക്കുകയാണ്. സര്‍ക്കാര്‍ രൂപീകരണവുമായി ബന്ധപ്പെട്ട് ശിവസേന, എന്‍.സി.പി, കോണ്‍ഗ്രസ് പാര്‍ട്ടികളുടെ ഹരജി പരിഗണിക്കുന്ന കേസില്‍ ഇന്ന് വിധി പറയും.</p>
      <p>സര്‍ക്കാര്‍ രൂപീകരിക്കുന്നതിനായി വിശ്വാസവോട്ടെടുപ്പ് ഉടന്‍ ഉണ്ടാവുമെന്നാണ് പ്രതീക്ഷ.അതിനാല്‍ തന്നെ കൂറുമാറ്റം നടക്കാതിരിക്കാന്‍ മൂന്ന് പാര്‍ട്ടികളും തങ്ങളുടെ എം.എല്‍.എ മാരെ സുരക്ഷിതരാക്കി റിസോര്‍ട്ടിലേക്ക് മാറ്റുകയാണ്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കോണ്‍ഗ്രസ് തങ്ങളുടെ എം.എല്‍.എമാരെ ജെ.ഡബ്ല്യൂ മരിയറ്റ് ഹോട്ടലിലേക്ക് മാറ്റി. ഒപ്പം എന്‍.സി.പി ശരദ് പവാറിന്റെ അനന്തരവന്‍ രോഹിത് പവാര്‍ ഉള്‍പ്പെടെ 45 എം.എല്‍.എമാരെ റിനൈസന്‍സ് ഹോട്ടലിലേക്കും ശിവസേന എം.എല്‍.എമാര്‍ മുംബൈ അന്താരാഷ്ട്ര വിമാനതാവളത്തിനടുത്തുള്ള ലളിത് ഹോട്ടിലിലുമാണ് എം.എല്‍.എമാരെ മാറ്റിയത്.</p>
      <p>എന്നാല്‍ ഇത്തരം രാഷ്ട്രീയ കച്ചവടങ്ങളൊക്കയും മഹാരാഷ്ട്രയില്‍ നടക്കുമ്പോള്‍ ഒരു എം.എല്‍.എ മാത്രം സ്വന്തം വീട്ടില്‍ ഈ ശബ്ദകോലാഹലങ്ങളില്‍ നിന്നെല്ലാം മാറി കഴിയുകയാണ്. ദനാഗു ഫല്‍ഗാന്‍ മണ്ഡലത്തെ പ്രതിനിധീകരിക്കുന്ന ഏക സി.പി.ഐ.എം എം.എല്‍.എ വിനോദ് നികോല്‍ ആണത്. 4742 വോട്ടുകള്‍ക്ക് ബി.ജെ.പി സിറ്റിംഗ് എം.എല്‍.എയെ തോല്‍പ്പിച്ച വിനോദ് സി.പി.ഐ.എം പ്രതിനിധിയാണ്. മഹാരാഷ്ട്ര നിയമസഭാ തെരഞ്ഞെടുപ്പില്‍ ഇടതുപക്ഷം വിജയിച്ച ഒരേ ഒരു സീറ്റ് കൂടിയാണിത്.</p>
      <related>
        <a href="https://www.doolnews.com/nationalist-congress-party-ncp-leader-chhagan-bhujbal-reaches-maharashtra-deputy-chief-minister-ajit-pawars-residence.html?utm_source=doolnews&amp;utm_medium=related"/>
      </related>
      <p>വട വില്‍പ്പനക്കാരനായിരുന്ന വിനോദ് നിക്കോലിന്റെ ഇപ്പോഴത്തെ ആസ്തി 52,082 മാത്രമാണ്. പുതുതായി തെരഞ്ഞെടുക്കപ്പെട്ട 288 എം.എല്‍.എമാരില്‍ സാമ്പത്തികമായി ഏറ്റവും പിന്നാക്കം നില്‍ക്കുന്ന എം.എല്‍.എയാണ് വിനോദ് നിക്കോല്‍.</p>
      <p>15 വര്‍ഷകാലം പാര്‍ട്ടിയില്‍ പ്രവര്‍ത്തിച്ച ശേഷം നിക്കോല്‍ സി.പി.ഐ.എം സംസ്ഥാന കമ്മിറ്റി അംഗമാവുകയായിരുന്നു. സി.ഐ.ടിയു സംസ്ഥാന സെക്രട്ടറിയും താനെ ഫല്‍ഫാര്‍ ജില്ലാ സെക്രട്ടറിയുമാണ്.</p>
      <p>ഇപ്പോള്‍ ഡി.വൈ.എഫ്.ഐ സംസ്ഥാന കമ്മിറ്റി അംഗം കൂടിയാണ്. നാഷ്‌കില്‍ നിന്നും മുംബൈയിലേക്ക് സംഘടിപ്പിച്ച ഓള്‍ ഇന്ത്യ കിസാന്‍ സഭയുടെ കര്‍ഷക മാര്‍ച്ചിലും ഇദ്ദേഹം സജീവ സാനിധ്യമായിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/-lcaQSaTRQI" width="500" height="281" data-service="Youtube" scrolling="no"/>
      </figure>
    </article>
  </body>
</html>