<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-s14-napoad-u-dnipri/30290729.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T10:25:38+00:00"/>
    <meta property="og:title" content="Член С14, причетний до нападу на активістів у Дніпрі, виключений з руху"/>
    <meta property="og:description" content="У Дніпрі член праворадикальної організації С14, причетний до нападу на активістів Владислава Мельничука та Вірослава Цуп’яка, виключений з руху. Про це Радіо Свобода повідомив представник С14 у Дніпрі"/>
  </head>
  <body>
    <article>
      <h1>Член С14, причетний до нападу на активістів у Дніпрі, виключений з руху</h1>
      <address>
        <time datetime="2019-11-25T10:25:38+00:00">25 Nov 2019, 10:25</time>
      </address>
      <p>У Дніпрі член праворадикальної організації С14, причетний до нападу на активістів Владислава Мельничука та Вірослава Цуп’яка, виключений з руху. Про це Радіо Свобода повідомив представник С14 у Дніпрі Андрій Куліш.</p>
      <p>Він підтвердив інформацію про причетність до інциденту двох членів організації, один із яких був ініціатором. Другий юнак, який піддався впливу, отримає «дисциплінарне покарання», сказав Андрій Куліш.</p>
      <p>За його словами, окрім суперечки щодо організації заходу «Майдан: усна історія», мав місце особистий конфлікт.</p>
      <p>«У руху не було жодного конфлікту з Владиславом Мельничуком. Ми засуджуємо цей випадок, тому що це неприпустимо між патріотами, українцями, тим більше в такий час. Це сталось без відома керівництва – і та розмова, і все інше. Мав місце ще й особистий конфлікт», – сказав Андрій Куліш.</p>
      <p>На своїй сторінці у фейсбуці Владислав Мельничук заявив про причетність представників руху С14 до нападу на нього.</p>
      <p>«Раніше я публічно запитав, чому «Суспільство майбутнього», що є політичним рухом активістів С14, ставить свій логотип на захід, що організовується громадськими організаціями. Представник С14 звинуватив мене в публічній критиці політичного руху та начебто в неналежній організації заходу. Коли діалог закінчився і представники С14 вийшов з приміщення, в кабінет увірвались п’ятеро людей у балаклавах та здійснили напад і побиття мене та Вірослава», – йдеться в дописі.</p>
      <p>Апеляційний суд Києва раніше цього місяця <a href="https://www.radiosvoboda.org/a/news-c14-hromadske-apelyaziya/30257946.html">залишив без задоволення скаргу «Громадського»</a> у справі проти праворадикальної організації С14. Чинним залишається рішення Господарського суду Києві від 6 серпня, яким задоволено позов праворадикальної організації через публікацію «Громадського», у якій С14 характеризувалася як «неонацистська» організація. Тоді суд зобов’язав мовника спростувати інформацію шляхом публікації рішення суду та стягнути на користь С14 3,5 тисячі грн судового збору.</p>
      <p>У березні 2019 року в своїй доповіді про права людини Державний департамент США <a href="https://www.radiosvoboda.org/a/29819757.html">звертав увагу на крайні праві організації в Україні</a>, назвавши, зокрема, націоналістичні організації С14 і «Національний корпус» «групами ненависті».</p>
      <p>У документі відзначається, що «члени націоналістичних груп ненависті, такі як C14 і <a href="https://www.radiosvoboda.org/a/news-us-poperedzhennya-mityng-natskorpus/29823357.html">«Національний корпус»</a>, вчиняли довільні затримання людей з очевидною згодою правоохоронних органів, здійснювали напади на журналістів, <a href="https://www.radiosvoboda.org/a/news-amnesty-za-napad-na-tabir-romiv-nihto-ne-pokaranyi/29884221.html">представників нацменшин (ромів)</a> та ЛГБТ-спільноти.</p>
    </article>
  </body>
</html>