<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/25/emergenza-climatica-pecoraro-scanio-incontra-ministro-fioramonti-pn_20191125_00090/"/>
    <meta property="og:site_name" content="Askanews"/>
    <meta property="article:published_time" content="2019-11-25T10:20:18+00:00"/>
    <meta property="og:title" content="Emergenza Climatica, Pecoraro Scanio incontra Ministro Fioramonti"/>
    <meta property="og:description" content="Roma, 25 nov. (askanews) – Oggi la Camera inizia la discussione generale sulla dichiarazione di Emergenza Climatica e proprio alla vigilia, il promotore della petizione #EmergenzaClimaticaItalia, Alfonso Pecoraro Scanio, ha incontrato il ministro dell’Istruzione Lorenzo Fioramonti insieme ad Angelo Consoli, direttore dell’Ufficio Europeo di Jeremy Rifkin. “Abbiamo consegnato al ministro, insieme ad Angelo, una copia […]"/>
  </head>
  <body>
    <article>
      <h1>Emergenza Climatica, Pecoraro Scanio incontra Ministro Fioramonti</h1>
      <h2>Sostegno alla petizione #EmergenzaClimaticaItalia</h2>
      <address>
        <time datetime="2019-11-25T10:20:18+00:00">25 Nov 2019, 10:20</time>
      </address>
      <figure>
        <img src="http://www.askanews.it/wp-content/uploads/2019/11/20191125_112005_23ECE629.jpg"/>
      </figure>
      <p>Roma, 25 nov. (askanews) – Oggi la Camera inizia la discussione generale sulla dichiarazione di Emergenza Climatica e proprio alla vigilia, il promotore della petizione #EmergenzaClimaticaItalia, Alfonso Pecoraro Scanio, ha incontrato il ministro dell’Istruzione Lorenzo Fioramonti insieme ad Angelo Consoli, direttore dell’Ufficio Europeo di Jeremy Rifkin.</p>
      <p>“Abbiamo consegnato al ministro, insieme ad Angelo, una copia del libro di Jeremy sul green new deal e concordato sulla centralità della lotta al #climatechange” ha dichiarato l’ex ministro dell’Ambiente “Per questo il Parlamento deve votare la dichiarazione di Emergenza Climatica e avviare un vero green new deal. Gli eventi climatici di questi giorni e i cicloni mediterranei dovrebbero aprire gli occhi anche ai parlamentari meno sensibili”.</p>
      <p>Anche Jimmy Ghione, testimonial della petizione, ha rivolto il suo appello: “Ho voluto sostenere la petizione #EmergenzaClimaticaItalia promossa da Alfonso Pecoraro Scanio per ricordare a tutti che questa battaglia deve superare le divisioni perché ne va del futuro dei nostri figli e delle future generazioni”.</p>
      <p>Sono oltre 100.000 le persone che hanno aderito alla petizione e che già hanno ottenuto il voto unanime del Consiglio comunale di Roma per la dichiarazione dell’Emergenza Climatica per la Capitale. Ora si aspetta il Parlamento.</p>
    </article>
  </body>
</html>