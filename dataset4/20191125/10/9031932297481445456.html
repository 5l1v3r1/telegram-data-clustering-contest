<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/zwrot-akcji-ws-szefowej-komisji-rodziny-z-lewicy-glos-zabral-prezes-pis/"/>
    <meta property="og:site_name" content="Polsat News"/>
    <meta property="article:published_time" content="2019-11-25T10:08:00+00:00"/>
    <meta property="og:title" content="Zwrot akcji ws. szefowej komisji rodziny z Lewicy? Głos zabrał prezes PiS"/>
    <meta property="og:description" content="Zaczęło się od wniosku posłów Solidarnej Polski, którzy chcą odwołania Magdaleny Biejat (Lewica) z funkcji przewodniczącej sejmowej komisji ds. polityki społecznej i rodziny. &quot;To osoba, która niszczy polskie rodziny i chce zabijać poczęte dzieci&quot; - wskazali. Teraz głos w tej sprawie zabrał prezes PiS Jarosław Kaczyński. - Ta sprawa wkrótce zostanie rozwiązana - zapowiedział."/>
  </head>
  <body>
    <article>
      <h1>Zwrot akcji ws. szefowej komisji rodziny z Lewicy? Głos zabrał prezes PiS</h1>
      <address>
        <time datetime="2019-11-25T10:08:00+00:00">25 Nov 2019, 10:08</time>
      </address>
      <p>
        <b>Zaczęło się od wniosku posłów Solidarnej Polski, którzy chcą odwołania Magdaleny Biejat (Lewica) z funkcji przewodniczącej sejmowej komisji ds. polityki społecznej i rodziny. "To osoba, która niszczy polskie rodziny i chce zabijać poczęte dzieci" - wskazali. Teraz głos w tej sprawie zabrał prezes PiS Jarosław Kaczyński. - Ta sprawa wkrótce zostanie rozwiązana - zapowiedział.</b>
      </p>
      <related>
        <a href="https://www.polsatnews.pl/wiadomosc/2019-11-19/wybrano-sklad-komisji-ds-sluzb-specjalnych-bez-przedstawiciela-konfederacji/"/>
      </related>
      <p>W wywiadzie dla tygodnika "Gazeta Polska", który ukaże się w tym tygodniu, prezes PiS Jarosław Kaczyński odniósł się do tego, że na przewodniczącą sejmowej komisji polityki społecznej i rodziny została wybrana posłanka Lewicy Magdaleny Biejat. - Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji - powiedział szef PiS.</p>
      <p>- Chcę wszystkich uspokoić: dla nas sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny - powiedział Kaczyński. - Na to naszej zgodny nie ma i nie będzie - dodał</p>
      <p>
        <a href="https://www.polsatnews.pl/wiadomosc/2019-11-19/solidarna-polska-o-szefowej-komisji-rodziny-chce-zabijac-poczete-dzieci/">
          <b>ZOBACZ: Solidarna Polska o szefowej komisji rodziny. "Chce zabijać poczęte dzieci"</b>
        </a>
      </p>
      <p>W sprawie Biejat interweniowała Solidarna Polska Zbigniewa Ziobry. "Nie możemy pozwolić, by poseł Magdalena Biejat - osoba, która niszczy polskie rodziny, chce zabijać poczęte dzieci, która zagraża naszej przyszłości – nadal pełniła zaszczytną funkcję szefowej komisji polityki społecznej i rodziny w polskim Sejmie" - napisali posłowie tej partii we wniosku o odwołanie posłanki Lewicy z funkcji przewodniczącej komisji.</p>
      <p>
        <b>"Jej wypowiedzi są szokujące"</b>
      </p>
      <p>Wiceszef resortu sprawiedliwości, a jednocześnie poseł solidarnej Polski Michał Wójcik był w poniedziałek pytany w radiowej Jedynce, czy wypowiedź Kaczyńskiego rozumie jako zapowiedź zmiany na stanowisku szefa komisji. - Mam nadzieję - odparł.</p>
      <p>- Zresztą my, jako Solidarna Polska, czyli część Zjednoczonej Prawicy, złożyliśmy pismo, żeby jednak rozważyć odwołanie pani przewodniczącej. To wynika z tego, jaki charakter ma ta komisja - jedna z ważniejszych komisji - ale przede wszystkim też z wypowiedzi pani przewodniczącej. Ja miałem okazję zapoznać się z kilkoma takimi wypowiedziami, są one szokujące - powiedział.</p>
      <p>Zdaniem wiceministra sprawiedliwości taka osoba na stanowisku szefa tej komisji to "nie jest dobry pomysł". - Ja wiem, że parytet musi być, i to jest rzecz oczywista - powiedział, dodając jednak, że otwarte pozostaje pytanie, czy rzeczywiście na czele Komisji Polityki Społecznej i Rodziny powinien stać "bardzo kontrowersyjny polityk".</p>
      <p>
        <a href="https://www.polsatnews.pl/wiadomosc/2019-11-19/lewica-zlozyla-wlasny-projekt-dotyczacy-30-krotnosci-skladek-zus/">
          <b>ZOBACZ: Lewica złożyła własny projekt dotyczący 30-krotności składek ZUS</b>
        </a>
      </p>
      <p>
        <b>"Potrafimy przyznać się do błędu"</b>
      </p>
      <p>Zastępca rzecznika PiS Radosław Fogiel wskazał z kolei, że Biejat ma poglądy, z którymi nikt PiS się nie zgadza, a powołanie jej na stanowisko szefowej tej komisji wywołało sporo kontrowersji. - Musimy pamiętać, że podział komisji w Sejmie wypada z parytetu, ale oczywiście nie mieliśmy wpływu na to, kogo Lewica na szefa tej komisji da - zaznaczył w TVP Info.</p>
      <p>- Mówiliśmy od jakiegoś czasu, że nic nie jest dane raz na zawsze. Potrafimy przyznać się do błędu - podkreślił Fogiel. Jak zapowiedział, PiS będzie starało się rozwiązać tę sytuację tak, aby z jednej strony "nie odbiło się to awanturą w parlamencie", a z drugiej - aby wziąć pod uwagę wrażliwość osób, którym leżą na sercu tradycyjne wartości.</p>
      <p>Dopytywany, czy PiS złoży wniosek o odwołanie Biejat z funkcji szefowej komisji lub czy zwróci się do Lewicy o zmianę na tym stanowisku, odparł, że rozważone zostaną różne scenariusze. - Nie chcemy wywoływać wojny. Ważny jest efekt - powiedział Fogiel.</p>
      <p>
        <b>"Prezes nie rozumie na czym polega przewodniczenie komisji"</b>
      </p>
      <p>Rzeczniczka Lewicy Anna Maria Żukowska powiedziała polsatnews.pl, że jej formacja nie zamierza proponować nowego kandydata na przewodniczącego komisji. - Nic nie zrobimy, dopóki PiS czegoś nie zrobi - dodała. Jak stwierdziła, poniedziałkowe wypowiedzi polityków Zjednoczonej Prawicy to "pohukiwania".</p>
      <p>Sama Biejat przyznaje, że "niewiele można zrobić". - Jeżeli PiS zdecyduje, żeby mnie odwołać, to tak zdecyduje, bo ma większość w komisji. Już podczas głosowania nad członkami do KRS udowodnili, że mogą zrobić wszystko - powiedziała Biejat w poniedziałek.</p>
      <p>Podkreśliła, że wielokrotnie zapewniała, że będzie "dopuszczała do dyskusji nad wszystkimi projektami, niezależnie, kto je wniesie, że jest za dialogiem, za konstruktywną pracą". - I jestem przekonana, że możemy się w wielu tematach dotyczących polityki socjalnej porozumieć. Niestety nie dano mi szansy się wykazać, bo PiS odrzucił wniosek o skierowanie ustawy o Funduszu Solidarnościowym do Komisji Polityki Społecznej - podkreśliła.</p>
      <p>- Dziwi mnie, że pan prezes tak bardzo nie rozumie na czym polega przewodniczenie komisji. Przecież jest dużo bardziej doświadczonym posłem niż ja - powiedziała Biejat. - Nie wiem, jakie eksperymenty miałby przeprowadzać szef jakiejkolwiek komisji, naszym zadaniem jest kierowanie jej pracami a decyzje zapadają zawsze większością głosów. Przypominam, że w każdej komisji to PiS ma większość - dodała.</p>
      <p>
        <a href="https://www.polsatnews.pl/wiadomosc/2019-10-26/biejat-z-razem-zlozymy-w-sejmie-projekt-ustawy-ws-skrocenia-tygodnia-pracy/">
          <b>ZOBACZ: Biejat z Razem: złożymy w Sejmie projekt ustawy ws. skrócenia tygodnia pracy</b>
        </a>
      </p>
      <p>Kandydaturę Biejat na przewodniczącą komisji w głosowaniu poparło 25 posłów, przeciw było trzech, czterech wstrzymało się od głosu. W głosowaniu zdecydowano, że zastępcami przewodniczącej będą: Urszula Rusecka (PiS), Teresa Wargocka (PiS), Agnieszka Ścigaj (KP PSL-Kukiz'15) i Marzena Okła-Drewnowicz (KO).</p>
      <p>Po wyborze na szefową komisji Biejat powiedziała, że ważne jest, aby posłowie różnych opcji współpracowali i potrafili wypracowywać najlepsze rozwiązania. Podkreśliła, że zadaniem komisji powinno być dążenie do niwelowania nierówności a przedmiotem jej obrad powinny być przede wszystkim kwestie związane z rozwojem usług publicznych – żłobków, systemu zabezpieczeń społecznych i sprawy osób z niepełnosprawnościami.</p>
      <p>
        <a href="https://www.polsatnews.pl/wideo/tajemnicze-morderstwo-w-hotelu-w-karpaczu-znamy-przyczyne-smierci-43-latki_6759884/">WIDEO - Tajemnicze morderstwo w hotelu w Karpaczu. Znamy przyczynę śmierci 43-latki</a>
      </p>
      <figure>
        <img src="https://r.dcs.redcdn.pl/http/o2/redefine/cp/jt/jtpkedipa6ricom4jmznbq5oscmuwor6.jpg"/>
      </figure>
    </article>
  </body>
</html>