<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780541/%D9%81%D8%B1%D9%87%D9%86%DA%AF-%D9%85%D8%B7%D8%A7%D9%84%D8%B9%D9%87-%D8%AF%D8%B1-%D8%A7%D9%88%D9%82%D8%A7%D8%AA-%D9%81%D8%B1%D8%A7%D8%BA%D8%AA-%D8%AA%D8%B1%D9%88%DB%8C%D8%AC-%D8%B4%D9%88%D8%AF-%D9%87%D8%B1%D8%A7%D8%B3-%D8%AF%D8%B4%D9%85%D9%86-%D8%A7%D8%B2%D8%AA%D9%88%D8%B3%D8%B9%D9%87-%D8%B9%D9%84%D9%85%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:02:35+00:00"/>
    <meta property="og:title" content="معاون استانداری اردبیل: فرهنگ مطالعه در اوقات فراغت ترویج شود/هراس دشمن ازتوسعه علمی کشور"/>
    <meta property="og:description" content="اردبیل - معاون سیاسی، امنیتی و اجتماعی استانداری اردبیل گفت: فرهنگ مطالعه و کتابخوانی باید در اوقات فراغت اقشار مختلف جامعه ترویج داده شده و زمینه آشتی مردم با کتاب فراهم شود."/>
  </head>
  <body>
    <article>
      <h1>معاون استانداری اردبیل: فرهنگ مطالعه در اوقات فراغت ترویج شود/هراس دشمن ازتوسعه علمی کشور</h1>
      <address>
        <time datetime="2019-11-25T10:02:35+00:00">25 Nov 2019, 10:02</time>
      </address>
      <p>به گزارش <a href="http://www.mehrnews.com/">خبرنگار مهر</a>، بهروز ندایی پیش از ظهر دوشنبه در آئین نکوداشت هفته کتاب و تجلیل از فعالان کتابخوانی استان اردبیل عنوان کرد: ترویج فرهنگ کتابخوانی در اوقافت فراغت و در ادامه قرار دادن مطالعه در برنامه روزمره اقشار مختلف مردم باید با مشارکت تمامی دستگاه‌های فرهنگی با جدیت دنبال شود.</p>
      <p>وی افزود: در جهان کنونی عقب نماندن از قافله توسعه علمی مورد تأکید بوده و هر کشوری که در حوزه ارتقای دانش جامعه هدف خود تمرکز مناسبی را داشته باشد، در ابعاد اقتصادی، سیاسی، اجتماعی و فرهنگی نیز موفق عمل خواهد کرد.</p>
      <p>معاون سیاسی، امنیتی و اجتماعی استانداری اردبیل از واهمه استکبار از پیشرفت علمی جوانان ایران اسلامی خبر داد و گفت: یکی دیگر از اهداف کشورهایی پیشرفته اروپایی و غربی جدب نخبگان علمی از سراسر جهان به سمت و سوی خود بوده تا با در دست گرفتن دانش مورد نیاز در عرصه‌های تکنولوژی، فناوری، صادرات و انحصار علوم به آنچه که در نظر دارند دست یابند.</p>
      <p>ندایی ادامه داد: در تحریم‌های اخیر تلاش برای وارد آوردن خدشه به اقتدار علمی و سیاسی کشور از حربه‌های استکبار بوده و در این راستا باید با افزایش مطالعه و فراهم آوردن شرایط مورد نیاز برای تحقیق و پژوهش و عملیاتی ساختن ایده‌ها مانع از موفقیت دشمنان در دستیابی به اهداف شومشان شد.</p>
      <p>وی تأکید کرد: رشد علمی کشور در خاورمیانه مطلوب بوده و در رتبه اول ارتقای شاخص‌های علمی قرار داریم و این موضوع به مذاق دشمنان کشور خوش نمی‌آید.</p>
      <p>معاون سیاسی، امنیتی و اجتماعی استانداری اردبیل یادآور شد: ایران اسلامی به واسطه عقب نماندن از علوم نوین جهانی در تولید و بهره برداری از فولاد، سیمان، فناوری نانو، تولیدات محصولات کشاورزی و دیگر محصولات استراتژیک دارای رتبه‌های برتری در سطح جهان بوده و تداوم چنین روند موفقیت آمیزی به انسجام در برنامه‌ها برای ترویج فرهنگ مطالعه نیاز دارد.</p>
    </article>
  </body>
</html>