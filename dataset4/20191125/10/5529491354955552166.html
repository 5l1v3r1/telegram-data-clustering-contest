<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/viadotti-autostrade-rischio-3121199/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-25T10:32:20+00:00"/>
    <meta property="og:title" content="Viadotti e autostrade a rischio in Italia: l’elenco. E le ferrovie…"/>
    <meta property="og:description" content="ROMA – Il crollo del viadotto sulla A6 a Savona e la voragine sull’A21 Torino-Piacenza, domenica 24 novembre si aggiungono ai problemi che autostrade, ma anche ferrovie, hanno ormai da anni. Pesano i lavori mal eseguiti e i mancati adeguamenti a norme europee, mettendo così l’Italia a rischio paralisi. Come spiega Maurizio Caprino su Il Sole 24 ore, non è la prima volta che una parte di autostrada crolla per una frana. L’ultimo episodio è del 10 aprile 2015: sull’A19 Palermo-Catania ha ceduto una campata del viadotto Himera. Ancora oggi la ricostruzione è in corso, anche se il traffico è ripreso a carreggiata ridotta.Linda Grassucci, a Sezze i funerali della campionessa mondiale di KarateLucca, 23enne in auto travolta dalla piena di un torrente: salvata dal padre I lavori sui viadotti sono aumentati da inizio anno, scrive sempre il quotidiano. I cantieri sono soprattutto in Liguria, su A26, A10, A7 e A12. Finora con disagi solo in weekend ed esodi, ma ora bisogna vedere che cosa accadrà dopo il crollo sull’A6.…"/>
  </head>
  <body>
    <article>
      <h1>Viadotti e autostrade a rischio in Italia: l’elenco. E le ferrovie…</h1>
      <address><time datetime="2019-11-25T10:32:20+00:00">25 Nov 2019, 10:32</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/viadotto-a6-ansa-1-1.jpg"/>
        <figcaption>Il viadotto crollato sull’A6 vicino Savona (foto ANSA)</figcaption>
      </figure>
      <p>ROMA – Il <b>crollo del <a href="https://www.blitzquotidiano.it/cronaca-italia/a6-crollo-viadotto-savona-3121123/">viadotto sulla A6</a> a Savona</b> e la <b>voragine sull’A21 Torino-Piacenza</b>, domenica 24 novembre si aggiungono ai problemi che autostrade, ma anche ferrovie, hanno ormai da anni. Pesano i lavori mal eseguiti e i mancati adeguamenti a norme europee, mettendo così l’Italia a rischio paralisi.</p>
      <p>Come spiega <b>Maurizio Caprino</b> su<i> <b>Il Sole 24 ore</b></i>, non è la prima volta che una parte di autostrada crolla per una frana. L’ultimo episodio è del 10 aprile 2015: sull’A19 Palermo-Catania ha ceduto una campata del viadotto Himera. Ancora oggi la ricostruzione è in corso, anche se il traffico è ripreso a carreggiata ridotta.</p>
      <figure>
        <a href="https://www.blitzquotidiano.it/cronaca-italia/linda-grassucci-sezze-funerali-3121211/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/linda-grassucci-sezze-funerali-3121211/">
          <img src="https://static.blitzquotidiano.it/wp/wp-content/uploads/2019/11/linda_grassucci-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/linda-grassucci-sezze-funerali-3121211/">Linda Grassucci, a Sezze i funerali della campionessa mondiale di Karate</a>
      </h3>
      <figure>
        <a href="https://www.blitzquotidiano.it/cronaca-italia/lucca-23enne-travolta-piena-torrente-3121201/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/lucca-23enne-travolta-piena-torrente-3121201/">
          <img src="https://static.blitzquotidiano.it/wp/wp-content/uploads/2019/11/lucca_donna_ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/lucca-23enne-travolta-piena-torrente-3121201/">Lucca, 23enne in auto travolta dalla piena di un torrente: salvata dal padre</a>
      </h3>
      <p><b>I lavori sui viadotti sono aumentati da inizio anno</b>, scrive sempre il quotidiano. I cantieri sono soprattutto in Liguria, su A26, A10, A7 e A12. Finora con disagi solo in weekend ed esodi, ma ora bisogna vedere che cosa accadrà dopo il crollo sull’A6. La situazione più critica è comunque quella sulla prima parte a due corsie dell’A14, tra il sud delle Marche e quasi tutto l’Abruzzo. Si viaggia a una corsia su una dozzina di viadotti messi sotto sequestro dalla Procura di Avellino perché le barriere new jersey non sono a norma.</p>
      <p>Complessivamente, scrive inoltre <i><b>Repubblica</b> </i>in un articolo a firma di Giuseppe Filetto e Marco Preve, sono una <b>quindicina i ponti oggetto d’indagine</b>. La maggior parte, come detto, si trova in Liguria, ma alcuni in altre regioni. </p>
      <p>L’ultimo dossier dell’Unione province italiane, riporta sempre Repubblica, elencava <b>1.918 fra ponti e viadotti che necessitano di interventi anche urgenti</b> per garantire conservazione e staticità, ovvero la sicurezza di chi ci passa sopra, in auto, camion o a piedi. Il maggior numero di situazioni critiche si concentrano fra Piemonte e Lombardia con quasi settecento ponti da “curare”. Il problema è soprattutto finanziario: dal 2015 al 2017 le finanziarie hanno tolto alle Province un miliardo all’anno.</p>
      <p>Ma in Italia non ci sono solo le infrastrutture autostradali a far tremare i polsi. A raccontare quanto succede sulle <b>ferrovie italiane</b> è il rapporto <b>Pendolaria</b> di <i><b>Legambiente</b></i>, che dal 2008 analizza ogni anno la situazione del trasporto ferroviario in Italia.</p>
      <p>Il trasporto ferroviario è un po’ lo specchio del Paese e delle sue contraddizioni, con segnali di straordinaria innovazione e regioni dove, invece, il degrado del servizio costringe centinaia di migliaia di persone a rinunciare a prendere il treno per spostarsi. Il numero dei passeggeri aumenta, toccando quota 5,59 milioni e segnando un nuovo record rispetto al 2012 (+7,9% in 4 anni). Sono infatti 2 milioni e 874 mila coloro che ogni giorno usufruiscono del servizio ferroviario regionale e 2 milioni e 716 mila quelli che prendono ogni giorno le metropolitane, presenti in 7 città italiane, in larga parte pendolari. E per entrambi i numeri sono in crescita, come per l’alta velocità. Ma il paradosso c’è: diminuiscono i chilometri di linee disponibili e la crescita nasconde differenze rilevanti nell’andamento tra le diverse Regioni e tra i diversi gestori.</p>
      <p>In alcune parti del Paese la situazione è migliorata, mentre in altre è peggiorata e si è ampliata la differenza nelle condizioni di servizio. Tra Firenze e Bologna, per esempio, l’offerta di treni non ha paragoni al mondo, con 162 treni che sfrecciano a 300 km/h nei due sensi di marcia ogni giorno (erano 152 lo scorso anno, 142 due anni fa, mentre erano solo 18 gli Eurostar nel 2002); altrove viaggiano vecchie carrozze diesel e sulla Roma-Lido di Ostia e la Circumvesuviana quasi sessanta mila persone che non prendono più il treno per via dei tagli e del degrado del servizio.</p>
      <p>Il trasporto ferroviario soffre della riduzione dei finanziamenti statali, con una diminuzione delle risorse nazionali stanziate tra il 2009 e il 2018 pari a -20,4%, (che potrebbe diventare del 26,2% se confermato un taglio ulteriore di 300 milioni) mentre i passeggeri crescevano del 6,8%. Per i trasporti su gomma e su ferro si è passati da una disponibilità di risorse di circa 6,2 miliardi di euro a 4,8 miliardi nel 2019. Per quest’anno le risorse si sono ridotte di 56 milioni di euro, ma Legambiente lancia un allarme perché si potrebbe aggiungere un ulteriore taglio di 300 milioni, per una clausola di salvaguardia nella legge di Bilancio che ha buone probabilità di scattare vista la situazione economica. A quel punto le risorse in meno sarebbero oltre il 6%, rispetto allo scorso anno, con la conseguenza di vedere meno treni nelle Regioni.</p>
      <p><b>L’Italia, insomma, è spaccata a metà,</b> con 9 Regioni e le due Province autonome in cui i passeggeri sono aumentati e 10 in cui sono diminuiti o rimasti invariati. Cresce il numero di persone che prende il treno al nord – come in Lombardia (750mila), è triplicato dal 2001 in Alto Adige, raddoppiato in Emilia-Romagna, cresciuto di 60mila in Puglia. Molto diversa la situazione del Piemonte dove a causa delle linee soppresse i passeggeri sono calati del 4,4% mentre è drammatica in particolare la situazione in Sicilia, dove si è passati da 50.300 a 37.600 viaggiatori (dal 2009 ad oggi) in una Regione con 5 milioni di abitanti e grandi spostamenti pendolari, e in Campania dove si è passati da 413.600 viaggiatori a 308.500 (ma con un trend in risalita negli ultimi anni).</p>
      <p>Fonti: SOLE 24 ORE – REPUBBLICA – LEGAMBIENTE.</p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>