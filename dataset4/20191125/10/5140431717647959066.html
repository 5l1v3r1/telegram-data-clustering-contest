<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.icreatemagazine.nl/nieuws/iphone-se-2-iphone-12-specs/"/>
    <meta property="og:site_name" content="iCreate"/>
    <meta property="article:published_time" content="2019-11-25T10:11:00+00:00"/>
    <meta property="og:title" content="‘Productie iPhone SE 2 start begin 2020; iPhone 12 Pro krijgt 6 GB RAM’"/>
    <meta property="og:description" content="De nieuwe iPhones liggen nog maar nét in de winkels, maar we zijn nu al benieuwd wat Apple in 2020 gaat doen. Dit zijn de iPhone SE 2 en iPhone 12 specs!"/>
  </head>
  <body>
    <article>
      <h1>‘Productie iPhone SE 2 start begin 2020; iPhone 12 Pro krijgt 6 GB RAM’</h1>
      <address><time datetime="2019-11-25T10:11:00+00:00">25 Nov 2019, 10:11</time> by <a rel="author">Laura Grootaarts</a></address>
      <p>De nieuwe iPhone 11 en iPhone 11 Pro (Max) liggen nog maar nét in de winkels, maar we zijn nu al benieuwd wat Apple in 2020 gaat doen. Analist Blayne Curtis van de investeringsbank Barclays sprak in Azië met fabrikanten van iPhone-onderdelen en kwam zo het een en ander te weten over de iPhone 12 en de iPhone SE 2.</p>
      <h3>iPhone 12 geruchten</h3>
      <p>Volgend jaar presenteert Apple tijdens een keynote in september waarschijnlijk weer drie nieuwe iPhone-modellen. Het instapmodel: de iPhone 12. Het luxere model: de iPhone 12 Pro. En het luxere model in een groter formaat: de iPhone 12 Pro Max.</p>
      <p>Het vlaggenschip, De iPhone 12 Pro (Max), krijgt waarschijnlijk 6 GB werkgeheugen – een behoorlijke verbetering ten opzichte van de <a href="https://www.icreatemagazine.nl/hardware/iphone-11-pro/">iPhone 11 Pro (Max)</a> met 4 GB werkgeheugen. Verder krijgt dit model een 3D-camera voor 3D-foto’s en verbeterde augmented reality-functies. Ook zou dit model een geavanceerde versie van 5G ondersteunen. Dan het instapmodel, de iPhone 12. Dat heeft net zoals zijn voorganger – de <a href="https://www.icreatemagazine.nl/hardware/iphone-11/">iPhone 11</a> – 4 GB werkgeheugen. Waarschijnlijk is er ook ondersteuning voor 5G, maar het is niet duidelijk of dit net zoals bij het Pro-model om een geavanceerde versie gaat.</p>
      <h3>iPhone SE 2 geruchten</h3>
      <figure>
        <img src="https://www.icreatemagazine.nl/app/uploads/2017/09/iphone-8.png"/>
      </figure>
      <p>Curtis gaat er ook vanuit dat er volgend jaar een nieuwe <a href="https://www.icreatemagazine.nl/hardware/iphone-se-2/">iPhone SE 2</a> verschijnt. De productie van dit budget-toestel zou in februari van start gaan en de presentatie is dan waarschijnlijk tijdens een Apple-event in maart.</p>
      <p>Voor degenen die hopen dat de iPhone SE 2 een miniatuur iPhone X-achtige wordt (een voorkant die één en al scherm is, zonder thuisknop): helaas. Het toestel is waarschijnlijk een dubbelganger van de iPhone 8, inclusief 4,7-inch scherm en een thuisknop met Touch ID, maar met een supersnelle A13-chip en wat meer werkgeheugen. Dit komt overeen met eerdere geruchten – bovendien heeft Barclays een goede reputatie als het gaat om nog te verschijnen iPhones.</p>
      <p>Wil je op de hoogte blijven van het laatste iPhone-nieuws? Abonneer je dan op onze gratis nieuwsbrief.</p>
      <p>Bron: <a href="https://www.macrumors.com/2019/11/22/barclays-iphone-12-pro-likely-6gb-ram/">MacRumors</a></p>
      <related>
        <a href="https://www.icreatemagazine.nl/hardware/iphone-se-2/"/>
      </related>
    </article>
  </body>
</html>