<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1597471174_Da_vlezesh_v_greshnata_kashta_82-godishna_bodibildarka_prati_napadatel_v_bolnitsata"/>
    <meta property="og:site_name" content="webcafé"/>
    <meta property="article:published_time" content="2019-11-25T10:16:00+00:00"/>
    <meta property="og:title" content="Да влезеш в грешната къща: 82-годишна бодибилдърка прати нападател в болницата"/>
    <meta property="og:description" content="Уили Мърфи вдига тежести и знае как да се отбранява"/>
  </head>
  <body>
    <article>
      <h1>Да влезеш в грешната къща: 82-годишна бодибилдърка прати нападател в болницата</h1>
      <address><time datetime="2019-11-25T10:16:00+00:00">25 Nov 2019, 10:16</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <slideshow>
        <figure>
          <img src="https://images.webcafe.bg/2019/11/25/wm1/1170x803.jpg"/>
          <figcaption>Уили Мърфи вдига тежести и знае как да се отбранява.<cite>Снимка: © Стопкадър: CNN</cite></figcaption>
        </figure>
        <figure>
          <img src="https://images.webcafe.bg/2019/11/25/wm2/1170x828.jpg"/>
          <figcaption>Ето така изглежда ръката на 82-годишната жена.</figcaption>
        </figure>
      </slideshow>
      <p>Когато мъж се опитва да влезе с взлом в къща в Рочестър, щата Ню Йорк, не подозира какво го очаква.</p>
      <p>
        <b>Къщата е дом на 82-годишна женa, която спретва на нападателя такова посрещане, каквото той едва ли ще забрави.</b>
      </p>
      <p>Уили Мърфи тъкмо се приготвя за лягане в четвъртък вечер, 21 ноември, когато чува блъскане по вратата си. От другата страна стои мъж, който се опитва да я убеди да му извика линейка.</p>
      <p>Старицата се обажда в полицията, но решава да не пуска мъжа в дома си. Тогава, по нейни думи, той се разгневява и разбива входната й врата.</p>
      <p>"Беше почти тъмно, а аз съм сама и стара. Обаче, какво да ви кажа - корава съм", разказва 82-годишната Мърфи, докато показва мускулестите си ръце пред екип на WHAM (подразделение на ABC).</p>
      <p>
        <b>Всъщност Уили Мърфи е награждаван бодибилдър. Почти ежедневно тренира в местната сграда на християнската организация YMCA, а според треньора й тя не е човек, с когото трябва да се закачате.</b>
      </p>
      <p>Според разказа на възрастната жена тя е използвала сериозен набор от домакински предмети като оръжия срещу влезлия с взлом. Първото нещо, към което посяга, е собствената си маса.</p>
      <p>"Взеха масата и започнах да го обработвам. И познайте какво? Масата се счупи", разказва Мърфи.</p>
      <p>Това обаче не я спира. Вместо това жената хваща металните крака на масата и продължава да удря мъжа. След като скача върху него няколко пъти, тя тича в кухнята си, грабва тубичка бебешки шампоан и пръска от него в лицето на мъжа, докато той се опитва да се изправи. Но това не е краят.</p>
      <p>
        <b>Следващото, което Мърфи прави, е да вземе метлата си, с която продължава да налага поваления нападател.</b>
      </p>
      <p>Към този момент той вече иска да се махне от жилището на ожесточената старица, на която е попаднал. Самата Мърфи - която твърди, че вдига 102 кг от мъртва тяга - се опитва да му "помогне", като го вдигне и изхвърли, но въпреки постиженията си във фитнеса не успява. Мъжът е твърде тежък, а към този момент самият той не е в състояние да излезе сам.</p>
      <figure>
        <img src="https://images.webcafe.bg/2019/11/25/wm3/618x451.jpg"/>
        <figcaption>Уили Мърфи в действие. Стопкадър: Си Ен Ен</figcaption>
      </figure>
      <p>
        <b>Тогава идва полицията, на която възрастната жена се е обадила по-рано. Полицаите заварват мъжа да лежи на пода в къщата след отнесения побой.</b>
      </p>
      <p>"Сериозна съм", коментира това 82-годишната жена.</p>
      <p>Нападателят е качен в линейка, а според Мърфи той най-вероятно е бил щастлив, че най-накрая е напуснал дома й. Полицията съобщава, че мъжът е бил пиян.</p>
      <p>Що се отнася до Уили Мърфи, тя няма намерение да повдига обвинения срещу него.</p>
      <related>
        <a href="https://www.webcafe.bg/get-in-shape/id_579272803_Kak_se_preborih_da_se_varna_vav_fitnesa"/>
      </related>
    </article>
  </body>
</html>