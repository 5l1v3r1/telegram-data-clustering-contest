<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521178-kontrolori-nku-odhalili-v-ucetni-zaverce-ministerstva-kultury-chyby-za-2-7-miliardy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T10:47:30+00:00"/>
    <meta property="og:title" content="Kontroloři NKÚ odhalili v účetní závěrce ministerstva kultury chyby za 2,7 miliardy"/>
    <meta property="og:description" content="Kontroloři také zjistili, že některé kontrolní systémy ministerstva nezafungovaly, v praxi nezajistily spolehlivost informací v účetní závěrce v celém jejím rozsahu. &quot;MK dále porušilo rozpočtovou kázeň, když zaplatilo přes 108 tisíc korun za vzdělávání jednoho zaměstnance na základě neúčinné smlouvy. Ministerstvo totiž zaplatilo ještě předtím, než zveřejnilo tuto smlouvu v registru smluv,&quot; doplnil NKÚ.  "/>
  </head>
  <body>
    <article>
      <h1>Kontroloři NKÚ odhalili v účetní závěrce ministerstva kultury chyby za 2,7 miliardy</h1>
      <address><time datetime="2019-11-25T10:47:30+00:00">25 Nov 2019, 10:47</time> by <a rel="author">TNBiz</a></address>
      <p>
        <b>Kontroloři zjistili v účetní uzávěrce Ministerstva kultury ČR za rok 2018 chyby za 2,7 miliardy <a href="https://www.kurzy.cz/koruna/">korun</a> a v údajích pro hodnocení plnění <a href="https://www.kurzy.cz/statni/rozpocet/">státního rozpočtu</a> za 0,8 miliardy <a href="https://www.kurzy.cz/koruna/">korun</a>.</b>
      </p>
      <p>Závěrečný účet, účetní uzávěrka a výkaz pro hodnocení plnění <a href="https://www.kurzy.cz/statni/rozpocet/">státního rozpočtu</a> jsou opěrné pilíře pro "skládání účtů". Veřejnost díky nim získává ucelené informace o hospodaření a celkové činnosti ministerstev.</p>
      <p>"Takové informace by přirozeně měly být základním prvkem zdravého finančního řízení. A to se týká i jejich monitorování,“ uvedla členka Národního kontrolního úřadu (NKÚ) Jaromíra Steidlová.</p>
      <p>Ta vedla kontrolu, která odhalila pochybení Ministerstva kultury ČR (MK) ve dvou ze tří těchto opěrných bodů. V účetní závěrce za rok 2018 se významné chyby týkaly její přílohy. Kontroloři je vyčíslili na 2,7 miliardy <a href="https://www.kurzy.cz/koruna/">korun</a>. Vznikly zejména tím, že MK vůbec nevykázalo existující podmíněné závazky vyplývající z již vydaných rozhodnutí o poskytnutí národních <a href="https://www.kurzy.cz/dotace/">dotací</a>.</p>
      <p>Další významné nesprávnosti kontroloři zjistili v údajích pro hodnocení plnění <a href="https://www.kurzy.cz/statni/rozpocet/">státního rozpočtu</a> za rok 2018. "Týkaly se nesprávného vykázání výdajů poskytnutých příspěvkovým organizacím. V údajích pro hodnocení plnění <a href="https://www.kurzy.cz/statni/rozpocet/">státního rozpočtu</a> tak byly zjištěny chyby za 0,8 miliardy <a href="https://www.kurzy.cz/koruna/">korun</a>. MK totiž výdaje na rekonstrukci hlavní budovy Národního muzea a na rekonstrukci historické a provozní budovy Státní opery nevykázalo jako výdaje na zachování a obnovu kulturní památky, ale jako výdaje na běžnou činnost těchto institucí," vysvětluje NKÚ.</p>
      <p>Kontroloři také zjistili, že některé kontrolní systémy ministerstva nezafungovaly, v praxi nezajistily spolehlivost informací v účetní závěrce v celém jejím rozsahu. "MK dále porušilo rozpočtovou kázeň, když zaplatilo přes 108 tisíc <a href="https://www.kurzy.cz/koruna/">korun</a> za vzdělávání jednoho zaměstnance na základě neúčinné smlouvy. Ministerstvo totiž zaplatilo ještě předtím, než zveřejnilo tuto smlouvu v registru smluv," doplnil NKÚ.<br/> </p>
      <related>
        <h4>Příbuzné stránky</h4>
        <a href="https://tema.kurzy.cz/detail/nku-ucetni-zaverka-csu-nepodava-verny-a-poctivy-obraz-625294.html"/>
        <a href="https://www.kurzy.cz/zpravy/404494-nku-odhalil-chyby-na-ministerstvu-vnitra-dosahuji-temer-5-miliard/"/>
        <a href="https://www.kurzy.cz/tema/detail/nku-odhalil-nedostatky-pri-hospodareni-s-penezi-z-ehp-a-799367.html"/>
        <a href="https://www.kurzy.cz/vzdelavaci-kurzy/320132-ucetni-zaverka-za-rok-2016-a-ucetni-aktuality-roku-2017-pro-usc-a-prispevkove-organizace/"/>
        <a href="https://www.kurzy.cz/vzdelavaci-kurzy/15951-ucetni-zaverka-za-rok-2014-a-ucetni-aktuality-roku-2015/"/>
        <a href="https://www.kurzy.cz/vzdelavaci-kurzy/320131-ucetni-zaverka-za-rok-2016-a-ucetni-aktuality-roku-2017-pro-usc-a-prispevkove-organizace/"/>
        <a href="https://www.kurzy.cz/vzdelavaci-kurzy/15290-ucetni-zaverka-vybranych-ucetnich-jednotek-2014/"/>
        <a href="https://www.kurzy.cz/vzdelavaci-kurzy/15947-ucetni-zaverka-za-rok-2014-a-ucetni-aktuality-roku-2015/"/>
        <a href="https://www.kurzy.cz/vzdelavaci-kurzy/15949-ucetni-zaverka-za-rok-2014-a-ucetni-aktuality-roku-2015/"/>
        <a href="https://www.kurzy.cz/vzdelavaci-kurzy/15945-ucetni-zaverka-za-rok-2014-a-ucetni-aktuality-roku-2015/"/>
        <a href="https://www.kurzy.cz/tema/detail/petina-ucetnich-byla-v-souvislosti-s-ucetni-zaverkou-2011-882110.html"/>
        <a href="https://www.kurzy.cz/zpravy/73788-nku-odhalil-miliardove-chyby-v-ucetnictvi-mmr/"/>
      </related>
    </article>
  </body>
</html>