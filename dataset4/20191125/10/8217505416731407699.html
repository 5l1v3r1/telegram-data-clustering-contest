<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/bsb/british-superbike-bsb-day-birmingham/"/>
    <meta property="og:site_name" content="Corsedimoto"/>
    <meta property="article:published_time" content="2019-11-25T10:52:19+00:00"/>
    <meta property="og:title" content="BSB Day: a Birmingham team e piloti 2020 del British Superbike"/>
    <meta property="og:description" content="In occasione del Motorcycle Live Show di Birmingham diverse squadre del British Superbike hanno annunciato i piloti 2020: ecco tutte le novità."/>
  </head>
  <body>
    <article>
      <h1>BSB Day: a Birmingham team e piloti 2020 del British Superbike</h1>
      <h2>In occasione del Motorcycle Live Show di Birmingham diverse squadre del British Superbike hanno annunciato i piloti 2020: ecco tutte le novità.</h2>
      <address><time datetime="2019-11-25T10:52:19+00:00">25 Nov 2019, 10:52</time> by <a rel="author" href="https://www.corsedimoto.com/author/apiana/" target="_blank">Alessio Piana</a></address>
      <h3>BSB Day</h3>
      <p>In occasione del Motorcycle Live Show al NEC di Birmingham, sabato 23 novembre è stato riconosciuto come il “BSB Day”. Una giornata espressamente dedicata al British Superbike, con tante squadre che hanno annunciato per l’occasione programmi e piloti per la stagione 2020. Andiamo a scoprire alcune tra le principali novità svelate proprio a Birmingham.</p>
      <figure>
        <img src="https://images2-motori.gazzettaobjects.it/corsedimoto/2019/11/25/10/30/bsb_day_2019_1.jpg"/>
      </figure>
      <h3>TAS BMW con Ray e Mackenzie</h3>
      <p>Ampiamente anticipato nelle scorse settimane, il team TAS Racing cambia tutto per la stagione 2020, puntando su due giovani. Accanto a Taylor Mackenzie, con la squadra già nei conclusivi due round 2019, correrà Bradley Ray, strappato a Suzuki. A loro spetterà il compito di portare la nuova BMW S1000RR alla prima vittoria nel BSB…</p>
      <figure>
        <img src="https://images2-motori.gazzettaobjects.it/corsedimoto/2019/11/25/10/30/bsb_day_2019_2.jpg"/>
      </figure>
      <h3>Buildbase Suzuki si rinnova</h3>
      <p>Perso Bradley Ray, il team Buildbase Suzuki per il British Superbike 2020 ha deciso di puntare su due “scommesse”. Da una parte Kyle Ryde, a caccia del definitivo rilancio, dall’altra Keith Farmer suo malgrado reduce da un brutto infortunio rimediato a Knockhill. Con le GSX-R 1000 di riferimento la squadra di Stuart Hicken vuole lasciarsi alle spalle un problematico 2019.</p>
      <figure>
        <img src="https://images2-motori.gazzettaobjects.it/corsedimoto/2019/11/25/10/30/bsb_day_2019_3.jpg"/>
      </figure>
      <h3>Gino Rea con una V4 R</h3>
      <p>Tornerà a tempo pieno nel British Superbike anche Gino Rea. Con MV Agusta nei conclusivi round 2019, proprio con i colori ed il team Bike Devil salirà in sella ad una Ducati Panigale V4 R. Un progetto che si estende anche al British Supersport con una F3 675 affidate a Jamie Perrin.</p>
      <figure>
        <img src="https://images2-motori.gazzettaobjects.it/corsedimoto/2019/11/25/10/30/bsb_day_2019_4.jpg"/>
      </figure>
      <h3>Hector Barbera con BMW</h3>
      <p>Convocato da Bournemouth Kawasaki nel corso del 2019, Hector Barbera proseguirà la sua avventura nel BSB. L’ex vice-iridato 250cc passerà al team OMG Racing, squadra che ha lasciato Suzuki abbracciando la causa BMW. Barbera affronterà la sua prima stagione completa nel British Superbike con la nuova S1000RR accanto al riconfermato Luke Mossey.</p>
      <figure>
        <img src="https://images2-motori.gazzettaobjects.it/corsedimoto/2019/11/25/10/30/bsb_day_2019_5.jpg"/>
      </figure>
    </article>
  </body>
</html>