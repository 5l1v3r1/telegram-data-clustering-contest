<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/25/papata-i-iaponskiiat-imperator-obsydiha-ekologichni-problemi.430690"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T10:25:00+00:00"/>
    <meta property="og:title" content="Папата и японският император обсъдиха екологични проблеми"/>
    <meta property="og:description" content="Двамата се срещнаха в Токио | Dnes.bg"/>
  </head>
  <body>
    <article>
      <h1>Папата и японският император обсъдиха екологични проблеми</h1>
      <h2>Двамата се срещнаха в Токио</h2>
      <address><time datetime="2019-11-25T10:25:00+00:00">25 Nov 2019, 10:25</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Папа Франциск, който е на официално посещение в Япония, се срещна с император Нарухито, който, облечен с официален черен костюм, посрещна госта на входа на императорския дворец, предаде ТАСС.</p>
      <p>На личната среща папата поднесе на японския владетел мозаично изображение на арката на Тит в Рим. Творбата, изработена във ватиканското художествено ателие, е копие на акварелна рисунка на италианския художник Филипо Анивити (1876-1955), съобщи пресслужбата на Ватикана.</p>
      <p>Сред темите на разговора между папата и императора са били екологичните проблеми, включително и тези, предизвикващи бедствия, посочват японски медии. "Папата отбеляза, че проблемите, свързани с околната среда, са сложни за решаване, защото са свързани с икономиката. Той също така изтъкна, че следващият световен конфликт може да бъде свързан именно с борбата за вода", съобщиха източници във Ватикана".</p>
      <p>Известно е, че император Нарухито се занимава с научна дейност, свързана с проблемите по използването на водните ресурси.</p>
      <p>По време на срещата японският император благодари на папата, че е посетил градовете Хирошима и Нагасаки и че се е срещнал с жертви на земетресението и цунамито от 11 март 2011 г.</p>
      <p>Светият отец призна, че е плакал, когато е научил за атомните бомбардировки над двата японски града, като през 1945 г. той е живеел в родната си Аржентина и е бил на 9 години.</p>
    </article>
  </body>
</html>