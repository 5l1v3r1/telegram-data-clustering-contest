<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807383/%D8%AC%D8%B2%D8%A6%DB%8C%D8%A7%D8%AA-%D9%82%DB%8C%D9%85%D8%AA-%D9%85%D9%88%D8%A7%D8%AF-%D8%BA%D8%B0%D8%A7%DB%8C%DB%8C-%D9%BE%D8%B3-%DA%AF%D8%B1%D8%A7%D9%86%DB%8C-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%88-%D9%85%DB%8C%D9%88%D9%87-%D8%A7%D9%81%D8%B2%D8%A7%DB%8C%D8%B4-%D9%86%DB%8C%D8%A7%D9%81%D8%AA-%D8%AC%D8%AF%D9%88%D9%84"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:57:00+00:00"/>
    <meta property="og:title" content="جزئیات قیمت مواد غذایی پس گرانی قیمت بنزین / قیمت گوشت و میوه افزایش نیافت +جدول"/>
    <meta property="og:description" content="بررسی قیمت‌ها در سطح شهر نشان می‌دهد پس از اصلاح قیمت بنزین قیمت گوشت و مرغ در بازار کاهش یافته و قیمت برنج هندی رشد اندکی داشته است در بازار میوه هم ثبات حاکم است."/>
  </head>
  <body>
    <article>
      <h1>جزئیات قیمت مواد غذایی پس گرانی قیمت بنزین / قیمت گوشت و میوه افزایش نیافت +جدول</h1>
      <h2>بررسی قیمت‌ها در سطح شهر نشان می‌دهد پس از اصلاح قیمت بنزین قیمت گوشت و مرغ در بازار کاهش یافته و قیمت برنج هندی رشد اندکی داشته است در بازار میوه هم ثبات حاکم است.</h2>
      <address>
        <time datetime="2019-11-25T10:57:00+00:00">25 Nov 2019, 10:57</time>
      </address>
      <p>به گزارش گروه اقتصادی خبرگزاری دانشجو، پس از اصلاح قیمت بنزین در ۲۳ آبان ماه برخی با این پیش‌فرض که قیمت‌ها در بازار افزایش خواهد یافت، دست به اعتراضاتی زدند. اعتراضات دو گونه بود، بخشی واقعاً نگران بالا رفتن قیمت‌ها در بازار بودند، اما بخشی دیگر هم سوءاستفاده‌گرانی بودند که می‌خواستند از آب گل‌آلود ماهی بگیرند. اما آیا واقعاً اصلاح قیمت بنزین در قیمت‌های بازار تأثیر گذاشته است؟ <br/><br/>گزارش میدانی از بازار میوه، محصولات پروتئینی و برنج در منطقه ۱۹ تهران حاکی است در بازار محصولات پروتئینی قیمت گوشت مخلوط گوساله کیلویی ۶۵ هزار تومان، ران دست گوشت گوساله ۷۰ هزار تومان، چرخ‌کرده گوساله ۵۸ هزار تومان به فروش می‌رود. مقایسه این قیمت با قیمت‌های قبل از اصلاح قیمت بنزین نشان‌دهنده این است که قیمت نه تنها افزایش نیافته بلکه حدود ۵ هزار تومان در هر کیلو نیز کاهش یافته است. قیمت گوشت منجمد کیلویی ۴۸ هزار و ۸۰۰ تومان به فروش می‌رود.</p>
      <figure>
        <img src="https://snn.ir/files/fa/news/1398/9/4/848927_538.jpg"/>
      </figure>
      <p>مهدی دستوری مدیر یک فروشگاه بزرگ در منطقه ۱۹ تهران در پاسخ به اینکه آیا قیمت محصولاتی که در اینجا به فروش می‌رود نسبت به قبل از افزایش قیمت بنزین تغییر کرده است، گفت: هیچ کدام از قیمت‌ها افزایش نیافته است. البته کامیون‌هایی که بار برای ما می‌آورند نرخ بیشتری می‌خواهند آن‌ها می‌گویند بنزین گران شده است و هزینه‌های ما بالا رفته است، اما ما نمی‌توانیم این قیمت‌ها را روی کالا‌هایی که به مردم می‌فروشیم اضافه کنیم.<br/><br/>دستوری ادامه داد: واقعیت این است که قدرت خرید مردم پایین است و ما اگر بیش از این قیمت‌ها را اضافه کنیم میزان تقاضا کاهش می‌یابد و فروش ما هم کم می‌شود و در حقیقت سود ما هم پایین خواهد آمد؛ بنابراین ما مجبور هستیم که با این قیمت‌ها کنار بیاییم وگرنه افزایش قیمت اتفاقاً به ضرر ما تمام می‌شود. <br/><br/>وی همچنین گفت: مردم بیشتر به گوشت منجمد گرایش پیدا کرده‌اند و البته این نوع گوشت هم در بازار فراوان است. همه رستوران‌ها، کبابی‌ها گوشت منجمد خریداری می‌کنند و حتی مردم هم که توان خرید ندارند به سمت گوشت منجمد می‌روند و بنابراین قیمت گوشت گرم کاهش می‌یابد. البته تولید دام در استان‌ها هم در ماه‌های گذشته رشد بیشتری داشته و عرضه زیاد شده است و همین عاملی شده تا قیمت گوشت در بازار کاهش یابد. <br/><br/><b>*قیمت مرغ کاهش یافت</b><br/><br/>بر اساس این گزارش، قیمت هر کیلوگرم مرغ در فروشگاه‌های منطقه ۱۹ تهران، ۱۱ هزار و ۸۰۰ تومان به فروش می‌رود. این قیمت نسبت به قبل از ۲۳ آبان یعنی اصلاح قیمت بنزین روند کاهشی دارد. قیمت مرغ تا کیلویی ۱۳ هزار تومان هم افزایش یافته بود.<br/><br/>از آنجایی که ایران در تولید مرغ خودکفا است و حتی ظرفیت‌های صادرات هم دارد و در فصولی از سال اقدام به صادرات هم می‌کند قیمت مرغ در کشور نوسان بیشتری ندارد و هر زمان قیمت‌ها افزایش یافته تولیدکنندگان این توان را دارند بلافاصله محصول را به بازار تزریق کرده و قیمت را متعادل کنند. <br/><br/>به طور کلی زمانی که کشور در محصولی خودکفا است افسار قیمت در دست خودش است و متولیان بازار خیالشان راحت است و هر زمانی خواستند می‌توانند قیمت را متعادل کنند. مشکل بازار معمولاً در بخش‌هایی است که نیاز به واردات است و بازار چنین محصولاتی معمولاً پرنوسان است. <br/><br/>سایر مشتقات مرغ نیز با این قیمت‌ها به فروش می‌رود: ران مرغ کیلویی ۱۰ هزار و ۸۰۰ تومان، ران مرغ بدون کمر ۱۲ هزار تومان، سینه مرغ ۱۳ هزار و ۸۰۰ تومان، سینه کبابی ۱۸ هزار و ۵۰۰ تومان، فیله مرغ ۲۶ هزار و ۵۰۰ تومان، کمر مرغ ۱۸ هزار تومان، کتف و بال ۱۴ هزار تومان، گردن مرغ ۵۵۰۰ تومان، ساق مرغ ۲۲ هزار تومان، دل مرغ ۸ هزار تومان، پای مرغ ۵۵۰۰ تومان، سنگدان مرغ ۶۵۰۰ تومان، جگر مرغ ۳۵۰۰ تومان.<br/><br/><b>*ثبات انواع قیمت میوه و اوج گرفتن گوجه فرنگی</b><br/><br/>گزارش میدانی از بازار میوه هم حاکی است قیمت‌ها نسبت به قبل افزایشی نداشته است. قیمت هر کیلو سیب زرد ۵۸۰۰ تومان، سیب قرمز ۵ هزار تومان، کیوی ۶۵۰۰ تومان، تامسون ۳۹۸۰ تومان، لیموشیرین ۵۵۰۰ تومان، انار ۶۸۰۰ تومان، خیار سبز ۵۹۰۰ تومان، گوجه‌فرنگی ۱۰ هزار و ۸۰۰ تومان، نارنگی ۵۸۰۰ تومان، موز ۱۰ هزار و ۸۰۰ تومان، بادمجان ۳۵۰۰ تومان، پیاز زرد ۲۵۰۰ تومان، سیب‌زمینی ۳۲۵۰ تومان، لبو ۳۹۸۰ تومان به فروش می‌رود.</p>
      <figure>
        <img src="https://snn.ir/files/fa/news/1398/9/4/848928_281.jpg"/>
      </figure>
      <p>قیمت گوجه‌فرنگی نسبت به یکی، دو هفته گذشته افزایش ۳۰۰ درصدی داشته است، گوجه‌فرنگی جزو محصولات سبزی و صیفی طبقه‌بندی می‌شود و در فضای باز در همه فصول سال رشد نمی‌کند و تولیدات گلخانه‌ای هم در این فصل جوابگو نیست. این محصول در استان‌های جنوبی کشور در این فصل به عمل می‌آید که آن‌طور که مسؤولان می‌گویند تا دو هفته دیگر به بازار خواهد آمد.<br/><br/><b>* تاثیر بسته معیشتی روی خرید مواد غذایی</b><br/><br/>بهروز محمدی فروشنده میوه در منطقه ۱۹ تهران به خبرنگار فارس، گفت: طی این چند روز گذشته که یارانه‌ها و بسته کمک معیشتی را به مردم داده‌اند خرید‌ها بیشتر شده و مردم از ما خرید بیشتری انجام می‌دهند، اما قبل از آن خرید آن چنانی از سوی مردم نداشتیم. <br/><br/>محمدی اضافه کرد: قیمت‌ها نسبت به یکی، دو هفته گذشته به غیر از گوجه‌فرنگی افزایشی نداشته است. <br/><br/>قیمت انواع میوه در میدان تره‌بار تهران نیز به این شرح است:</p>
      <figure>
        <img src="https://snn.ir/files/fa/news/1398/9/4/848929_989.jpg"/>
      </figure>
      <p><b>* قیمت برنج ایرانی افزایشی ندارد؛ رشد جزئی قیمت برنج هندی</b><br/><br/>گزارش ها از بازار برنج نیز حاکی است قیمت برنج هندی نسبت به دو هفته گذشته افزایش داشته، اما قیمت برنج ایرانی ثابت بوده است. <br/><br/>علی بخشایشی مدیر یک هایپر در منطقه ۱۹ تهران به خبرنگار فارس، گفت: قیمت برنج هندی خاطره ۱۰ کیلوگرمی ۹۵ هزار تومان به فروش می‌رود که این قیمت نسبت به ۱۰ روز پیش افزایش آن چنانی نداشته، اما نسبت به بعد از اربعین حدود ۲۰ هزار تومان در هر بسته ۱۰ کیلویی یعنی در هرکیلو ۲ هزار تومان رشد کرده است.<br/><br/>به گفته مدیر این فروشگاه، قیمت انواع برنج ایرانی نیز از ۱۰ هزار و ۴۰۰ تومان تا ۲۵ هزار تومان متغیر است.</p>
    </article>
  </body>
</html>