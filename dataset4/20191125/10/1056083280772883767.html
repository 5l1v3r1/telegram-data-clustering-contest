<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402437/%D9%85%D8%B9%D8%B1%D9%81%DB%8C-%DB%8C%D8%B2%D8%AF-%D8%A8%D9%87-%D8%B9%D9%86%D9%88%D8%A7%D9%86-%D9%BE%D8%A7%DB%8C%D9%84%D9%88%D8%AA-%DA%A9%D8%B4%D9%88%D8%B1%DB%8C-%D8%B4%D9%87%D8%B1-%D8%AF%D8%B1-%D8%AF%D8%B3%D8%AA%D8%B1%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:34:00+00:00"/>
    <meta property="og:title" content="معرفی یزد به عنوان پایلوت کشوری «شهر در دسترس»"/>
    <meta property="og:description" content="ایسنا/یزد رییس کمیسیون خدمات و محیط زیست شورای اسلامی یزد با اشاره به شدت مناسب سازی فضاهای عمومی در این شهر میراث جهانی خطاب به مسئولان ارشد سازمان بهزیستی کشور، گفت: یزد می‌تواند به عنوان پایلوت کشوری «شهر در دسترس» معرفی شود."/>
  </head>
  <body>
    <article>
      <h6 class="kicker">عضور شورای شهر یزد مطرح کرد</h6>
      <h1>معرفی یزد به عنوان پایلوت کشوری «شهر در دسترس»</h1>
      <address><time datetime="2019-11-25T10:34:00+00:00">25 Nov 2019, 10:34</time> by <a rel="author">امیر رضازاده</a></address>
      <p>ایسنا/یزد رییس کمیسیون خدمات و محیط زیست شورای اسلامی یزد با اشاره به شدت مناسب سازی فضاهای عمومی در این شهر میراث جهانی خطاب به مسئولان ارشد سازمان بهزیستی کشور، گفت: یزد می‌تواند به عنوان پایلوت کشوری «شهر در دسترس» معرفی شود.</p>
      <p>«سپنتا نیکنام» در پنجمین نشست مسئولان دبیرخانه ستاد هماهنگی و پیگیری مناسب سازی کل کشور که حضور نمایندگان مناسب سازی استان‌های مختلف به میزبانی یزد برگزار شد، اظهار کرد: در یزد اتفاق توجه به معولان که هر سال یک بار توسط اصحاب رسانه و برخی از مسئولان به منظور پاسداشت روز جهانی معلولین برگزار می‌شود، به جریانی منسجم و مستمر تبدیل شده است.</p>
      <p>وی افزود: طبق هماهنگی و برنامه‌ریزی انجام شده، اولین جلسات هر ماه کمیسیون خدمات و محیط زیست شورای اسلامی شهر یزد به بحث معلولین و با حضور ناظرین معلولین اختصاص یافته است.</p>
      <p>رییس کمیسیون خدمات و محیط زیست شهری شورای اسلامی یزد، گفت: اختصاص یک ردیف اعتباری خاص برای مناسب سازی معابر و سطوح شهری برای اولین بار از جمله اقدامات انجام شده در حوزه مناسب سازی فضای شهری در یزد است.</p>
      <p>وی اختصاص یک میلیارد و 100 میلیون تومان اعتبار در این خصوص را از دیگر اقدامات انجام شده توسط شورای اسلامی یزد دانست و تصریح کرد: پیشنهاد می‌کنم تمام شورای‌های اسلامی با حمایت از بحث مناسب سازی این مهم را در کشور نهادینه کنند.</p>
      <p>نیکنام در ادامه برگزاری اولین جشنواره ملی گردشگری معلولین را از دیگر برنامه‌های شهرداری و شورای اسلامی یزد برای نهادینه کردن فرهنگ مناسب سازی دانست و بیان کرد: نهادینه سازی فرهنگ توجه به حقوق معلولین و مناسب سازی معابر و فضاهای عمومی شهر یزد مهمترین هدف جشنواره معلولین است.</p>
      <p>وی با بیان این که شهرداری و شورای اسلامی یزد برای تبدیل شدن به شهر دوستدار معلول نیازمند کمک و حمایت مسئولان کشوری است، گفت: با توجه به شدت مناسب سازی فضای شهری طی یک سال گذشته، به نظر می رسد یزد می‌تواند به عنوان پایلوت کشوری در بحث «شهر در دسترس» معرفی شود.</p>
      <p>این مسئول راه‌اندازی تیم پایش در تمام مناطق شهر یزد را یکی دیگر از برنامه های انجام شده و در دستور کار دانست و گفت: مردم باید بدانند که قشر معلولین اگر در سطح شهر یزد کم دیده می‌شوند، به این معناست که متأسفانه آن طور که باید برای حضور آنها برنامه ریزی و اقدامی از سوی مسئولان انجام نشده است.</p>
      <p>وی در بخش دیگری از سخنان خود با بیان این که همدلی بین مسئولان هر اقدام سخت و بزرگی را آسان می‌کند، اظهار کرد: خوشبختانه این همدلی برای مناسب سازی فضای شهری در یزد به خوبی وجود دارد.</p>
      <p>نیکنام با اشاره به دستاوردهای اولین جشنواره ملی گردشگری معلولین در استان یزد، افزود: مناسب سازی ابنیه تاریخی، سرویس‌های بهداشتی و 15 دستگاه اتوبوس حمل و نقل عمومی در یزد از جمله دستاوردهای این جشنواره برای معلولین است.</p>
      <p>رییس کمیسیون خدمات و محیط زیست شهری شورای اسلامی یزد با بیان این که در حال حاضر 10 نقطه گردشگری این شهر میراث جهانی برای استفاده معلولین مناسب سازی و در حال بهسازی هستند، گفت: امیدواریم با برگزاری این چنین رویدادهایی بیش از پیش زیرساخت های تبدیل شدن یزد به شهر دوستدار معلول فراهم شوند.</p>
      <p>وی در پایان سخنان خود با بیان این که یزد در حال حاضر با استانداردهای شهر دوستدار معلول فاصله دارد  گفت: ما سعی داریم با ایجاد زیرساخت های لازم شهر میراث جهانی یزد را به شهر دوستدار معلول در کشور تبدیل کنیم.</p>
      <p>انتهای پیام</p>
    </article>
  </body>
</html>