<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623292/%D9%86%D8%AA%DB%8C%D8%AC%D9%87-%D8%A8%DB%8C%E2%80%8C%D8%A7%D8%B9%D8%AA%D9%86%D8%A7%DB%8C%DB%8C-%D8%A8%D9%87-fatf-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T10:57:00+00:00"/>
    <meta property="og:title" content="نتیجه بی‌اعتنایی به FATF برای ایران چیست؟"/>
    <meta property="og:description" content="بی‌اعتنایی به یک نهاد بین‌المللی و در نتیجه قرار گرفتن ایران در فهرست سیاه FATF، مسیر و روند معاشرت و معامله کشورمان با دیگر ملل جهان را خواهد بست."/>
  </head>
  <body>
    <article>
      <h1>نتیجه بی‌اعتنایی به FATF برای ایران چیست؟</h1>
      <address>
        <time datetime="2019-11-25T10:57:00+00:00">25 Nov 2019, 10:57</time>
      </address>
      <p>
        <i>بی‌اعتنایی به یک نهاد بین‌المللی و در نتیجه قرار گرفتن ایران در فهرست سیاه FATF، مسیر و روند معاشرت و معامله کشورمان با دیگر ملل جهان را خواهد بست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید عبدالحسین ساسان گفت: ایران در یکی از بزنگاه‌های مهم خود طی سال‌های اخیر قرار گرفته است و معتقدم اگرچه با یک انتخاب درست بتوانیم به مرور وضعیت اقتصادی خود را سامان بخشیم و در جهان به سمت انزوا پیش نرویم.</p>
      <p>وی با اشاره به اینکه انسان در برخی اوقات در دو راهی انتخاب بین بد و بدتر قرار می‌گیرد، گفت: این امر به دلیل غفلت و نبود تدبیر است، زیرا فکر و انتخاب صحیح باید بگونه‌ای باشد که همیشه بین خوب و بهتر یکی را برگزینیم نه اینکه در تنگنای یک گزینش اجباری قرار بگیریم و متاسفانه در زمان حاضر کشور در مسیر انتخاب یادشده است.</p>
      <p>این تحلیلگر مسائل اقتصادی تصریح کرد: کشورهای توسعه نیافته همواره مجبورند بین بد و بدتر یکی را انتخاب کنند زیرا طی دهه‌ها از چرخه توسعه و پیشرفت جا مانده‌اند و در کنار سایر کشورها پیش نرفته‌اند.</p>
      <p>ساسان درباره اینکه گروه ویژه اقدام مالی آخرین فرصت را برای تعیین تکلیف عضویت ایران در این نهاد تا حدود چهار ماه دیگر اعلام و خاطرنشان کرد: از تمامی روزهای باقی مانده باید نهایت بهره را برد به این معنا که تصمیم‌گیران و مسوولان کشور با چهره‌های برجسته و نخبگان دانشگاهی در زمینه اقتصاد روابط بین‌الملل و سیاست نشست‌هایی تخصصی برگزار کنند و نظرات اندیشمندان را در تصمیمات خود بطور جدی در نظر گیرند.</p>
      <p>وی ادامه داد : معتقدم چهار ماه زمان خوب و کافیست، حتی در چهار روز هم می‌توان به تصمیم پخته و جامع دست یافت، بنابراین استفاده تمام و کمال از فرصت باقی مانده ضروری است تا به عضویت این نهاد بین‌المللی درآیینم.</p>
      <p>استاد و عضو هیات علمی اسبق دانشگاه اصفهان پیشنهاد کرد که وزیران برای این امر در استان‌ها حضور یابند و جلساتی در این رابطه با چهره‌های شاخص و متفکر برگزار کرده و جمع‌بندی نظرات را برای هیات دولت و دیگر متولیان امر ارسال کنند.</p>
      <p>ساسان تصریح کرد: قرار گرفتن درفهرست سیاه تبعات و عواقب بسیار زیادی خواهد داشت برای مثال سبب خواهد شد که مراودات بانکی ما با جهان قطع شود و قادر نخواهیم بود در هیچ بانکی اعتبار اسنادی (LC) باز کنیم و بی شک تمام بخش‌های کشور از آن متضرر می‌شود.</p>
      <p>این تحلیلگر مسائل اقتصادی و سیاسی تاکید کرد: سخنرانی‌های غیرکارشناسی و نسنجیده، کارهای شعاری و اقدامات پوپولیستی از سوی افراد مختلف باید متوقف شود و کار را به استادان این عرصه و نظریه‌پردازان سپرد.</p>
      <p>وی اضافه کرد: اگرچه بسیاری از نخبگان از کشور رفته اند و مهاجرت را بر ماندن ترجیح دادند اما باز هم کسانی هستند که اندیشه آنان در عبور از این بزنگاه کمک شایانی خواهد کرد و به سود کشورمان خواهد بود.</p>
      <p>گروه ویژه اقدام مالی علیه پولشویی یا FATF با هدف مبارزه با فساد مالی و جلوگیری از کمک به تروریسم سال ۱۹۸۹ میلادی توسط کشورهای عضو گروه "جی.هفت" فعال شد، پیوستن جمهوری اسلامی ایران به این کنوانسیون نیز دی ماه ۱۳۹۷ به تصویب مجلس شورای اسلامی رسید اما مصوبه مجلس به دلیل برخی ملاحظات شورای نگهبان به مجمع تشخیص مصلحت نظام رفت و مجمع نیز تاکنون نظر قطعی خود را در این زمینه اعلام نکرده است.</p>
      <p>گروه ویژه اقدام مالی اخیرا مهلتی چهار ماهه‌ به جمهوری اسلامی ایران برای پیوستن به کنوانسیون بین‌المللی داده که این فرصت بهمن ماه به پایان می‌رسد. در صورت عدم پذیرش از سوی ایران، کشورمان وارد "لیست سیاه" می‌شود، به اذعان کارشناسان سیاسی، اقتصادی و حقوقی چنین اتفاقی مراودات بانکی و مالی ایران را در فضای بین‌المللی سخت‌تر از شرایط فعلی خواهد کرد.</p>
    </article>
  </body>
</html>