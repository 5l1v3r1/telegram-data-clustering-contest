<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/bez-powodu-rzucil-defibrylatorem-o-ziemie-pozniej-udawal-chorego/"/>
    <meta property="og:site_name" content="Polsat News"/>
    <meta property="article:published_time" content="2019-11-25T10:27:00+00:00"/>
    <meta property="og:title" content="Bez powodu rzucił defibrylatorem o ziemię. Później udawał chorego"/>
    <meta property="og:description" content="32-latek podszedł do ogólnodostępnego defiblyratora w Złotoryji, zerwał sprzęt z mocowania i bez powodu rzucił nim o ziemię. Później wezwał na miejsce karetkę i udawał, że źle się poczuł. Na miejscu interweniowała policja."/>
  </head>
  <body>
    <article>
      <h1>Bez powodu rzucił defibrylatorem o ziemię. Później udawał chorego</h1>
      <address>
        <time datetime="2019-11-25T10:27:00+00:00">25 Nov 2019, 10:27</time>
      </address>
      <p>
        <b>32-latek podszedł do ogólnodostępnego defiblyratora w Złotoryji, zerwał sprzęt z mocowania i bez powodu rzucił nim o ziemię. Później wezwał na miejsce karetkę i udawał, że źle się poczuł. Na miejscu interweniowała policja.</b>
      </p>
      <related>
        <a href="https://www.polsatnews.pl/wiadomosc/2019-11-25/kamera-polsat-news-przy-nocnej-akcji-policji-rozbita-grupa-przewiozla-do-polski-100-kg-marihuany/"/>
      </related>
      <p>Na wideo, udostępnionym również przez złotoryjską policję widać, jak 32-latek podchodzi do urządzenia, agresywnie zdejmuje osłonę, a następnie rzuca defibrylatorem o ziemię, po czym bez jakiejkolwiek próby wykorzystania tego sprzętu oddala się.</p>
      <p>Zachowanie mężczyzny zauważył dyspozytor miejskiego monitoringu, który wezwał służby na miejsce zdarzenia. Policjanci szybko namierzyli wandala, którym okazał się 32-letni mieszkaniec powiatu jaworskiego.</p>
      <p>
        <b>Bezpodstawnie wezwał pogotowie</b>
      </p>
      <p>Mężczyzna w rozmowie z policjantami początkowo nie potrafił racjonalnie wytłumaczyć swojego zachowania, jednak ostatecznie stwierdził, że źle się poczuł i chciał po prostu wykorzystać ogólnodostępny sprzęt na sobie.</p>
      <p>
        <a href="https://www.polsatnews.pl/wiadomosc/2019-11-22/zachlanny-przemytnik-przeladowal-busa-milionami-papierosow-pozniej-mial-bezczelna-prosbe/">
          <b>ZOBACZ: Przemytnik tak przeładował busa, że auto się zepsuło. Zostawił bezczelną prośbę</b>
        </a>
      </p>
      <p>Dodatkowo, aby uwiarygodnić swoją wersję wydarzeń i uniknąć odpowiedzialności, na miejsce wezwał pogotowie ratunkowe. Ratownicy medyczni, po przebadaniu mężczyzny, jednoznacznie stwierdzili, że jego zdrowie i życie nie jest zagrożone, a wezwanie ich było kompletnie bezpodstawne.</p>
      <p>Za to wykroczenie 32-latek został ukarany mandatem karnym. W kwestii uszkodzenia defibrylatora złotoryjscy policjanci prowadzą dalsze czynności. Ich kierunek będzie uzależniony od wyników specjalistycznego przeglądu urządzenia, który ma wskazać, czy zostało ono uszkodzone i w jakim stopniu.</p>
      <p>
        <a href="https://www.polsatnews.pl/wideo/strazacy-w-ostatniej-chwili-uratowali-z-plomieni-9-letniego-oskara-wyniesli-go-przez-okno-wideo_6760275/">WIDEO - Strażacy w ostatniej chwili uratowali z płomieni 9-letniego Oskara. Wynieśli go przez okno [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/yf/yfefpzag29p8yc3ojg3viph3ikrbpzko.jpg"/>
      </figure>
    </article>
  </body>
</html>