<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/evropa-zabelezila-najveci-rast-prodaje-pametnih-telefona/"/>
    <meta property="og:site_name" content="PC Press"/>
    <meta property="article:published_time" content="2019-11-25T10:17:16+00:00"/>
    <meta property="og:title" content="Evropa zabeležila najveći rast prodaje pametnih telefona"/>
    <meta property="og:description" content="Najnoviji izveštaj analitičarske kompanije Canalys daje pregled tržišta pametnih telefona i tržišnog udela na istom sa jasnim fokusom na Evropu. Ukratko – Samsung je i dalje najzastupljeniji …"/>
  </head>
  <body>
    <article>
      <h1>Evropa zabeležila najveći rast prodaje pametnih telefona</h1>
      <address><time datetime="2019-11-25T10:17:16+00:00">25 Nov 2019, 10:17</time> by <a rel="author" href="https://pcpress.rs/author/filipenko/" target="_blank">Filip Majkić</a></address>
      <p>Najnoviji izveštaj analitičarske kompanije Canalys daje pregled tržišta pametnih telefona i tržišnog udela na istom sa jasnim fokusom na Evropu. Ukratko – <b>Samsung je i dalje najzastupljeniji brend,</b> i uspeo je da poveća svoj tržišni udeo na Starom Kontinentu. Južnokorejski gigant sada ima 30,4% udela, sa rastom od 26% na godišnjem nivou.</p>
      <figure>
        <img src="https://i0.wp.com/pcpress.rs/wp-content/uploads/2019/11/evropa3.jpg"/>
      </figure>
      <p><b>Na drugom mestu je i dalje Huawei</b>, koji je uprkos američkim sankcijama uspeo da proda više uređaja u trećem kvartalu nego u drugom – 11,6 miliona, naspram 8,5 miliona. Međutim, brojke su praktično identične u odnosu na prošlu godinu, tako da nije zabeležen nikakav rast u odnosu na isti period 2018. godine. Imajući u vidu okolnosti, u kompaniji su verovatno zadovoljni time što su uspeli da evropski udeo zadrže na 23,9%.</p>
      <p><b>Treće mesto je rezervisano za američki Apple</b>. Iako je prodao 9,8 miliona telefona, te brojke su manje u odnosu na isti period prošle godine, pa je tako zabeležen pad prodaje od 4%. Dotle je<b> četvrti na listi, kineski Xiaomi, zabeležio najveći procentualni rast</b> na evropskom kontinentu. Xiaomi je porastao za čak 73% u odnosu na isti period prošle godine, isporučivši čak 5,5 miliona uređaja. Tako je uspeo da pridobije tržišni udeo od 10,5%. Glavni razlog za ovakav uspeh jeste veliko investiranje u ekspanziju u Evropi, koja je bila u velikom fokusu kompanije Xiaomi u proteklih godinu dana. <b>Na petom mestu je HMD, vlasnik Nokia brenda</b>, sa 0,9 miliona prodatih telefona i udelom od 1,8%. To znači istovremeno da je u odnosu na prethodnu godinu zabeležen oad od 21%.</p>
      <related>
        <a href="https://pcpress.rs/sony-ps5-bi-mogao-koristiti-samsung-nvme-ssd-za-brze-ucitavanje-igara/"/>
      </related>
      <figure>
        <img src="https://i0.wp.com/pcpress.rs/wp-content/uploads/2019/11/evropa1.jpg"/>
      </figure>
      <p>Evropa je u prilično povoljnom položaju i mnoge kineske kompanije se nadmeću da osvoje poverenje evropskih kupaca. Takođe, Evropa je važno tržište imajući u vidu da se tu <b>najbolje prodaju telefoni srednje i više kategorije.</b> Kako navode u kompaniji Canalys, u Evropi je još jedna specifičnost – <b>prodaja telefona je praktično izdeljena pola/pola između klasičnih maloprodajnih kanala i telekomunikacionih operatera.</b> To znači da Evropljani podjednako kupuju telefone u ponudi operatera i samostalno u maloprodajnim objektima, za razliku od drugih tržišta gde se kupovina uglavnom obavlja preko operatera.</p>
      <figure>
        <img src="https://i1.wp.com/pcpress.rs/wp-content/uploads/2019/11/evropa2.jpg"/>
      </figure>
      <p>Očekuje se da će implementacija 5G tehnologija u narednom periodu dati dodatni podsticaj i omogućiti unapređenje prodaje. Naredne godine se očekuje pristizanje 5G pametnih telefona i u srednju klasu, tako da će biti i cenovno pristupačniji kupcima.</p>
      <p>Izvor: <a href="https://pcpress.rs/PCout/?url=https://www.gsmarena.com/report_europe_saw_the_highest_growth_in_smartphone_sales_globally_in_q3-news-40234.php">GSMArena</a></p>
      <p>Tagovi: <a href="https://pcpress.rs/tag/apple-tag/">apple</a>, <a href="https://pcpress.rs/tag/biznis/">biznis</a>, <a href="https://pcpress.rs/tag/huawei/">Huawei</a>, <a href="https://pcpress.rs/tag/mobilni-telefoni/">Mobilni telefoni</a>, <a href="https://pcpress.rs/tag/nokia/">Nokia</a>, <a href="https://pcpress.rs/tag/pametni-telefoni/">pametni telefoni</a>, <a href="https://pcpress.rs/tag/samsung/">Samsung</a>, <a href="https://pcpress.rs/tag/telefoni/">telefoni</a>, <a href="https://pcpress.rs/tag/trziste/">tržište</a>, <a href="https://pcpress.rs/tag/xiaomi/">Xiaomi</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/prodato-vise-smartfona-nego-obicnih-telefona/"/>
        <a href="https://pcpress.rs/xiaomi-postao-cetvrti-najveci-proizvodac-smartphone-a/"/>
        <a href="https://pcpress.rs/trziste-pametnih-satova-u-velikom-porastu/"/>
      </related>
    </article>
  </body>
</html>