<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103447/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T10:59:07+00:00"/>
    <meta property="og:title" content="Без негайного лікування Ассанж може померти - лікарі"/>
    <meta property="og:description" content="Понад 60 лікарів з різних країн світу оприлюднили лист, у якому заявили про вкрай тривожний стан здоров’я засновника WikiLeaks Джуліана Ассанжа – за їх словами, без негайного лікування він може померти."/>
  </head>
  <body>
    <article>
      <h1>Без негайного лікування Ассанж може померти - лікарі</h1>
      <address>
        <time datetime="2019-11-25T10:59:07+00:00">25 Nov 2019, 10:59</time>
      </address>
      <p>Понад 60 лікарів з різних країн світу оприлюднили лист, у якому заявили про вкрай тривожний стан здоров’я засновника WikiLeaks Джуліана Ассанжа – за їх словами, без негайного лікування він може померти.</p>
      <p>Про це повідомляє "Європейська правда" з посиланням на <a href="https://www.theguardian.com/">The Guardian</a>.</p>
      <p>У листі, направленому міністру внутрішніх справ Великої Британії Приті Патель, вони стверджують про "серйозну стурбованість щодо того, чи зможе пан Ассанж постати перед судом в лютому 2020 року".</p>
      <p>За їх словами, Ассанж може до суду померти без термінової медичної допомоги, оскільки має важкі фізіологічні і психологічні проблеми. "Якщо екстрене лікування не буде реалізовано, пан Ассанж може померти у в'язниці", - заявили лікарі.</p>
      <p>Лікарі походять зі США, Австралії, Великої Британії, Швеції, Італії, Німеччини, Шрі-Ланки та Польщі. Вони просять перевести Ассанжа з в'язниці Белмарш в університетську клініку, щоб забезпечити йому належне лікування.</p>
      <p>Британський суд призначив на 25 лютого 2020 року повне <b><a href="https://www.eurointegration.com.ua/news/2019/06/14/7097355/">слухання</a></b> у справі екстрадиції засновника Wikileaks Джуліана Ассанжа до США.</p>
      <p>Ассанж отримав широку увагу громадськості за публікацію у WikiLeaks секретних матеріалів про участь США у війнах в Афганістані та Іраку.</p>
      <p>Він надіслав ЗМІ близько 100 тисяч секретних документів про хід війни в Афганістані. Частина документів стосувалась розстрілу мирних мешканців.</p>
      <related>
        <a href="https://www.eurointegration.com.ua/news/2019/11/19/7103223/"/>
        <a href="https://www.eurointegration.com.ua/news/2019/07/16/7098518/"/>
      </related>
    </article>
  </body>
</html>