<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/scor-urias-vremea-ceausescu-scos-viorica-dancila-intr-un-sat-judetul-galati-9137-1_5ddbb13d5163ec427165ac74/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T10:58:41+00:00"/>
    <meta property="og:title" content="Scor uriaş, ca pe vremea lui Ceauşescu, scos de Viorica Dăncilă într-un sat din judeţul Galaţi: 91,37%"/>
    <meta property="og:description" content="Scorul final pe judeţul Galaţi a fost următorul: de 60,18% pentru Klaus Iohannis, la 39,81% pentru Viorica Dăncilă. Candidata PSD a câştigat în 72 de secţii din 436, în vreme ce actualul preşedinte a fost, de departe, preferatul electoratului urban şi din comunele bogate."/>
  </head>
  <body>
    <article>
      <h1>Scor uriaş, ca pe vremea lui Ceauşescu, scos de Viorica Dăncilă într-un sat din judeţul Galaţi: 91,37%</h1>
      <address><time datetime="2019-11-25T10:58:41+00:00">25 Nov 2019, 10:58</time> by <a rel="author">Costel Crangan</a></address>
      <h4>Scorul final pe judeţul Galaţi a fost următorul: de 60,18% pentru Klaus Iohannis, la 39,81% pentru Viorica Dăncilă. Candidata PSD a câştigat în 72 de secţii din 436, în vreme ce actualul preşedinte a fost, de departe, preferatul electoratului urban şi din comunele bogate.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/botosani/cum-pierdut-psd-ultima-reduta-rosie-moldova-Infrangerea-dramatica-suferita-viorica-dancila-botosani-1_5ddb9fbc5163ec42716514c0/index.html"/>
        <a href="https://adevarul.ro/news/politica/ultimele-redute-psd-singurele-cinci-judete-castigat-dancila-baroni-s-au-facut-ras-1_5ddbad3e5163ec4271658b14/index.html"/>
        <a href="https://adevarul.ro/locale/timisoara/mesajul-dur-unui-lider-psd-timis-umilinta-prezidentiale-masinaria-infernala-devenit-club-gospodine-1_5ddba08e5163ec4271651cf2/index.html"/>
      </related>
      <p>Rezultatele din turul 2 al alegerilor pentru Preşedintele României au scos la iveală, în judeţul Galaţi, o mulţime de aspecte interesante, care confirmă în mare parte concluzia că scorul final a fost determinat, în cea mai mare măsură, de implicarea primarilor în campania electorală şi în mobilizarea electoratului la vot.</p>
      <p>Rezultatul final la nivel de judeţ, confirmat de Biroul Electoral Judeţean Galaţi este acela că pentru Klaus Werner Iohannis au votat 140.141 de gălăţeni (60,18% din opţiuni), iar pentru Viorica Vasilica Dăncilă au optat 92.726 alegători (39,81%). Circa 4.000 de voturi au fost declarate nule.</p>
      <p>Dincolo de imaginea de ansamblu, însă, există câteva chestiuni de nuanţă care fac diferenţa. Se poate observa, astfel, că pentru Klaus Iohannis au votat cu preponderenţă locuitorii din mediul urban.</p>
      <p>În municipiile Galaţi şi Tecuci, actualul preşedinte a câştigat în absolut toate secţiile de votare, în majoritatea acestora numărul de voturi obţinute de Iohannis fiind cam dublu faţă de cele ale Vioricăi Dăncilă.</p>
      <p>În oraşul Târgu Bujor situaţia a fost cumva echilibrată (Dăncilă a câştigat în 3 din cele 5 secţii), iar în oraşul Bereşti reprezentanta PSD s-a impus lejer, în ambele secţii organizate.</p>
      <p>Şi în comunele mari şi bogate ale judeţului Galaţi (Pechea, Corod, Matca, Vânători, Tuluceşti, Cudalbi, Lieşti samd) s-a impus tot Klaus Johannis, în vreme ce Viorica Dăncilă a avut rezultate excelente în special în zona de centru şi de nord, acolo se află cele 72 de secţii de votare în care a câştigat (în restul de 364 de secţii fiind învingător reprezentantul PNL).</p>
      <p>Localităţile în care Viorica Dăncilă s-a impus în toate secţiile sunt în număr de 13, în alte 19 a fost un oarecare echilibru, iar în celălalte 33 de localităţi a câştigat fără drept de apel Klaus Johannis.</p>
      <p>Un alt amănunt interesant este că PSD a obţinut cele mai bune scoruri acolo unde primarii sunt membri ai acestui partid (excepţie fac municipiile Galaţi şi Tecuci, unde Viorica Dăncilă a pierdut la scor mare deşi primarii sunt de la PSD). Situaţia este asemănătoare şi în privinţa primarilor PNL, care au reuşit să aducă rezultate bune lui Klaus Iohannis.</p>
      <p>Ambele situaţii dovedesc că electoratul ţine foarte mult cont de liderul local chiar şi atunci când votează pentru scrutinuri de importanţă naţională.</p>
      <p>Cel mai interesant rezultat s-a înregistrat însă într-o comună condusă de un edil de la Partida Romilor. Este vorba de Brăhăşeşti, acolo unde Viorica Dăncilă s-a impus în toate cele cinci secţii organizate. Şochează însă rezultatul de la cele trei secţii din satul Gohor, acolo unde reprezentanta PSD a fost votată, cam ca pe vremea lui Ceauşescu, de 91,34% din cei prezenţi la urne, iar reprezentantul PNL de numai 8,63%.</p>
      <p>În satul amintit au votat în total, 610 oameni, adică numai 17% din cei înscrişi pe listele electorale, aceasta fiind cea mai slabă participare la vot din istorie, în judeţul Galaţi. Din localitatea menţionată provine Gruia Stoica, patronul celui mai important grup feroviar privat din România.</p>
      <hr/>
    </article>
  </body>
</html>