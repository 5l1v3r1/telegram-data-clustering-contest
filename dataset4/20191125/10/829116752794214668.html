<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-megvennek-ceget-mav-emeletes-vonatait-szereli.html"/>
    <meta property="og:site_name" content="Origo"/>
    <meta property="article:published_time" content="2019-11-25T10:52:00+00:00"/>
    <meta property="og:title" content="Megvennék a céget, amely a MÁV emeletes vonatait szereli össze"/>
    <meta property="og:description" content="Könnyen lehet, hogy a Dunakeszi Járműjavítóra kettő vételi ajánlat is érkezik."/>
  </head>
  <body>
    <article>
      <h1>Megvennék a céget, amely a MÁV emeletes vonatait szereli össze</h1>
      <address><time datetime="2019-11-25T10:52:00+00:00">25 Nov 2019, 10:52</time> by <a rel="author">MTI</a></address>
      <p>
        <b>A Dunakeszi Járműjavító Kft.-vel együtt gyártaná le a keretmegállapodásban szereplő, utolsó 21 emeletes vonatot is a Stadler, amely vételi ajánlatot is tenne partnerére – mondta a <a href="https://www.vg.hu/vallalatok/kozlekedes/megvenne-a-stadler-a-jarmujavitot-2-1889361/">Világgazdaságnak</a> adott interjúban Dunai Zoltán, a Stadler magyarországi csoportjának igazgatója.</b>
      </p>
      <p>A lapnak Dunai Zoltán, a Stadler magyarországi csoportjának igazgatója elmondta, hogy szerződésállományuk több mint 100 milliárd forintos megbízással bővült, miután a napokban döntött a kormány a MÁV-Start és a Stadler keretmegállapodásában szereplő 40 vonat utolsó tételének lehívásáról is.</p>
      <p>
        <mark>Az utolsó 21, emeletes KISS motorvonattal együtt 2022 végéig negyven szerelvényt helyeznek üzembe Magyarországon.</mark>
      </p>
      <p>Az igazgató elmondása szerint a Dunakeszi Járműjavító alvállalkozóként már részt vesz a megbízásban, összeszereli a szerelvények betétkocsijait és elvégzi a komplett járművek üzembe helyezését. Az együttműködést szeretnék kiterjeszteni a mostani 21 vonatra is - jelezte.</p>
      <figure>
        <img src="https://cdn.nwmgroups.hu/s/img/i/1907/20190716mav-stadler-kiss-motorvonat.jpg?w=644&amp;h=429"/>
        <figcaption>Megvennék a Dunakeszi Járműjavító Kft.-t<cite>Forrás: MÁV</cite></figcaption>
      </figure>
      <p>Dunai Zoltán kiemelte, hogy a Stadler emellett tulajdonszerzésben is gondolkodik, erről annyit mondott, hogy ajánlatuk kidolgozása folyamatban van.</p>
      <aside>A járműjavítót ugyanakkor megvenné az oroszországi Transzmasholding is,</aside>
      <p>amelynek egy hatályos kormányhatározat szerint november 29-ig van lehetősége arra, hogy megvásárolja a céget. A befektető a múlt héten megerősítette vételi szándékát.</p>
      <related>
        <h4>KAPCSOLÓDÓ CIKK:</h4>
        <a href="https://www.origo.hu/gazdasag/20191123-kiss-2022.html"/>
      </related>
    </article>
  </body>
</html>