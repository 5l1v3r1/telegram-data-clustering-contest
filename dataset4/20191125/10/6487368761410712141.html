<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/budos-kemeny-szomszed/"/>
    <meta property="og:site_name" content="FEMINA"/>
    <meta property="article:published_time" content="2019-11-25T10:34:03+00:00"/>
    <meta property="og:title" content="Büdös a szomszéd kéménye, mit tehetek? Hol lehet jelenteni, ha az utcát elönti a füst?"/>
    <meta property="og:description" content="Birtokvédelmi eljárás segíthet, ha már meg lehet fulladni a füsttől."/>
  </head>
  <body>
    <article>
      <h1>Büdös a szomszéd kéménye, mit tehetek? Hol lehet jelenteni, ha az utcát elönti a füst?</h1>
      <h2>Birtokvédelmi eljárás segíthet, ha már meg lehet fulladni a füsttől.</h2>
      <address><time datetime="2019-11-25T10:34:03+00:00">25 Nov 2019, 10:34</time> by <a rel="author">Szebegyinszki Szilvia</a></address>
      <p>A téli fűtésszezonban egyre többen térnek vissza a fatüzelésű fűtésrendszerek használatára, és szinte minden utcában, környéken van valaki, akinek a kéménye jobban füstölög, mint másoké. De mit lehet tenni, ha a szomszéd bebüdösíti az utcát?</p>
      <p>A kéményfüst hozzátartozik a télhez. Önmagában is ártalmas lehet, ezért a fával fűtő lakosságnak érdemes jól utánajárnia, milyen szárazságú és minőségű fát égethet a saját kazánjában. A nagyobb probléma mégis ott kezdődik, ha nem a kazánba való anyagok kerülnek a tűzre.</p>
      <h3>Mit lehet tenni büdös kémény ellen?</h3>
      <p>A szomszédság valószínűleg szagról is meg tudja állapítani, ha valaki valami furcsát éget. Ha a kazánban nem fát tüzelnek, hanem mondjuk elégetik a felgyűlt kerti hulladékot, vagy így szabadulnak meg a kinőtt ruháktól, az sok szempontból problémát jelent. Egyrészről az így felszabaduló füst súlyosan környezetszennyező. Belégzése szív és érrendszeri vagy légzőszervi megbetegedéseket okozhat. A talajra leülő égéstermék pedig bekerül a földbe, és ott okoz károkat.</p>
      <figure>
        <img src="https://kep.cdn.indexvas.hu/1/0/3026/30268/302683/30268375_8bd0e14d2ef155d9e049d58f832d06a3_wm.jpg"/>
      </figure>
      <p>Ami még ennél is komolyabb, az oda nem illő tüzelőanyagok elégetésétől akár ki is gyulladhat a szomszéd kéménye vagy az egész háza, és ezzel közvetve veszélyt jelent a környező ingatlanok épségére is.</p>
      <p>Természetesen a <a href="https://net.jogtar.hu/jogszabaly?docid=a1000306.kor">306/2010. (XII. 23.) Kormányrendelet 27. §-a</a> kimondja, hogy jogszabályilag tilos a kezeletlen fa és papírhulladék kivételével bármi mást égetni: <i>„Hulladék nyílt téri, vagy a hulladékok égetésének feltételeit rögzítő jogszabályban foglaltaknak nem megfelelő berendezésben történő égetése, a háztartásban keletkező papírhulladék és veszélyesnek nem minősülő, kezeletlen fahulladék háztartási berendezésben történő égetése kivételével tilos."</i></p>
      <p>Csak az a baj, hogy nagyon nehéz bebizonyítani, mit égetett a szomszéd a kazánban. Erre sok esetben még a hamu sem bizonyíték, és ahhoz igen komoly indok kell, hogy ebből egyáltalán mintát vehessenek. Környezetszennyezési szempontból tehát kicsit nehéz előremozdulni az ügyben. Azonban létezhet egy másik megoldás is, a birtokvédelmi eljárás.</p>
      <h3>Ez lehet a megoldás!</h3>
      <p>Birtokvédelmi eljárás minden olyan esetben kezdeményezhető, ha a környezetünkben élők zavarnak minket abban, hogy kiélvezzük az otthonunk nyugalmát. Az eljárásról a <a href="http://www.njt.hu/cgi_bin/njt_doc.cgi?docid=481">Polgári Törvénykönyv 1959. évi IV. törvény, 100. §-a</a> rendelkezik: <i>"A tulajdonos a dolog használata során köteles tartózkodni minden olyan magatartástól, amellyel másokat, különösen szomszédait szükségtelenül zavarná, vagy amellyel jogaik gyakorlását veszélyeztetné."</i></p>
      <p>Erre hivatkozva lehet felkeresni az illetékes jegyzőt, de érdemes összegyűjteni hozzá más szomszédok vallomását, esetleg csatolni egy videofelvételt, vagy bármi egyéb bizonyítékot, hogy az eljárás gyorsabban és zökkenőmentesebben történhessen. Az is segítséget jelenthet, ha komoly füstszennyezés esetén kihívja a szomszédság a rendőrséget, mert a tettenérés önmagában is bizonyíték.</p>
      <h3>Békés rendezés</h3>
      <p>Mint minden vitás ügyben, természetesen itt is igaz, hogy a legjobb megoldás a békés rendezés, hiszen nem éri meg egy jó szomszédi viszonyt hosszú évekre, vagy akár örökre tönkretenni egy peres ügy miatt. Érdemes lehet személyesen felkeresni a szomszédot, és szólni neki, hogy a füstje zavaró, hiszen egyáltalán nem biztos, hogy ennek ő tudatában van, és néha már ennyi is elég, hogy változtasson káros szokásain.</p>
      <p>Fel lehet ajánlani esetleg a személyes segítséget is - akár a száraz fa beszerzésében, akár a kémény átnézetésében, hiszen az is lehet régi házak esetében, hogy a nem megfelelő építés miatt ül le a füst az utcában. A segítőkész megközelítés az első. Jogi útra csak azután érdemes térni, hogy az ember többször egymás után süket fülekre talált.</p>
      <p>
        <b>10 dolog, ami pillanatok alatt tüzet okozhat</b>
      </p>
      <p>Elég egyetlen pillanat ahhoz, hogy megtörténjen a baj. Különösen igaz ez télen, hiszen ilyenkor a tüzelés és az elektromos rendszer fokozott igénybevétele miatt a tűzforrások száma megnő. Mutatjuk, mi minden okozhat gyulladást a lakásban.</p>
      <figure>
        <img src="https://kep.index.hu/1/0/2034/20345/203452/20345298_1286522_1707f3cc3284d6b62bb5792bc77119d1_wm.jpg"/>
        <figcaption>
          <a href="https://femina.hu/otthon/lakastuz-okai/">Nézegess képeket! 10 kép<br/><b>Pillanatok alatt tüzet okozhatnak: 10 dolog, ami felelős a téli lakástüzekért</b></a>
        </figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>