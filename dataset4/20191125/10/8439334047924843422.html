<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/pinakas-tis-frinta-kalo-poulithike-gia-schedon-6-ekatommuria-dolaria.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T10:29:00+00:00"/>
    <meta property="og:title" content="Πίνακας της Φρίντα Κάλο πουλήθηκε για σχεδόν 6 εκατομμύρια δολάρια"/>
    <meta property="og:description" content="Πιστεύεται ότι έφτιαξε το έργο έναν χρόνο μετά τον γάμο της με τον Ντιέγκο Ριμπέρα"/>
  </head>
  <body>
    <article>
      <h1>Πίνακας της Φρίντα Κάλο πουλήθηκε για σχεδόν 6 εκατομμύρια δολάρια</h1>
      <address>
        <time datetime="2019-11-25T10:29:00+00:00">25 Nov 2019, 10:29</time>
      </address>
      <p>Πιστεύεται ότι έφτιαξε το έργο έναν χρόνο μετά τον γάμο της με τον Ντιέγκο Ριμπέρα</p>
      <p>Στα ύψη εκτινάχθηκε η τιμή πώλησης ενός πίνακα της Φρίντα Κάλο στη χθεσινή δημοπρασία στου Christie's της Νέας Υόρκης.</p>
      <p>Το έργο του 1929 «Πορτρέτο κυρίας στα λευκά» έπιασε πάνω από 5,8 εκατομμύρια δολάρια, τη δεύτερη μεγαλύτερη τιμή που έχει πιάσει σε δημοπρασία έργο της Κάλο (η υψηλότερη τιμή ήταν τα πάνω από 8 εκατομμύρια δολάρια για το «Dos Desnudos en el Bosque (La Tierra Misma)» σε δημοπρασία του 2016, πάλι στου Christie's).</p>
      <p>Οι εκτιμήσεις για το «Πορτρέτο κυρίας στα λευκά» έκαναν λόγο για 3 με 5 εκατομμύρια δολάρια.</p>
      <figure>
        <iframe data-src="https://twitter.com/ChristiesInc/status/1197313292827602944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Πιστεύεται ότι η Φρίντα Κάλο ζωγράφισε το έργο έναν χρόνο μετά τον γάμο της με τον Ντιέγκο Ριμπέρα και είναι μια σπάνια ελαιογραφία της σε καμβά από εκείνη την περίοδο. Κάποιοι ειδικοί θεωρούν ότι το ζωγράφισε στο Μεξικό αλλά είναι πιθανό να το ζωγράφισε στο Σαν Φρανσίσκο, όπου ο Ριμπέρα και η Κάλο ζούσαν το 1930 αναφέρει το ΑΠΕ-ΜΠΕ.</p>
      <p>Υπάρχουν διάφορες εικασίες για το πρόσωπο του οποίου το πορτρέτο είναι ο πίνακας. Πάντως, ο Βιρχίλιο Γκάρσα, επικεφαλής του τμήματος Λατινοαμερικανικής Τέχνης στου Christie's, δήλωσε στο περιοδικό Forbes πως πιστεύει ότι είναι πορτρέτο της Ελένα Μποντέρ, συμμαθήτριας της Κάλο στο Γυμνάσιο.</p>
      <p>Στα 90 χρόνια που υπάρχει, το έργο άλλαξε χέρια λίγες φορές. Αρχικά, η Κάλο το δώρισε στη φωτογράφο Λόλα Άλβαρες Μπράβο, την πρώτη γυναίκα φωτογράφο στο Μεξικό. Προσφάτως, ευρίσκετο στο Πανεπιστήμιο Στάνφορντ, δάνειο από τη συλλογή της δρ. Έλγκα Πρίγκνιτς-Πόντα, ειδικού για τη Φρίντα Κάλο και συγγραφέα αρκετών βιβλίων για την καλλιτέχνη.</p>
      <p>Πηγή: newsbeast.gr</p>
    </article>
  </body>
</html>