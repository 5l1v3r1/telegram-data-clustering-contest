<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23512895-firea-vehementa-impotriva-cooptarii-lui-gabriel-oprea-conducerea-psd-gest-sfidator-doamne-chiar-vreti-iesim-usa-din-dos-istoriei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T10:37:00+00:00"/>
    <meta property="og:title" content="UPDATE Firea, vehementă împotriva cooptării lui Gabriel Oprea în conducerea PSD: „Un gest sfidător. Doamne, chiar vreți să ieșim pe ușa din dos a istoriei?” / Fifor îi dă dreptate"/>
    <meta property="og:description" content="La nici 12 ore după ce Viorica Dăncilă a anunțat că Gabriel Oprea este vicepreședinte PSD, Gabriela Firea se delimitează de această decizie pe care o consideră „un gest sfidător”."/>
  </head>
  <body>
    <article>
      <h1>UPDATE Firea, vehementă împotriva cooptării lui Gabriel Oprea în conducerea PSD: „Un gest sfidător. Doamne, chiar vreți să ieșim pe ușa din dos a istoriei?” / Fifor îi dă dreptate</h1>
      <address><time datetime="2019-11-25T10:37:00+00:00">25 Nov 2019, 10:37</time> by <a rel="author">D.D.</a></address>
      <p><b>​La nici 12 ore după ce Viorica Dăncilă a anunțat că Gabriel Oprea este vicepreședinte PSD, Gabriela Firea se delimitează de această decizie pe care o consideră „un gest sfidător”. </b><br/><br/>Firea nu-l indică explicit pe Oprea însă acesta poate fi recunoscut ușor de vreme ce vorbește de persoane care „acum nu mai conduc partide ci...sindicate”. <br/><br/><a href="https://www.hotnews.ro/stiri-politic-23512346-viorica-dancila-gabriel-oprea-este-vicepresedinte-psd.htm">Oprea a fost duminică seara la sediul PSD, iar Viorica Dăncilă a declarat că acesta este vicepreședinte în virtutea deciziei de colaborare cu sindicatele, printre care cel al militarilor în rezervă.</a></p>
      <ul>
        <li>„Vreau să mă delimitez printre primii în mod public față de nesocotirea opiniei majorității covârșitoare a românilor și a colegilor din partid, prin impunerea intrării în CEX, fără votul explicit al nostru, a unor persoane, pe motiv că acum nu mai conduc partide ci... sindicate. Resping ferm ideea că aș fi știut așa ceva, că aș fi fost de acord! Eram în primul rând la CEX, în campania electorală, când ni s-a cerut votul pentru colaborarea cu câteva sindicate. Propunere votată în unanimitate. Nu s-a citit numele președinților acelor sindicate - unele de care nu am auzit în viață mea -, nu s-a precizat că devin automat vicepreședinți ai PSD și că au drept de vot în BPN și CEX, ca și cum ar fi fost votați în Congres de către delegații din toată țară.</li>
      </ul>
      <ul>
        <li>Sunt dezamăgită că începem analiza prăbușirii noastre cu un astfel de gest sfidător. Nu ne putem reforma și relua legătura cu simpatizanții noștri printr-o minciună. Aud că și alte persoane controversate se lipesc acum, în înghesuială și nebăgare de seama, de noi. Probabil vor să ne îngroape definitiv! Mă delimitez categoric! Doamne, chiar vreți să ieșim pe ușa din dos a istoriei?”, a scris Firea pe Facebook.</li>
      </ul>
      <p><b>Primul care îi dă dreptate Gabrielei Firea este omul de casă a lui Dăncilă - Mihai Fifor<br/></b><br/>„Nu putem începe reconstrucția PSD cu oameni care nu mai au nimic de a face cu ceea ce ar trebui sa devina acest partid. Ar fi o contradicție cu termenul de „reformare”. PSD nu își mai permite să își dezamăgească la nesfârșit electoratul. Trebuie să incepem să promovăm o garnitură politică nouă, care să ofere o perspectivă credibilă, cu adevărat promițătoare. Avem multi oameni buni în partid, care au fost aici și au luptat și care pot fi promovați oricand in structurile de conducere ale PSD”, a scris el pe Facebook.<br/><br/><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-politic-23512989-pretendentii-sefia-psd-incep-atacurile-adresa-lui-dancila-marcel-ciolacu-rezultatul-este-unul-dezastruos-psd-are-nevoie-nou-inceput.htm">Pretendenții la șefia PSD încep atacurile la adresa lui Dăncilă/ Marcel Ciolacu: Rezultatul este unul dezastruos. PSD are nevoie de un nou început</a>
          </b>
        </li>
        <li>
          <b>
            <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm">Ce variante se discută în PSD, după înfrângerea lui Dăncilă: Rocadă la conducerea partidului, Marcel Ciolacu ar putea fi numit președinte interimar/ Firea se încălzește pe tusă</a>
          </b>
        </li>
      </ul>
      <related>
        <h4>REFERINTE</h4>
        <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm"/>
      </related>
    </article>
  </body>
</html>