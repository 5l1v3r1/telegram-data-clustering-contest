<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/tobb-mint-hetszazezer-kilonyi-kacat-gyult-ossze-2048793/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Több mint hétszázezer kilónyi kacat gyűlt össze"/>
    <meta property="og:description" content="A november eleji és közepi begyűjtések egy tűzeset kivételével zavartalanul folytak."/>
  </head>
  <body>
    <article>
      <h6 class="kicker">SZOLNOK </h6>
      <h1>Több mint hétszázezer kilónyi kacat gyűlt össze</h1>
      <address><time datetime="2019-11-25T10:30:00+00:00">25 Nov 2019, 10:30</time> by <a rel="author">Munkatársainktól</a></address>
      <h4>Óriási mennyiségű hulladék halmozódott fel a megyeszékhelyen lezajlott lomtalanítások után. A november eleji és közepi begyűjtések egy tűzeset kivételével zavartalanul folytak.</h4>
      <p>– Egész nap érkeztek a lomok iránt érdeklődők a házunk elé. Ahogy kipakoltam a felesleges dolgokat, beszélgetésbe elegyedtem az utcákat járó „lomizókkal”. Egy kisebb csapat Fegyvernekről, egy személy Rákóczifalváról, ketten pedig Törökszentmiklósról érkeztek, de voltak köztük szolnokiak is – mesélte a Szandaszőlősön élő Horváth Gábor. Mint mondta, volt, aki csaptelepet, hűtőszekrényt, porszívómotort keresett a kupacokban, míg mások a régi könyveket, a faanyagot és az ablaküveget részesítették előnyben.</p>
      <p>– Mindenki más darabokért és más okból jött. Egy környékbeli férfi például azt mesélte, szabadságot kért a munkahelyén a lomtalanítás idejére, hogy a városrész utcáit járva találjon értékes tárgyakat – folytatta Gábor. Hozzátette, hogy néhány óra múlva újabb csapat állt meg a háza előtt. Elmondták, gyakran nem is vesszük észre, milyen értékes daraboktól válunk meg végérvényesen. Ezt a tényt pedig legutóbbi fogásuk is bizonyítja. Nemrég ugyanis egy harminckétezer forintot érő horgászbotot találtak a limlomok között.</p>
      <figure>
        <img src="https://www.szoljon.hu/wp-content/uploads/2019/11/+otf/922w/LomizasMJ2224.jpg"/>
        <figcaption>Két napra lomok lepték el Szolnokot<br/>Fotó: Mészáros János</figcaption>
      </figure>
      <p>A megyei katasztrófavédelmi igazgatóság tájékoztatása szerint a szolnoki <a href="https://www.szoljon.hu/cimke/lomtalanitas/">lomtalanításokkor</a> egyetlen tűzoltói beavatkozásra került sor.</p>
      <p>– November 16-án éjszaka az Ady Endre úton égett lomtalanításból származó hulladék, mintegy tíz négyzetméternyi területen. A lángokat a szolnoki hivatásos tűzoltók egy vízsugárral és kéziszerszámokkal fékezték meg. Az oltási folyamat mindössze három percet vett igénybe – közölte Németh Ádám, a megyei katasztrófavédelem szóvivője.<br/>Az esetre így emlékezett vissza egy környékbeli hölgy:</p>
      <p>– Nagyon sok lomot raktak ki, nem is tudták mindenhonnan szombaton elszállítani. Például az Ady Endre úton is ott maradt a kihajigált kacatból, hulladékból képződött „hegyvonulat” – osztotta meg tapasztalatait.</p>
      <p>– Késő este a Várkonyi tér, Ispán körút irányából jellegzetes narancsos fényre lettünk figyelmesek, mely a tízemeletesek falát világította meg. Kíváncsiak voltunk, mi lehet ennek a fénynek a forrása. Az emeletről azt láttuk, hogy az Ady Endre úton jókora lángok csaptak fel, gondoltuk, hogy az ott hagyott lom gyulladt ki. Napközben látszott, hogy sok papírféleséget is kidobtak, ami jól ég. A lángok szerencsére hamar lelohadtak, mire a tűzoltók kiértek, már csak parázslott – idézte fel a látottakat.</p>
      <hr/>
      <p>
        <b>Harminc autóval dolgozott a cég</b>
      </p>
      <p>– Mindkét hétvégén – november kilencedikén és tizenhatodikán – több mint harminc gépjárművel végeztük a lomtalanítást, melyben naponta nyolcvanöt fő vett részt – tájékoztatta lapunkat Kiss Zsófia, az NHSZ Zounok Kft. marketingasszisztense. Megtudtuk tőle, idén a tavalyi mennyiség dupláját, összesen 767 900 kilogramm hulladékot gyűjtöttek össze. A kihelyezett hulladékok többsége sajnos nem lom volt, hanem kommunális, esetenként építési és bontási, valamint elektronikai hulladék.</p>
      <hr/>
      <p>
        <i>
          <b>A témával kapcsolatban véleményt is írtunk, melyet <a href="https://www.szoljon.hu/helyi-kozelet/2048808-2048808/">ide</a> kattintva olvashatnak.</b>
        </i>
      </p>
    </article>
  </body>
</html>