<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159396_1073.html"/>
    <meta property="og:site_name" content="Novsport"/>
    <meta property="article:published_time" content="2019-11-25T10:15:00+00:00"/>
    <meta property="og:title" content="Солскяер: Бяхме много слаби срещу Шефилд"/>
    <meta property="og:description" content="Ето какво каза мениджърът на Ман Юнайтед след 3:3 с Шефилд Юнайтед"/>
  </head>
  <body>
    <article>
      <h1>Солскяер: Бяхме много слаби срещу Шефилд</h1>
      <address><time datetime="2019-11-25T10:15:00+00:00">25 Nov 2019, 10:15</time> by <a rel="author">Христо Иванов</a></address>
      <p>Мениджърът на Манчестър Юнайтед Оле Гунар Солскяер призна, че отборът му е направил много слаб мач при гостуването си на Шефилд Юнайтед, но все пак изрази задоволство, че възпитаниците му са показали характер, за да стигнат до точка след изоставане с два гола.<br/><br/>"Червените дяволи" бяха тотално надиграни в първия час на "Брамал Лейн" и изостанаха с 0:2, но в рамките само на десет минути стигнаха до пълен обрат с попадения на Брандън Уилямс, Мейсън Грийнууд и Маркъс Рашфорд. Те обаче не успяха да опазят преднината си и допуснаха изравнителен гол в 90-та минута, за да останат с едва четири победи в 13 мача от началото на сезона във Висшата лига.<br/><br/>"Представихме се много слабо. Мислех си, че може да се повтори мача с Евертън (б.р. загуба с 0:4 през миналия сезон), защото тогава се предадохме. Но този отбор не направи така. Да обърнем мача бе страхотен отговор на предизвикателството от момчетата. През първото полувреме играхме слабо, не спечелихме никакви единоборства, не спазвахме игровия план, но да успеем да преодолеем това от изоставане с два гола бе страхотно. Има огромна разлика в отбора в сравнение с миналата година. Излизаме от мача с позитивно чувство, въпреки че голяма част от него бе негативна и сме разочаровани заради това", коментира Солскяер след двубоя.<br/><br/>Позитивната нотка за феновете на Манчестър Юнайтед е представянето на младите футболисти от школата на клуба, като трима играчи до 22 години се разписаха в един мач на "червените дяволи" за първи път от 1996-та година, когато това правят Райън Гигс, Пол Скоулс и Дейвид Бекъм срещу Нотингам Форест.</p>
    </article>
  </body>
</html>