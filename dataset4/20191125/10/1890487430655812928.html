<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521196-yardeni-jsou-ceny-akcii-na-rozumnych-urovnich/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T10:52:50+00:00"/>
    <meta property="og:title" content="Yardeni: Jsou ceny akcií na rozumných úrovních?"/>
    <meta property="og:description" content="Známý investor Ed Yardeni vydal v roce 2018 knihu Predicting the Markets, kde se mimo jiné věnuje různým valuačním modelům, podle kterých se mohou investoři pokusit hodnotit současnou situaci na trzích."/>
  </head>
  <body>
    <article>
      <h1>Yardeni: Jsou ceny akcií na rozumných úrovních?</h1>
      <address><time datetime="2019-11-25T10:52:50+00:00">25 Nov 2019, 10:52</time> by <a rel="author">Patria</a></address>
      <p><b>Známý investor Ed Yardeni vydal v roce 2018 knihu Predicting the Markets, kde se mimo jiné věnuje různým valuačním modelům, podle kterých se mohou investoři pokusit hodnotit současnou situaci na trzích. Yardeni ovšem v knize dodává, že „subjektivní není jen krása, ale i valuace“. Velmi nebezpečné pak může být to, když někdo nakupuje <a href="https://akcie-cz.kurzy.cz/">akcie</a> v době, kdy jsou všemi milovány. Yardeni se na svém blogu věnuje několika v knize zmíněným ukazatelům a aplikuje je na současné dění na trzích. <br/></b><br/>Investor zmiňuje takzvaný <a href="https://www.kurzy.cz/tema/warren-buffett/">Buffettův</a> poměr, který je dán poměrem celkové kapitalizace trhů k nominálnímu produktu americké <a href="https://www.kurzy.cz/makroekonomika/">ekonomiky</a>. Jde o ukazatel, který lze počítat jen na čtvrtletní bázi, ale Yardeni tvrdí, že podobnou vypovídací schopnost má poměr cen <a href="https://akcie-cz.kurzy.cz/">akcií</a> k tržbám obchodovaných firem. Ten je již k dispozici na týdenní bázi a současné hodnoty jsou podobné jako během předchozího vrcholu dosaženého v letech 2000–2002, po němž přišel medvědí trh. Yardeni dodává, že „<a href="https://www.kurzy.cz/tema/warren-buffett/">Buffett</a> je stále býkem a poukazuje na nízkou <a href="https://www.kurzy.cz/makroekonomika/inflace/">inflaci</a> a sazby, které podle něj ospravedlňují vysoké valuační násobky“.</p>
      <p>Jim Moltz hovořil o „pravidlu dvaceti“, které dává do souvislosti PE indexu S&amp;P 500 a <a href="https://www.kurzy.cz/makroekonomika/inflace/">inflaci</a>. Konkrétně tvrdí, že pokud součet obou překračuje hodnotu 20, <a href="https://akcie-cz.kurzy.cz/">akcie</a> by měly být příliš drahé. V říjnu se podle Yardeniho tento součet pohyboval pod kritickou hranicí. Investor pak zmiňuje i reálný ziskový výnos <a href="https://akcie-cz.kurzy.cz/">akcií</a>, který je obráceným PE upraveným o <a href="https://www.kurzy.cz/makroekonomika/inflace/">inflaci</a>. Jeho historický průměr počítaný od roku 1953 dosahuje hodnoty 3,19 % a „model může predikovat příchod medvědího trhu, pokud se tato hodnota dostane k nule“. Nyní se hodnota ukazatele pohybuje kolem 2,9 %. <br/><br/>Dalším valuačním měřítkem, které investor zmiňuje, je PE upravené o takzvaný index utrpení. Tedy o součet míry <a href="https://www.kurzy.cz/makroekonomika/nezamestnanost/">nezaměstnanosti</a> a <a href="https://www.kurzy.cz/makroekonomika/inflace/">inflace</a>. Tento index obvykle klesá během býčího trhu a dosahuje dna před příchodem trhu medvědího. V říjnu dosáhl hodnoty 5,4 %, posledního dna dosáhl v září 2015 na hodnotě 5 %. Šlo o nejnižší hodnotu od dubna 1956. Index podle Yardeniho ukazuje, že „většina Američanů neměla nikdy tak nízkou míru ekonomického utrpení jako nyní“. A investor tvrdí, že mezi PE a tímto indexem je pozoruhodně <a href="https://www.kurzy.cz/obec/vysoka-okres-melnik/">vysoká</a> korelace. To, že nyní se index nachází mimořádně nízko, pak „může ospravedlňovat PE nacházející se nad historickými průměry“. <br/><br/>MAPE, tedy součet zmíněného indexu a PE indexu S&amp;P 500, dosahovalo od roku 1978 průměrných hodnot 23,8. Pokud se PE nachází nad touto hranicí, znamená to podle Yardeniho předraženost <a href="https://akcie-cz.kurzy.cz/">akcií</a> a naopak. V poslední době se pohybuje na hodnotách kolem 22,6, tedy pod průměrem. Yardeni dodává, že MAPE správně varovalo před korekcí v osmdesátých letech a během internetové bubliny, ale ne při posledním medvědím trhu. Podle investora to je tím, že „problém nebyl na <a href="https://akcie-cz.kurzy.cz/">akciích</a>, ale na realitním trhu“. <br/><br/>Zdroj: Blog Eda Yardeniho</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/nazory/A-V-T-22440/"/>
        <a href="https://akcie-cz.kurzy.cz/akcie/eb-rbi-tl01-5928/vyvoj"/>
        <a href="https://akcie-cz.kurzy.cz/akcie/pragorent-pia-5605/vyvoj"/>
        <a href="https://akcie-cz.kurzy.cz/akcie/eb-vow-ts03-6136/vyvoj"/>
        <a href="https://akcie-cz.kurzy.cz/akcie/cd-cargo-2-55-25-6239/vyvoj"/>
        <a href="https://akcie-cz.kurzy.cz/akcie/andritz-6177/vyvoj"/>
        <a href="https://akcie-cz.kurzy.cz/akcie/ats-6183/vyvoj"/>
        <a href="https://akcie-cz.kurzy.cz/akcie/tesla-karlin-1443/vyvoj_rms"/>
        <a href="https://akcie-cz.kurzy.cz/akcie/eb-cez-bc08-6353/vyvoj"/>
        <a href="https://akcie-cz.kurzy.cz/akcie/ape-sicav-iaa-6370/vyvoj"/>
        <a href="https://akcie-cz.kurzy.cz/akcie/eb-bmw-ts02-6263/vyvoj"/>
        <a href="https://akcie-cz.kurzy.cz/akcie/eb-cbk-tl02-6358/vyvoj"/>
      </related>
    </article>
  </body>
</html>