<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780640/%DB%B4%DB%B6-%D8%AF%D8%B1%D8%B5%D8%AF-%DA%A9%D9%84%D8%A7%D8%B3-%D9%87%D8%A7%DB%8C-%D8%AF%D8%B1%D8%B3-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D9%87%D9%88%D8%B4%D9%85%D9%86%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:59:10+00:00"/>
    <meta property="og:title" content="معاون آموزش و پرورش بوشهر: ۴۶ درصد کلاس‌های درس در استان بوشهر هوشمند هستند"/>
    <meta property="og:description" content="بوشهر - سرپرست معاونت پژوهش و برنامه ریزی آموزش و پرورش استان بوشهر گفت: ۴۶ درصد کلاس‌های درس در استان هوشمند هستند."/>
  </head>
  <body>
    <article>
      <h1>معاون آموزش و پرورش بوشهر: ۴۶ درصد کلاس‌های درس در استان بوشهر هوشمند هستند</h1>
      <address>
        <time datetime="2019-11-25T10:59:10+00:00">25 Nov 2019, 10:59</time>
      </address>
      <p>به گزارش <a href="https://www.mehrnews.com/">خبرنگار مهر</a>، حسین درتاج ظهر دوشنبه در نشست با کارشناسان فناوری آموزش و پرورش استان بوشهر به نقش فناوری در پیشبرد اهداف سازمان اشاره کرد و اظهار داشت: پایه و اساس پشبرد اهداف سازمان به خصوص در شرایط امروزی فناوری است که در این زمینه هر دو شرایط سخت افزاری و نرم افزاری باید مد نظر باشد.</p>
      <p>وی با بیان اینکه آموزش و پرورش در دو حوزه سخت افزاری و نرم افزاری فناوری در مضیقه و مشکلاتی است گفت: در حوزه نرم افزاری به خصوص در نحوه استفاده مطلوب از امکانات فناوری مشکلات بیشتری نسبت به حوزه سخت افزاری دیده می شود.</p>
      <p>سرپرست معاونت پژوهش و برنامه ریزی آموزش و پرورش استان بوشهر ادامه داد: فناوری در آموزش و پرورش نقش پیش‌برنده‌ای همچون هوشمندسازی مدارس و اصلاح فرایند خدمات رسانی را دارد.</p>
      <p>درتاج استفاده از تکنولوژی در مدارس را مهم دانست و افزود: امروزه یکی از الزامات کیفیت بخشی به آموزش در مدارس استفاده از تکنولوژی است و هوشمندسازی باعث می شود که معلمان به محیط یادگیری خود جذابیت و با ایجاد تنوع در شیوه تدریس، یادگیری را سهولت ببخشند.</p>
      <p>وی با بیان اینکه در سال های اخیر رشد شتابانی به منظور بهره گیری از این تکنولوژی صورت گرفته است یادآور شد: با توجه به عدم دانش کافی نحوه استفاده از لوازم هوشمند و استفاده کامل و کیفی از این تکنولوژی مورد غفلت واقع شده است.</p>
      <p>سرپرست معاونت پژوهش و برنامه ریزی آموزش و پرورش استان بوشهر برگزاری دوره آموزشی نحوه استفاده مطلوب از امکانات هوشمندسازی در مدارس را الزامی دانست و گفت: آموزش و پرورش استان در اجرای دوره مذکور برای صدور مجوز و همچنین کمک مالی هیچ مضایقه ای نخواهد داشت و مناطق و حتی مدارس می توانند این دوره را برگزار کنند.</p>
      <p>درتاج با بیان اینکه حدود ۴۶ درصد کلاس های درسی در استان هوشمند هستند اضافه کرد: از ۱۱ هزار کلاس درس استان حدود ۴ هزار و ۷۰۰ کلاس درس هوشمند هستند که آموزش و پرورش استان سعی در ارتقای استفاده از این فرایند را دارد.</p>
      <p>وی با انتقاد از تعدد سامانه های موجود در آموزش و پرورش اظهار داشت: هدف آموزش و پرورش ادغام سامانه ها بوده است ولی تاکنون موفق به چنین اقدامی نشده است و موازی کاری و مشکلات زیادی در این زمینه وجود دارد.</p>
      <p>سرپرست معاونت پژوهش و برنامه ریزی آموزش و پرورش استان بوشهر تصریح کرد: برگزاری نشست ها و آموزش های آنلاین به صورت ویدئو کنفرانس می تواند خطرات رفت و آمدها و همچنین هزینه ها را کاهش دهد.</p>
      <p>درتاج، فرهنگ سازی در استفاده از ویدئو کنفرانس و آموزش آنلاین را الزامی دانست و خاطرنشان کرد: اداره فناوری باید سعی در ایجاد فرهنگ سازی لازم برای استفاده از این تکنولوژی در بین کارشناسان را داشته باشد تا استفاده از ویدئو کنفرانس در بین عموم همکاران افزایش پیدا کند.</p>
    </article>
  </body>
</html>