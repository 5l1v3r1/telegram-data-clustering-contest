<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%ce%ac%ce%bd%ce%b7%cf%82-%ce%b2%ce%b1%cf%81%ce%bf%cf%85%cf%86%ce%ac%ce%ba%ce%b7%cf%82-%ce%ba%ce%bb%ce%b7%cf%81%cf%89%cf%84%cf%8c-%cf%83%cf%8e%ce%bc%ce%b1-600-%ce%bd%ce%b1-%ce%b1%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T10:37:50+00:00"/>
    <meta property="og:title" content="Γιάνης Βαρουφάκης: Κληρωτό σώμα 600 να αποφασίζει για Πρόεδρο της Δημοκρατίας"/>
    <meta property="og:description" content="Την πρόταση ο Πρόεδρος της Δημοκρατίας να εκλέγεται από σώμα 600 κληρωτών πολιτών, εάν δεν συγκεντρώνεται ο αριθμός 180 στην Βουλή, κατέθεσε ο επικεφαλής του ΜέΡΑ25 Γιάνης Βαρουφάκης."/>
  </head>
  <body>
    <article>
      <h1>Γιάνης Βαρουφάκης: Κληρωτό σώμα 600 να αποφασίζει για Πρόεδρο της Δημοκρατίας</h1>
      <address>
        <time datetime="2019-11-25T10:37:50+00:00">25 Nov 2019, 10:37</time>
      </address>
      <p>
        <b>Την πρόταση ο Πρόεδρος της Δημοκρατίας να εκλέγεται από σώμα 600 κληρωτών πολιτών, εάν δεν συγκεντρώνεται ο αριθμός 180 στην Βουλή, κατέθεσε ο επικεφαλής του ΜέΡΑ25 Γιάνης Βαρουφάκης.</b>
      </p>
      <p>«Οι σύγχρονες αντιπροσωπευτικές Δημοκρατίας, έχουν στόχο την έξωση του Δήμου από τη Δημοκρατία», τόνισε ο κ. Βαρουφάκης. «Χωρίς συμμετοχή των πολλών. Το αποτέλεσμα είναι μια διαδικασία που απαξιώνεται. Προτείνουμε μια νέα αντιμετώπιση του προβλήματος. Εισαγωγή κληρωτών αντιπροσώπων. Όχι μικροκομματικά παιχνίδια με τον ΠτΔ. Δεν γίνεται να πάμε σε καθολική ψηφοφορία. Εμείς προτείνουμε αν δεν υπάρχουν 180, να προστεθεί κληρωτό σώμα 600 να αποφασίσει και να ψηφίσει για ΠτΔ. Οι προτάσεις μας είναι στην κατεύθυνση της συμμετοχής των πολιτών. Θα πρέπει να μπορεί να προτείνεται δημοψήφισμα για δημοσιονομικά. Λαϊκή νομοθέτηση με 100.000 υπογραφές».</p>
      <p>Σε ό,τι αφορά την αναθεώρηση του άρθρου 54 για την ψήφο των Ελλήνων του εξωτερικού ο κ. Βαρουφάκης είναι θετικός στην συνταγματική αλλαγή που προτείνει η κυβέρνηση, αλλά κατά του νόμου που θα κατατεθεί αύριο στην Βουλή.</p>
      <p>Όπως είπε, «χαιρετίζουμε την αλλαγή στο άρθρο 54 με την εισαγωγή της ιδέας και της πρακτικής των εκλογικών περιφερειών εξωτερικού για τους απόδημους», ενώ στο δια ταύτα επέκρινε την στάση του ΚΚΕ (αλλά και του νόμου Θεοδωρικάκου που είναι αποτέλεσμα συμβιβασμών) λέγοντας : «Θα σταθούμε αντίθετοι στην ενδιαφέρουσα συμμαχία για τον περιορισμό του δικαιώματος. Είναι δυνατόν να εισάγουμε περιουσιακά στοιχεία; Ιδίως από κόμματα της Αριστεράς; Να συνδέεται η ιδιοκτησία με το δικαίωμα ψήφου; Αυτά μας γυρνάνε στην φεουδαρχία».</p>
      <p>Για σχέσεις Κράτους-Εκκλησίας ανέφερε ότι «έχει σημασία να αποκρατικοποιήσουμε τις πεποιθήσεις. Κράτος – εκκλησία. Είμαστε το μόνο κόμμα που υποστηρίζει την πλήρη ουδετεροθρησκεία του κράτους. Για τον όρκο, λέμε ότι είναι αναχρονιστικός θεσμός. Δεν υπάρχει λόγος. Η ανάληψη καθηκόντων αρκεί από μόνη της».</p>
    </article>
  </body>
</html>