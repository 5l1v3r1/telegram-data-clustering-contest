<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743523"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T10:28:00+00:00"/>
    <meta property="og:title" content="หุ้นไทยปิดบวกแรง! สอดรับหุ้นโลกคลายกังวลเทรดวอร์"/>
    <meta property="og:description" content="ตลาดหุ้นไทยปิดบวก 17.08 จุด ตามตลาดหุ้นโลก  คลายกังวลเทรดวอร์หลัง 'ทรัมป์'  ระบุว่าจะบรรลุข้อตกลงการค้าเฟสแรกกับจีนในไม่ช้า   โบรกเชียร์กลุ่มหุ้นที่มีสตอรี่-ผลประกอบการไตรมาส 4 เด่น"/>
  </head>
  <body>
    <article>
      <h1>หุ้นไทยปิดบวกแรง! สอดรับหุ้นโลกคลายกังวลเทรดวอร์</h1>
      <address>
        <time datetime="2019-11-25T10:28:00+00:00">25 Nov 2019, 10:28</time>
      </address>
      <p>
        <b>ตลาดหุ้นไทยปิดบวก 17.08 จุด ตามตลาดหุ้นโลก  คลายกังวลเทรดวอร์หลัง "ทรัมป์"  ระบุว่าจะบรรลุข้อตกลงการค้าเฟสแรกกับจีนในไม่ช้า   โบรกเชียร์กลุ่มหุ้นที่มีสตอรี่-ผลประกอบการไตรมาส 4 เด่น</b>
      </p>
      <p>นายกิติชาญ  ศิริสุขอาชา  ผู้อำนวยการอาวุโสฝ่ายวิจัย  บล.ซีจีเอส-ซีไอเอ็มบี (ประเทศไทย) เปิดเผยถึงภาวะตลาดหุ้นไทยปิดที่ระดับ 1,614.80 จุด เพิ่มขึ้น 17.08 จุด หรือ 1.07  %  ระหว่างวันเคลื่อนไหวสูงสุด 1,614.80 จุด และต่ำสุดที่ 1,601.76 จุด ด้วยมูลค่าการซื้อขาย 47,419.83  ล้านบาทว่า  ตลาดหุ้นไทยปิดบวกตามตลาดหุ้นโลก  หลังจากที่นายโดนัลด์ ทรัมป์  ประธานาธิบดีสหรัฐ พูดที่สถานีโทรทัศน์ Fox News ในวันศุกร์ที่ผ่านมาว่า สหรัฐใกล้จะบรรลุข้อตกลงการค้าเฟสแรกกับจีนในไม่ช้าทำให้นักลงทุนกลับมาเปิดรับความเสี่ยงลงทุนในตลาดหุ้นอีกครั้ง <br/><br/>นอกจากนี้ตัวเลขเศรษฐกิจสหรัฐที่ดีเกินคาด   ทั้งดัชนีผู้จัดการฝ่ายจัดซื้อ (PMI) รวมภาคการผลิตและภาคบริการเบื้องต้นของสหรัฐจาก IHS Markit ที่ปรับตัวขึ้นเกินคาดสู่ระดับ 51.9 ในเดือนพ.ย. แตะระดับสูงสุดในรอบ 4 เดือน และดัชนีความเชื่อมั่นของผู้บริโภคสหรัฐจากม.มิชิแกนที่เพิ่มขึ้นเกินคาดเช่นกันสู่ระดับ 96.8 ในเดือนพ.ย.สะท้อนให้เห็นว่าเศรษฐกิจสหรัฐไม่ได้ชะลอตัวกว่าที่ตลาดคาดการณ์หนุนหุ้นพลังงาน  ทั้งน้ำมันและปิโตรเคมี รวมถึงหุ้นอิเลคทรอนิกส์ฟื้นตัวในวันนี้ </p>
      <figure>
        <img src="https://www.dailynews.co.th/admin/upload/20191125/news_hncqjDKNmB174050_533.jpg?v=20191126111?v=5727"/>
      </figure>
      <p>สำหรับปัจจัยในประเทศคาดว่ารัฐจะออกมาตรการกระตุ้นเศรษฐกิจเพิ่มเติม และติดตาม MSCI ปรับน้ำหนักลงทุนดัชนีรอบใหม่มีผล 26 พ.ย.นี้จะทำให้หุ้นมีการเก็งกำไรหุ้นที่ถูกปรับเพิ่มน้ำหนัก และมีแรงเทขายทำกำไรออกมาซึ่งต้องระมัดระวังอาจมีความผันผวนได้   รวมถึงเม็ดเงินแอลทีเอฟเริ่มกลับเข้ามาในช่วงปลายปีปกติประมาณ 20,000-30,000 ล้านบาท   อย่างไรก็ตาม ตลาดหุ้นไทยยังน่าสนใจที่จะลงทุนเนื่องจากปรับขึ้นน้อยกว่าตลาด (อันเดอร์เพอร์ฟอร์ม) โดยตั้งแต่ต้นปีถึง -22 พ.ย.ปรับขึ้น 2.2% หากเทียบกับประเทศอื่น เช่น จีนที่มีสงครามทางการค้าขึ้น 16.5 %  แนสแด็กขึ้น 28% ญี่ปุ่นขึ้น 26.4% เยอรมันขึ้น 24.7%  และฮ่องกงแม้ว่าจะมีการชุมนุมประท้วงปรับขึ้น 4%   ด้านกลยุทธ์เน้นลงทุนตามน้ำหนักของหุ้นแต่ละตัวในดัชนี SET50 หรือเลือกกลุ่มที่มีสตอรี่คาดว่าผลประกอบการไตรมาส 4 ออกมาดีรายตัว  ประเมินแนวรับสัปดาห์นี้ที่ 1,607 จุด แนวต้านที่ 1,620 จุด <br/> </p>
    </article>
  </body>
</html>