<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/fudbal/Stojanovic-Marakana-ima-cudnu-moc-istorija-da-se-ponovi/570362?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T10:26:37+00:00"/>
    <meta property="og:title" content="Stojanović: &quot;Marakana&quot; ima čudnu moć, istorija da se ponovi"/>
    <meta property="og:description" content="BEOGRAD - Legendarni golman i kapiten Crvene zvezde Stevan - Dika Stojanović, učesnik čuvenog meča protiv minhenskog Bajerna 1991. godine, kaže da bi remi izabranika Vladana Milojevića sa bavarskim gigantom skoro sigurno donio evropsko proljeće."/>
  </head>
  <body>
    <article>
      <h1>Stojanović: "Marakana" ima čudnu moć, istorija da se ponovi</h1>
      <address><time datetime="2019-11-25T10:26:37+00:00">25 Nov 2019, 10:26</time> by <a rel="author">Tanjug</a></address>
      <p>BEOGRAD - Legendarni golman i kapiten Crvene zvezde Stevan - Dika Stojanović, učesnik čuvenog meča protiv minhenskog Bajerna 1991. godine, kaže da bi remi izabranika Vladana Milojevića sa bavarskim gigantom skoro sigurno donio evropsko proljeće.</p>
      <p>Stojanović priznaje da se od 1991. do danas odnos snaga u fudbalu mnogo promijenio, prije svega zbog snage novca.</p>
      <p>"Meč ima veliku težinu jer može da nam donese proleće u Evropi. Kad bismo odigrali nerešeno, napravili bismo značajan iskorak ka plasmanu u Ligu Evrope, dok bi pobeda bila fenomenalno dostignuće. Nadam se da igrači Zvezde neće podleći utisku javnosti da će Bajern doći bez imperativa u Beograd, sa drugim timom, jer je već obavio posao u Ligi šampiona", rekao je Stojanović za klupski sajt.</p>
      <p>U prilog tome konstatovao je da u Bajernu igraju sve vrhunski igrači i činjenicu da trijumf u LŠ vrijedi 2,7 miliona evra kao nagrada od UEFA.</p>
      <p>"Bajern je favorit, ali Zvezda poslednje tri sezone ima rutinu igranja ovakvih utakmica. Verujem da će naš tim igrati svoju igru i probati da pobedi. Ne sumnjam da će priprema meča biti odrađena od strane stručnog štaba na pravi način, trener Vladan Milojević neće morati mnogo ni da motiviše tim", naveo je Stojanović, uz napomenu da je zadovoljan samim učešćem u LŠ, a da je sve ostalo premija.</p>
      <p>"Mnogo je favorita dolazilo na 'Marakanu' i odlazilo pognutih glava. Ima ova 'Marakana' neku čudnu moć, nikad se ne zna. Možda se istorija ponovi".</p>
      <p>Stojanović se prisjetio i epskih duela sa Bajernom i čuvenih 2:2 u Beogradu za plasman u finale Kupa evropskih šampiona u godini kada je Zvezda bila prvak Evrope.</p>
      <p>"Tek sad trezveno razmišljam o tim utakmicama, a sećam se više onog revanša jer su nas svi već videli u finalu. A, nas je čekalo 90 minuta paklene borbe jer smo znali šta su Nemci. Krilatica kaže 'Svi igraju fudbal, a Nemci pobeđuju'. To se umalo i ovde dogodilo, iako smo prvo poluvreme odigrali fenomenalno, imali mnogo šansi, Mihajlović postigao gol na vreme, a naši igrači bili pomalo sebični. Sećam se da nam je trener Ljupko Petrović na poluvremenu rekao: 'Samo se vi igrajte fudbala, ovo su Nemci'".</p>
      <p>Jedan od upečatljivijih trenutaka tada bio je i izjednačujući gol Nijemaca kada je poslije šuta Augentalera lopta prošla kroz noge Stojanoviću.</p>
      <p>"Bitno je da smo prošli, taj gol se pamti i prepričava i danas. Kad sam ga primio bilo mi je u glavi samo da i s tim rezultatom prolazimo. Motivisao sam sebe samo činjenicom da smo sa 1:1 išli dalje. Međutim, usledio je drugi i počela je drama. Bilo je kao u ringu, oni napad, mi napad, stativa. Neverovatne slike, a onda naš gol, pa četiri minuta pakla. Mi smo na terenu manje strahovali od svih ostalih jer je drugačije kad si akter. Kraj i fenomenalno slavlje, ali zaslužili smo da prođemo jer smo taj ciklus odigrali maestralno. Od četiri poluvremena sa Bajernom u tri smo bili daleko bolji", zaključio je on.</p>
      <p>Utakmica 5. kola B grupe Lige šampiona Crvena zvezda - Bajern zakazan je za sutra na stadionu "Rajko Mitić" od 21 sat.</p>
    </article>
  </body>
</html>