<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/andrea-bocelli-nominuotas-grammy-apdovanojimui.50e87649-0f6c-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T10:15:00+00:00"/>
    <meta property="og:title" content="Andrea Bocelli nominuotas „Grammy“ apdovanojimui"/>
    <meta property="og:description" content="Praėjusios savaitės pabaigoje Įrašų akademija, teikianti „Grammy“ apdovanojimus, pranešė nominuojanti Andrea Bocelli albumą „Si“ Geriausio vokalinio pop muzikos albumo kategorijoje. Praėjusiais metais šis A. Bocelli darbas tapo pirmuoju jo albumu, užėmusiu pirmą „Billboard“ sąrašo vietą, o visame pasaulyje jau yra parduota daugiau nei 1 milijonas jo kopijų."/>
  </head>
  <body>
    <article>
      <h1>Andrea Bocelli nominuotas „Grammy“ apdovanojimui</h1>
      <address><time datetime="2019-11-25T10:15:00+00:00">25 Nov 2019, 10:15</time> by <a rel="author">Žmonės.lt</a></address>
      <p>
        <b>Praėjusios savaitės pabaigoje Įrašų akademija, teikianti „Grammy“ apdovanojimus, pranešė nominuojanti Andrea Bocelli albumą „Si“ Geriausio vokalinio pop muzikos albumo kategorijoje. Praėjusiais metais šis A. Bocelli darbas tapo pirmuoju jo albumu, užėmusiu pirmą „Billboard“ sąrašo vietą, o visame pasaulyje jau yra parduota daugiau nei 1 milijonas jo kopijų.</b>
      </p>
      <p>„Aš ką tik sužinojau naujienas – man tai fantastiška! Tai tik parodo Amerikos publikos susižavėjimą ir meilę, trunkančią daugiau nei 20 metų. Tai nuostabi galimybė man padėkoti savo gerbėjams ir visiems, kurie manimi tikėjo nuo pat pirmųjų dienų. Taip pat esu dėkingas Įrašų akademijai ir visiems, kas prisidėjo prie šio unikalaus ir nepaprasto projekto“, – mintimis dalijosi A. Bocelli.</p>
      <p>Vienas mylimiausių ir labiausiai atpažįstamų atlikėjų visame pasaulyje Andrea Bocelli yra pardavęs daugiau nei 90 milijonų albumų kopijų. Paskutinysis albumas „Si“ išsiskiria jame skambančiais duetais – su Ed Sheeran, su Dua Lipa ar su paties atlikėjo 21-erių sūnumi Matteo Bocelli. Beje, jų kartu atliktas kūrinys <a href="https://www.youtube.com/watch?v=ChcR2gKt5WM">„Fall on Me“</a> tapo virusiniu interneto hitu, kurio vaizdo klipas peržiūrėtas beveik 60 milijonų kartų, o pati daina atsidūrė įvairių muzikos klausymosi platformų topuose.</p>
      <p>A. Bocelli visai neseniai išleido albumo „Si“ tęsinį pavadinimu <a href="https://open.spotify.com/album/1RypAZU25Jnju8ZRNcct8e">„Si Forever: The Diamond Edition“</a>. Šiame albume taip pat skamba kūriniai su kitais atlikėjais, tarp jų su dainininke Ellie Goulding ir su aktore Jennifer Garner. 2019-asiais A. Bocelli mini ir savo karjeros 25-metį. Už šią sukaktį jį pagerbs ir vienas garsiausių žurnalų „Variety“ – gruodį tenorui bus suteiktas apdovanojimas už Tarptautinius muzikos pasiekimus.</p>
      <p>Šiuo metu A. Bocelli kaip tik keliauja JAV, kur vyksta jo turas. Jį prieš pat šventes atlikėjas užbaigs dviem pasirodymais „Madison Square Garden“ Niujorke.</p>
      <p>Sausio 10 d. tenoras koncertuos ir Lietuvoje – vienintelis jo pasirodymas vyks Kauno „Žalgirio“ arenoje. Bilietų galima įsigyti kakava.lt.</p>
      <p> </p>
    </article>
  </body>
</html>