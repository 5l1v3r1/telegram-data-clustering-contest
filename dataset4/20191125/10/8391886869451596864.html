<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/gundem/genc-zihniyet-engelini-astik-h375395.html"/>
    <meta property="og:site_name" content="HABER 61"/>
    <meta property="article:published_time" content="2019-11-25T10:33:26+00:00"/>
    <meta property="og:title" content="Genç: Zihniyet engelini aştık"/>
    <meta property="og:description" content="Ortahisar Belediye Başkanı Ahmet Metin Gen &quot;Özel Gereksinimli Bireyler Çalıştayı'na katıldı. "/>
  </head>
  <body>
    <article>
      <h1>Genç: Zihniyet engelini aştık</h1>
      <h2>Ortahisar Belediye Başkanı Ahmet Metin Gen "Özel Gereksinimli Bireyler Çalıştayı'na katıldı. </h2>
      <address>
        <time datetime="2019-11-25T10:33:26+00:00">25 Nov 2019, 10:33</time>
      </address>
      <p>Trabzon Ortahisar Belediye Başkanı Ahmet Metin Genç, TBMM Down Sendromlu, Otizm ve Diğer Gelişim Bozuklukları Meclis Araştırma Komisyonu üyelerinin katılımı ile gerçekleştirilen "Özel Gereksinimli Bireyler Çalıştayı'na katıldı. </p>
      <p>
        <b>"CUMHURBAŞKANININ İRADESİ SAYESİNDE"</b>
      </p>
      <p>Konuşmasında, AK Parti iktidarlarıyla beraber engelliler konusunda zihniyet dönüşümü sağlanarak, engellileri evlere hapseden anlayışının yıkıldığına dikkat çeken Başkan Genç, şunları kaydetti: "Ne mutlu bize ki, şu an geldiğimiz nokta itibarıyla 15-20 yıl önce hilkatın gereği olarak yaratılan ya da daha sonradan engelli olan kardeşlerimizle  ilgili bir zihniyet dönüşümü yaşadık. Onları özürlü diye tanımlayan, onları ötekileştiren ve onları kendi hallerine bırakan anlayışı terk ederek, bunun yerine hep birlikte aynı toplumun içerisinde yaşayabileceğimiz anlayışını ikame ettik. Ve çok çok önemli mesafeler alındı. Bu gayretlerin ortaya konulması, bu zihniyet dönüşümün olması için de önce bir irade ortaya konulması gerekiyordu. Hamdolsun ki, inancının ve medeniyetinin gereği olarak, bütün kurum ve kuruluşlarda bu dönüşümü sağlayan iradeyi ortaya koyan kıymetli Cumhurbaşkanımıza da bu vesileyle beraber şükranlarımızı, teşekkürlerimizi sunuyoruz. Onun kararlığıyla beraber bu toplumsal dönüşüm başlamıştır. Bunu çok önemsememiz lazım. Evlerindeki engelli çocukları dışarıya çıkarmaktan, bir yerlere götürmekten utanan bir toplum iken; şu anda bütün bu zihniyet engelini aşarak, hep beraber bu toplumda mutlulukla yaşamanın gururunu yaşıyoruz." </p>
      <figure>
        <img src="https://resim.haber61.net/upload/2019/11/25/CalYYtay_1.jpg"/>
      </figure>
      <p>
        <b>"YOL HARİTASI OLACAK"</b>
      </p>
      <p>Türk milletinin medeniyet anlayışında şefkat ve merhamet duygularının her zaman ön plana çıktığını ve engelliler konusunda da bu şekilde hareket edilmesi gerektiğine vurgu yapan Başkan Genç, "Burada çok güzel ve teknik bir çalıştay ortaya konuldu. Onun için bu çatıştay çok önemli ve bizim de önemsememiz gereken bir çalışma. Biz, belediye başkanlarının yol haritalarını çizerken, tercihlerde bulunurken; çok önemli, dikkat çeken unsurların öne çıkacağı bir çalışma... O nedenle bir kez daha çok mutlu olduğumu ifade etmek istiyorum. Ama işin sırrı şurada... Asaletli Türk milletinin yeryüzünde insana ve insanlığa ait değerlerinin temelini oluşturan biri şefkat ve biri merhamet duygularıdır. Bu aynı zamanda inancımızın ve medeniyet anlayışımızın da gereğidir. Ne kadar yasa yaparsak yapalım, ne kadar çalıştaylar yaparsak yapalım, ne  kadar yaptırım uygularsak uygulayalım, içimizdeki şefkat ve merhamet duygularıyla bu kıymetli yasaları uygulayabildiğimiz ölçüde başarılı oluruz. Bugüne kadar el ele vererek birlikte çalıştığımız engelli derneklerimizle birlikte,  ortaya çıkacak yol haritamızla beraber yürüyeceğimize bu çalıştay vesilesiyle bir kez daha söz veriyorum." diye konuştu. </p>
      <figure>
        <img src="https://resim.haber61.net/upload/2019/11/25/CalYYtay_2.jpg"/>
      </figure>
      <p>
        <b>ŞEHİT VE ENGELLİ DERNEKLERİNE YER TAHSİS ETTİK</b>
      </p>
      <p>Ortahisar Belediyesi'nin hizmet binası kompleksinde engelli ve şehit aileleri dernekleri için verilen yer tahsisi sözünü yerine getirmekten mutluluk duyduğunu ifade eden Başkan Genç, "Ortahisar Belediyesi olarak bir sözümüzü de yerine getirdiğimizi paylaşmak istiyorum. Şehrimizde 1607 adet sivil toplum kuruluşu var. Bu manada da böyle dinamik bir şehiriz. Derneklerimiz yeni binamızda bizden haklı olarak yer talep ettiler.  Ben onlara dedim ki, sadece iki kesim için yer tayin edeceğiz. Bir tanesi baş tacımız birinci şehit aileleri dernekleri, ikincisi de şehrimizde 17 tane bulunan engelli derneklerimiz... Ne mutlu bize ki, her iki grupta yer alan derneklerimizin kendi mekanlarını oluşturduk. Bu çalıştaylar sonunda oluşacak yasal düzenlemeleri en güzel şekilde uygulamayı Cenab-ı Allah bizlere, sizlere nasip etsin diyorum. Kutluyorum, tebrik ediyorum, hayırlı uğurlu olsun..." şeklinde konuştu. </p>
      <figure>
        <img src="https://resim.haber61.net/upload/2019/11/25/CalYYtay_3.jpg"/>
      </figure>
      <p>Çalıştaya; down sendromu, otizm ve diğer gelişim bozukluklarının yaygınlığının tespiti ile bireylerin ve ailelerinin sorunlarının çözümü için alınması gereken tedbirlerin belirlenmesi amacıyla kurulan meclis araştırma komisyonu üyeleri Antalya Milletvekili Kemal Çelik(Başkan), Komisyon Başkan Vekili Kocaeli Milletvekili Radiye Sezer Katırcıoğlu, Trabzon Milletvekili Bahar Ayvazoğlu, Kayseri Milletvekili Hülya Nergis, Şanlıurfa Milletvekili Mehmet Ali Cevher ile Trabzon Valisi İsmail Ustaoğlu, Trabzon Büyükşehir Belediye Başkanı Murat Zorluoğlu, Trabzon Ortahisar Belediye Başkanı Ahmet Metin Genç, AK Parti Trabzon İl Başkanı Haydar Revi, Trabzonspor Teknik Direktörü Ünal Karaman ve ilgili kurumların temsilcileri katıldı. </p>
      <figure>
        <img src="https://resim.haber61.net/upload/2019/11/25/CalYYtay.jpg"/>
      </figure>
      <p>
        <i>Güncelleme Tarihi: 25 Kasım 2019, 13:38</i>
      </p>
    </article>
  </body>
</html>