<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816033"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="Ицо за &quot;Златната обувка&quot;: Уго Санчес да се радва – генералите в ЦСКА ми казаха да не вкарвам повече"/>
    <meta property="og:description" content="Топ легендата на българския футбол – Христо Стоичков, се върна в спомените си пред каталунската телевизия TV3. Голмайсторът на Мондиал'94 ..."/>
  </head>
  <body>
    <article>
      <h1>Ицо за "Златната обувка": Уго Санчес да се радва – генералите в ЦСКА ми казаха да не вкарвам повече</h1>
      <address><time datetime="2019-11-25T10:00:00+00:00">25 Nov 2019, 10:00</time> by <a rel="author">SPORTAL.BG</a></address>
      <p>Топ легендата на българския футбол – <a href="https://www.sportal.bg/celebrity.php?id=7">Христо Стоичков</a>, се върна в спомените си пред каталунската телевизия TV3. Голмайсторът на Мондиал'94 гостува в предаването "Когато светлините угаснат", където говори за някои моменти от своята бляскава кариера в <a href="https://www.sportal.bg/statistics_team_news.php?champ=4&amp;team=125">Барселона</a>. Ицо отвори дума и за "Златната обувка", която спечели с екипа на ЦСКА през 1990 година и която подели с мексиканската звезда на <a href="https://www.sportal.bg/statistics_team_news.php?champ=4&amp;team=138">Реал Мадрид</a> Уго Санчес.</p>
      <figure>
        <img src="https://img4.sportal.bg/uploads/galery/2018_12/ico/images/IOCH1981.jpg"/>
      </figure>
      <p>
        <a href="https://www.sportal.bg/galery.php?category=&amp;galery=18451&amp;image_id=594981#31">@@@</a>
      </p>
      <p>"Преди да дойда в Барселона, спечелих "Златната обувка". Поделихме я с Уго Санчес и той трябва да ми е благодарен за нея. Имах 38 гола през сезона, колкото и той, но разполагах с още един мач. Тогава обаче генералите от българската армия дойдоха и ми заповядаха да не вкарвам, за да не се говори по света, че в България има корупция и са манипулирали първенството заради мен", разказа Камата.</p>
      <figure>
        <img src="https://img4.sportal.bg/uploads/galery/2017_06/1stoichkov/images/IOV_8324.jpg"/>
      </figure>
      <p>
        <a href="https://www.sportal.bg/galery.php?category=&amp;galery=14917&amp;image_id=465880#22">@@@</a>
      </p>
      <p>"На 12 години ме изритаха от <a href="https://www.sportal.bg/statistics_team_news.php?champ=18&amp;team=63">Марица (Пловдив)</a> и така съдбата ме прати в ЦСКА, отборът на армията. Ако играехме слабо в някой мач, генералите ни наказваха. Целувката ми с Роналд Куман на "Уембли"? Това е най-сладката целувка в моя живот. Но веднъж се скарах с него, а с Бакеро се карахме постоянно. Йохан Кройф е човекът, който остави най-голям отпечатък върху кариерата ми. Той винаги ще бъде специален за мен. Когато получи инфаркт (1991 година), отидох в болницата и със сълзи на очи му казах, че ще победим заради него. После разбихме <a href="https://www.sportal.bg/statistics_team_news.php?champ=4&amp;team=123">Атлетик Билбао</a> с 6:0 на "<a href="https://www.sportal.bg/statistics_stadion_details.php?champ=4&amp;team=123">Сан Мамес</a>". Запомних този мач завинаги", продължи българската знаменитост.</p>
      <figure>
        <img src="https://img4.sportal.bg/uploads/galery/2016_05/50/images/_T6A1457.jpg"/>
      </figure>
      <p>
        <a href="https://www.sportal.bg/galery.php?category=&amp;galery=12574&amp;image_id=390615#63">@@@</a>
      </p>
      <p>"С онзи отбор на Барса можехме да спечелим доста повече трофеи от Шампионската лига. Много съжалявам, че през 1994 година се падна да играем в лош ден за нас срещу <a href="https://www.sportal.bg/statistics_team_news.php?champ=3&amp;team=156">Милан</a>. Сигурен съм, че ако днес повторим този финален двубой, няма да сбъркаме и ще го спечелим. Съжалявам, че титлата в Испания се реши в съботата преди този финал. Това беше решаващо, но така се е случило, няма какво да се направи. Било е писано да загубим финала", сподели още Стоичков.</p>
      <figure>
        <img src="https://img4.sportal.bg/uploads/galery/2016_05/stoickkov_plev/images/7MDM1472.jpg"/>
      </figure>
      <p>
        <a href="https://www.sportal.bg/galery.php?category=&amp;galery=12568&amp;image_id=390449#34">@@@</a>
      </p>
      <p>"След Световното първенство в САЩ се обаждах няколко пъти на Ромарио, за да го накарам да се върне. Един ден с Йохан се скараха много сериозно. Ромарио се обърна към него и му каза: "Аз съм световен шампион, а ти не си". Това преля чашата", разкри легендарният нападател на каталунците.</p>
    </article>
  </body>
</html>