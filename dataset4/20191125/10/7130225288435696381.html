<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/jeomorfoloji-dernegi-baskani-turoglu-ndan-dipsiz-gol-aciklamasi-suyu-doldurursaniz-ancak-havuz-olur-890363"/>
    <meta property="og:site_name" content="Onedio"/>
    <meta property="article:published_time" content="2019-11-25T10:05:38+00:00"/>
    <meta property="og:title" content="Jeomorfoloji Derneği Başkanı Turoğlu'ndan Dipsiz Göl Açıklaması: 'Suyu Doldurursanız Ancak Havuz Olur'"/>
    <meta property="og:description" content="Gümüşhane’nin Taşköprü Yaylası’nda yasal izinle yapılan define kazısı sonucu yok olan ve eski haline dönüştürülmesi için su takviye edilen Dipsiz Göl’..."/>
  </head>
  <body>
    <article>
      <h1>Jeomorfoloji Derneği Başkanı Turoğlu'ndan Dipsiz Göl Açıklaması: 'Suyu Doldurursanız Ancak Havuz Olur'</h1>
      <address><time datetime="2019-11-25T10:05:38+00:00">25 Nov 2019, 10:05</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4><a href="https://onedio.com/etiket/gumushane/5c0d16ba92fd0a322b7ac916">Gümüşhane</a>’nin Taşköprü Yaylası’nda yasal izinle yapılan define kazısı sonucu yok olan ve eski haline dönüştürülmesi için su takviye edilen Dipsiz Göl’de inceleme yapan Jeomorfoloji Derneği Başkanı Prof. Dr. Hüseyin Turoğlu, "Kazıldıktan sonra gölün dengesi bozuldu. Gelip bu yeni yapılan çanağa suyu doldurursanız ancak havuz olur" dedi.</h4>
      <figure>
        <img src="https://img-s1.onedio.com/id-5ddba361df01945d202e0954/rev-0/w-500/s-39b15c0d22c60a6aa1d9531cd76687e6b3c55054.jpg"/>
      </figure>
      <p>Kazı sonrası toprak doldurularak kapatılan Dipsiz Göl'ün eski haline dönüştürülmesi için başlatılan çalışma sürüyor. Çevre ve Şehircilik Bakanlığı'nca hazırlanan 4 maddelik Eylem Planı kapsamında göl için alana dökülen, dayanıksız toprak çıkarıldı.</p>
      <h3>Boru hatlarıyla doğal kaynak suyu verilmeye başlandı</h3>
      <figure>
        <img src="https://img-s2.onedio.com/id-5ddba42824637df31c79321d/rev-0/w-500/s-30217d4bc82e66b09c3b377b4ebb6908ebd77bfe.jpg"/>
        <figcaption>Yerine ise suya dayanıklı kireçli ve killi toprak döküldü. Silindirle tabanı hazırlanan göl alanına, yandaki dereden boru hatlarıyla doğal kaynak suyu verilmeye başlandı. Çalışmalar <a href="https://onedio.com/etiket/gumushane/5c0d16ba92fd0a322b7ac916">Gümüşhane</a> Valiliği'nin koordinesinde Çevre ve Şehircilik İl Müdürlüğü ve Devlet Su İşleri ve akademisyen ve jeologların nezaretinde yürütülüyor. Göl çevresinin flora ve endemik türlerinin korunmasına yönelik de çalışma başlatıldı.</figcaption>
      </figure>
      <h3>"Bu gölün oluşumuyla ilgili 'çökme göl' olduğu söyleniyor, bu doğru değil"</h3>
      <figure>
        <img src="https://img-s1.onedio.com/id-5ddba42adf01945d202e0956/rev-0/w-500/s-58b78b3c1a19f5a19e41c2b93d0dd8f629c6d226.jpg"/>
        <figcaption>Jeomorfoloji Derneği Başkanı Prof. Dr. Hüseyin Turoğlu, Dipsiz Göl'de, heyetçe yaptıkları incelemelere ilişkin konuştu. Dipsiz Göl çevresinden yaptıkları incelemeler ve topladıkları taş ve toprak gibi numuneler üzerinde çalışmalarının sürdüğünü belirten Turoğlu, gölün eski haline dönüştürülmesi çalışmalarını da yakından takip ettiklerini söyledi. <a href="https://onedio.com/etiket/gumushane/5c0d16ba92fd0a322b7ac916">Gümüşhane</a>'ye gelerek göldeki çalışmaları yerinde inceleyen Turoğlu, "Bu gölün oluşumuyla ilgili bazı kaynaklarda 'çökme gölü', 'karstik dolin' olduğu söyleniyor. Bu doğru değil. Çünkü çevrede hiç kireç taşı yok. Bunların yerinde gelip gözlemlenmesi, çalışılması, incelenmesi ve ondan sonra bu konuda görüş bildirilmesi gerekir. Biz bunu yapmaya, delillere dayanarak, gözlemlerimizin sonucunu tartışarak değerlendirmeye ve bir şeyler söylemeye çalışıyoruz" dedi.</figcaption>
      </figure>
      <h3>"Gölün doğal dengesi bozuldu"</h3>
      <figure>
        <img src="https://img-s2.onedio.com/id-5ddba4da7a4998f41f927b17/rev-0/w-500/s-a7a765691fe5f27940ab119fd1a336a9c8e8a4b9.jpg"/>
        <figcaption>Dipsiz Göl'ün define kazısıyla tahrip edilmeden önce kendi dengesi olduğunu ve kazılarak suyun boşaltılmasının gölün dengesini bozduğunu kaydeden Turoğlu, "Karlar eriyerek bu çukurlukta birikiyordu. Gölün zemininde ana kaya kırıntılarının oluşturduğu bir örtü malzeme var. Bu nedenle su, kısmen hareket edebilme yeteneğine sahip. Gölün, hem yüzeyden hem yer altından da beslenme imkanı vardı ve kendi ekosistemini oluşturmuştu. Bu düzen hidrolojik bir denge içerisinde devam ediyordu. Kazıldıktan sonra bu denge bozuldu. Şu anda kotlara da baktığımız vakit doğal kotlardan çok farklı. Şekil özelliği de bozuldu. Şu anda başka bir şey var burada" diye konuştu.</figcaption>
      </figure>
      <h3>"İçerisinde su kalabilir belki ama hiçbir zaman o ilk doğal halini sağlayamazsınız"</h3>
      <figure>
        <img src="https://img-s1.onedio.com/id-5ddba58a8d135bd41e262670/rev-0/w-500/s-fdaf4227a72de52bf4a41604ccbfa59cc6c07ccf.jpg"/>
        <figcaption>Çevreden su takviyesiyle gölün eski haline döndürme çalışmalarının, gölü eski haline dönüştüremeyeceğini belirten Turoğlu, "Gölün kazılmadan ve suyun boşaltılmadan önceki haliyle, belki görsel olarak benzetebilirsiniz ama bilimsel anlamda şimdi başka bir şey var. Tankerle gelip bu yeni yapılan çanağa suyu doldurursanız ancak havuz olur. Şu an serili olan killi ve kireçli malzeme geçirimsizdir. Suyla dolmaya başladığında su birikir ama zaten üzerinde buz var ve gece burası donacak. Buranın oluşmasında etkili olan kar yine burada olacak. Burada yapay bir göl yapmış oluyorsunuz. Karlar eridikten sonra içerisinde su kalabilir belki ama hiçbir zaman o ilk doğal halini sağlayamazsınız" ifadelerinde bulundu.</figcaption>
      </figure>
    </article>
  </body>
</html>