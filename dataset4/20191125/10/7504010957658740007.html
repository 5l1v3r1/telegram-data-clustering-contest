<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/start-up/2019/11/25/enerbrain-premio-gaetano-marzotto/?utm_medium=marketing&amp;utm_campaign=wired&amp;utm_source=Twitter"/>
    <meta property="og:site_name" content="Wired"/>
    <meta property="article:published_time" content="2019-11-25T10:03:14+00:00"/>
    <meta property="og:title" content="300mila euro alla startup italiana che taglia i consumi delle case"/>
    <meta property="og:description" content="Enerbrain vince il premio Gaetano Marzotto per le startup innovative. Altri riconoscimenti assegnati anche a startup impegnate nell'industria 4.0"/>
  </head>
  <body>
    <article>
      <h1>300mila euro alla startup italiana che taglia i consumi delle case</h1>
      <address><time datetime="2019-11-25T10:03:14+00:00">25 Nov 2019, 10:03</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>Enerbrain vince il premio Gaetano Marzotto per le startup innovative. Altri riconoscimenti assegnati anche a startup impegnate nell'industria 4.0</h3>
      <p>È stato assegnato nella serata di venerdì 21 novembre il <a href="https://www.premiogaetanomarzotto.it/it/premi/"><b>Premio Gaetano Marzotto</b></a> che dal 2011 sostiene imprese e idee imprenditoriali innovative nel nostro Paese. Con oltre <b>500 iscrizioni</b>, <b>45 startup premiate</b> e quasi <b>2,5 milioni di euro</b> complessivi di premi, anche quest’anno la giuria ha <a href="https://www.premiogaetanomarzotto.it/it/ticket-to-the-future/">individuato</a> alcune delle startup italiane più innovative all’interno di 15 categorie.</p>
      <p>Il prestigioso <b>Premio Marzotto per l’impresa</b> è stato assegnato alla startup piemontese <a href="https://www.wired.it/economia/start-up/2016/03/30/consumi-app/"><b>Enerbrain</b></a>, azienda nata nel <b>2015</b> all’interno dell’incubatore <a href="https://www.wired.it/economia/start-up/2019/11/08/i3p-incubatore-startup-torino/">I3P del Politecnico di Torino</a> e che offre soluzioni tecnologiche avanzate per l’<b>efficientamento energetico</b> degli edifici nella gestione di impianti di <b>raffreddamento, riscaldamento</b> e ventilazione.</p>
      <p>Oltre al premio di <b>300mila euro</b>, Enerbrain si è aggiudicata anche la possibilità di usufruire di un percorso di affiancamento del valore di 25mila euro gestito parte di Cuoa Business School e ha vinto il Premio speciale Accenture per la capacità delle tecnologie sviluppate di coniugare business e sostenibilità.</p>
      <p>Un secondo riconoscimento importante assegnato è stato il Premio Marzotto per la <b>migliore idea di impresa</b>, che è andato alla startup toscana <b>Relief,</b> attiva soprattutto nel campo della <b>tecnologia medica</b>. Alla giovane impresa è stato riconosciuto un premio da <b>50mila euro</b> più un percorso di affiancamento del valore di 15mila euro per sostenere lo sviluppo del <b>prototipo</b> di un magnete contro l’incontinenza urinaria <i>low cost</i> e poco invasivo.</p>
      <p>Altri importanti premi speciali sono stati assegnati alle aziende attive nel settore dell’<b>industria 4.0</b>, in partnership con le <b>mo</b>lte aziende che collaborano con il Progetto Marzotto. Alla startup <b>Natlive,</b> che sviluppa piattaforme <b>Media web</b> per aziende e sistemi di controllo <b>Cms Hosting</b> per la distribuzione di <i>video on demand</i> e <i>live streaming</i>, è andato, per esempio, il <b>Premio Amazon Web Service,</b> mentre il premio speciale <b>Microsoft</b> è stato assegnato a <b>Sky Eye Systems</b>, azienda attiva nello sviluppo di soluzioni tecnologiche per <b>velivoli senza pilota</b>.</p>
      <p>Tra le altre grandi collaborazioni, inoltre, da quest’anno si è aggiunta anche quella con <b>Axa,</b> che ha assegnato il premio speciale <b>Axa-A4W</b> alla startup <b>Ecosteer,</b> attiva nello sviluppo di soluzioni software per gestire <i><a href="https://www.wired.it/economia/business/2019/02/20/smart-contract-blockchain-decreto-semplificazioni/">smart contracts</a> </i>nella <b>blockchain</b> e <b>big data</b> in cloud con diverse <b>applicazioni aziendali</b>.</p>
    </article>
  </body>
</html>