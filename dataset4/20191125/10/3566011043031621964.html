<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549823.html/%D9%85%D9%87%D9%85-%D8%AA%D8%B1%DB%8C%D9%86-%D8%AF%D8%BA%D8%AF%D8%BA%D9%87-%D9%85%D8%B1%D8%AF%D9%85-%D8%AC%D9%88%DB%8C%D8%A8%D8%A7%D8%B1-%D8%AA-%D9%85%DB%8C%D9%86-%D8%A2%D8%A8-%D8%A2%D8%B4%D8%A7%D9%85%DB%8C%D8%AF%D9%86%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:15:00+00:00"/>
    <meta property="og:title" content="مهم‌ترین دغدغه مردم جویبار تأمین آب آشامیدنی است"/>
    <meta property="og:description" content="بخشدار مرکزی شهرستان جویبار گفت: مهم‌ترین دغدغه مردم شهرستان جویبار تامین آب شرب و کشاورزی است که در تابستان با کمبود آب شرب و کشاورزی مواجه هستند."/>
  </head>
  <body>
    <article>
      <h1>مهم‌ترین دغدغه مردم جویبار تأمین آب آشامیدنی است</h1>
      <h2>بخشدار مرکزی جویبار:</h2>
      <address>
        <time datetime="2019-11-25T10:15:00+00:00">25 Nov 2019, 10:15</time>
      </address>
      <p>بخشدار مرکزی شهرستان جویبار گفت: مهم‌ترین دغدغه مردم شهرستان جویبار تامین آب شرب و کشاورزی است که در تابستان با کمبود آب شرب و کشاورزی مواجه هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، سیدعلی اسد یکشنبه شب در مراسم افتتاح اداره امور آب منطقه‌ای جویبار با بیان اینکه با راه‌اندازی این اداره در شهرستان جویبار بسیاری از دغدغه کشاورزان کاسته خواهد شد، اظهار کرد: پیش از این کشاورزان عزیز شهرستان جویبار باید برای امور آب کشاورزی خود به شهرستان قائمشهر مراجعه می‌کردند که با راه‌اندازی این اداره در جویبار دسترسی مردم به خدمات این اداره افزایش خواهد یافت.<br/> <br/>وی بااشاره به اینکه بیش از 55 درصد جمعیت شهرستان جویبار روستایی هستند اظهار کرد: غالب جمعیت این شهرستان روستانشین و کشاورز یا دامدار هستند که باید ملزومات اداری کارهای آنان را فراهم کنیم.<br/> <br/>فرماندار جویبار با بیان اینکه بیش از 28 هزار هکتار از اراضی جویبار زیرکشت می‌رود گفت: 5 هزار و 500 هکتار اراضی باغی، ده هزار و 500 هکتار اراضی شالیزاری در جویبار در جهت برقراری امنیت غذایی کشور در تلاش هستند.<br/> <br/>محمد مدانلو بخشدار مرکزی جویبار در این مراسم بیان کرد: در سال‌های اخیر و درشرایط بحرانی سیل و خشکسالی اقدامات خوبی با همکاری اداره امور آب و شوراها، دهیاران و خیرین در شهرستان جویبار انجام شد.<br/> <br/>وی با تأکید براینکه مهم‌ترین دغدغه مردم شهرستان جویبار آب شرب و کشاورزی است خاطرنشان کرد: مردم جویبار در تابستان با کمبود آب شرب و کشاورزی مواجه هستند و در زمستان نیز با آب سطحی و زیر سطحی 6 شهرستان وارد جویبار می‌شود و مردم و کشاورزان با چالش جدی روبرو می‌کند.<br/> <br/>بخشدار مرکزی جویبار تصریح کرد: به دلیل شرایط جغرافیایی برای تأمین آب شرب نمی‌توان در شهرستان جویبار چاهی حفر کرد و به همین دلیل باید در شهرستان‌های همجوار چاه حفر شود که مشکلاتی را برای مردم جویبار به‌همراه دارد.<br/> <br/>مدانلو افزود: در بخش کشاورزی نیز باید در بخش تأمین، حفظ، مرمت و انتقال یک مهندسی آب صورت گیرد.<br/> <br/>وی از برخورداری 700 هکتار از اراضی شالیزاری جویبار از آب سد مرحوم صالحی خبر داد و گفت: 700 هکتار از اراضی کشاورزی غرب شهرستان جویبار امسال به وسیله آب سد مرحوم صالحی مازندران احیا شدند.<br/> <br/>بخشدار مرکزی جویبار به ضرورت لایروبی انهار و حفظ حریم رودخانه‌ها اشاره و عنوان کرد: برخی از انهار سنتی جویبار نیاز به لایروبی دارند و همچنین در برخی از نقاط حریم رودخانه‌ها رعایت نشده است که نیاز به حمایت دستگاه قضا برای رفع این مشکل داریم.<br/> <br/>رضا قاسمی عضو شورای شهر کوهی‌خیل نیز در این جلسه، چالش‌های جدی بخش گیلخواران در امور آب را مطرح کرد و گفت: هنوز در غرب بخش گیلخواران که دارای اراضی ناب کشاورزی است در تأمین آب کاری صورت نگرفته است.<br/> <br/>ابراهیم یخکشی مدیرعامل آب منطقه‌ای مازندران در این مراسم، جویبار را منطقه‌ای با ظرفیت‌های فراوان در بخش کشاورزی و صنعت معرفی و بیان کرد: با راه‌اندازی این اداره ارتباط ما با مردم و آگاهی از دغدغه‌های آنان بیشتر خواهد شد و در راستای آن برای حل مشکلات خدمات ارائه خواهیم داد.<br/> <br/>وی تأکید کرد: هر چه در حوزه آب در این شهرستان سرمایه گذاری شود در نهایت به دلیل پتانسیل بالا منجر به سود خواهد شد.<br/> <br/>مدیرعامل آب منطقه‌ای مازندران از مدیر جدید این اداره خواست همکاری با دستگاه‌های اجرایی، نشست‌های تخصصی با مردم، ساماندهی رودخانه‌ها و چاه‌ها و مطالبه‌گری از ستاد امور آب استان را در دستور کار خود قرار دهد.<br/><br/>انتهای پیام/</p>
    </article>
  </body>
</html>