<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_parnas-i-fruman-hotili-vstanoviti-kontrol-nad-naftogaz-ukrayina-j-zaverbuvati-topposadovcya/939716"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T10:18:00+00:00"/>
    <meta property="og:title" content="Парнас і Фруман хотіли встановити контроль над &quot;Нафтогаз Україна&quot; й завербувати топ-посадовця"/>
    <meta property="og:description" content="Американські підприємці Лев Парнас та Ігор Фруман, які підтримували ділові зв'язки з адвокатом Трампа Рудольфом Джуліані, намагалися встановити контроль над НАК &quot;Нафтогаз Україна&quot;. Про це в інтерв'ю газеті The Wall Street Journal повідомив директор з інтегрованого газового бізнесу ..."/>
  </head>
  <body>
    <article>
      <h1>Парнас і Фруман хотіли встановити контроль над "Нафтогаз Україна" й завербувати топ-посадовця</h1>
      <address><time datetime="2019-11-25T10:18:00+00:00">25 Nov 2019, 10:18</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939716_w_300.jpg?v=0"/>
        <figcaption>Руді Джуліані - особистий адвокат Дональда Трампа. Фото: ukrinform.com</figcaption>
      </figure>
      <p>Американські підприємці <b>Лев Парнас</b> та <b>Ігор Фруман</b>, які підтримували ділові зв'язки з адвокатом Трампа <b>Рудольфом Джуліані</b>, намагалися встановити контроль над НАК "Нафтогаз Україна".</p>
      <p>Про це в інтерв'ю <a href="https://www.wsj.com/articles/ukraine-energy-official-says-giuliani-associates-tried-to-recruit-him-11574652499?mod=hp_lead_pos3">газеті </a>The Wall Street Journal повідомив директор з інтегрованого газового бізнесу Нафтогазу <b>Андрій Фаворов.</b></p>
      <p>Минулого тижня він добровільно зустрівся зі співробітниками федеральної прокуратури в Нью-Йорку. Топ-посадовець дав свідчення щодо діяльності Парнаса і Фрумана, яких затримали в США у жовтні.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_parnas-nadav-kongresu-ssa-zapisi-v-yakih-figuruye-ukrayina/939704"/>
      </related>
      <p>Прокуратура Південного округу штату Нью-Йорк звинуватила їх та ще 2 осіб в незаконному фінансуванні виборчої кампанії президента США <b>Дональда Трампа.</b> Парнаса і Фрумана також підозрюють у спробах домогтися відставки <b>Марі Йованович</b> з посади американського посла в Україні в інтересах неназваного українського чиновника.</p>
      <p>Як заявив Фаворов, Парнас і Фруман сказали йому, що хочуть зробити його "своєю людиною". У березні 2019-го ті пропонували організувати його призначення на посаду глави Нафтогазу. Цей пост займає <b>Андрій Коболєв.</b> За версією Фаворова, він розповів про ситуацію Коболєву і відмовив Парнасу і Фруману.</p>
      <p>Посадовець заявив виданню, що зустрічався з Парнасом та Фруманом в Техасі. Його співрозмовники нібито підкреслювали, що підтримують зв'язки з Трампом і Джуліані.</p>
      <p>Адвокат Парнаса запевняє, що це наклеп. Адвокати Фрумана та Джуліані відмовилися від коментарів. Трамп раніше заявляв, що він особисто не знайомий з Парнасом і Фруманом. Джуліані відзначав, що взаємодіяв з ними, але підкреслював, що ніяких ділових інтересів стосовно України у нього немає.</p>
      <blockquote>Україно-американський бізнесмен Лев Парнас заявив, що попередав українську владу про <a href="https://gazeta.ua/articles/politics/_parnas-stverdzhuye-scho-poperedzhuvav-ukrayinu-schodo-vijskovoyi-dopomogi-vid-ssa-nyt/937544">замороження виділення військової допомоги.<br/></a>Тоді умовою для її надання був початок розслідування щодо Баденів, написали в The New York Times.<br/>Адвокат Парнаса Джозеф Бонді заявив, що Лев діяв за вказівкою адвоката Трампа Рудольфа Джуліані, проте останній це заперечує.</blockquote>
    </article>
  </body>
</html>