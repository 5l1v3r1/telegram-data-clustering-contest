<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780579/%D8%A7%D9%86%D8%B3%D8%AC%D8%A7%D9%85-%D9%88-%D9%87%D9%85%DA%A9%D8%A7%D8%B1%DB%8C-%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87-%D9%87%D8%A7-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%81%D8%B4%D8%A7%D8%B1-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:27:27+00:00"/>
    <meta property="og:title" content="رئیس قوه قضائیه تاکید کرد انسجام و همکاری همه دستگاه‌ها برای کاهش فشار معیشتی"/>
    <meta property="og:description" content="رئیس قوه قضائیه بر انسجام و همکاری همه دستگاهها برای کاهش فشار معیشتی بر مردم، تأکید کرد."/>
  </head>
  <body>
    <article>
      <h1>رئیس قوه قضائیه تاکید کرد انسجام و همکاری همه دستگاه‌ها برای کاهش فشار معیشتی</h1>
      <address><time datetime="2019-11-25T10:27:27+00:00">25 Nov 2019, 10:27</time> by <a rel="author" href="https://www.mehrnews.com/archive?jr=420" target="_blank">مهدیه محمدی</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی قوه قضاییه، آیت الله سیدابراهیم رئیسی در جلسه شورای عالی قوه قضاییه با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی بدیل دانست و با بیان اینکه در اغتشاشات اخیر نیز حضور مردم و بسیجیان، بسیار راهگشا و ارزشمند بود، تصریح کرد: تفکر بسیجی باید تفکر غالب در همه حوزه های مدیریتی و در میان مسئولان باشد.</p>
      <p>رئیس قوه قضاییه، امنیت داخلی و اقتدار منطقه ای کشور را مرهون اندیشه و تفکر بسیجی دانست و ادامه داد: در دستگاه قضایی نیز باید روز به روز تفکر بسیجی را توسعه دهیم. به طور کلی، هر چه مسئولیت برتر و بالاتر باشد، باید اندیشه بسیجی بیشتر رشد کند. این همان چیزی است که امروز روح امام راحل و شهدای بزرگوار را شاد می کند و انتظارات مقام معظم رهبری و مردم عزیز را برآورده می سازد.</p>
      <p>آیت الله رئیسی در بخش دیگری از سخنان خود با قدردانی از عنایات اخیر رهبر معظم انقلاب اسلامی به دستگاه قضایی بابت تلاش های مربوط به جلوگیری از تعطیلی واحدهای تولیدی، این فرمایشات را موجب سنگین تر شدن مسئولیت قوه قضاییه دانست و افزود: برخی تصور می کنند که کار دستگاه قضایی فقط بگیر و ببند است. البته ما در خصوص متجاسران به قانون و هنجارشکنان، قطعا بگیر و ببند هم داریم منتها امروز یکی از کارهای جدی ما در حوزه نظارت و قضاوت، ایجاد گشایش برای تولیدکنندگان، کارآفرینان، صاحبان سرمایه و فعالان اقتصادی است.</p>
      <p>رئیس قوه قضاییه در ادامه با تاکید بر ضرورت همکاری، انسجام و وحدت همه مردم و دستگاهها، مسئولان را در همه بخشها موظف به انسجام و خدمتگزاری خالصانه به مردم دانست و اظهار کرد: حل مشکلات معیشتی مردم، باید دغدغه اول و اصلی همگان باشد. کنترل بازار و قیمتها مساله بسیار مهمی است که در وهله اول بر عهده دولت است اما اعلام می کنم که دستگاه قضایی با بهره مندی از تمام ظرفیت های خود، در این حوزه به دولت کمک می کند تا فشار بر خانواده های کم درآمد و محرومین کاهش یابد و این همکاری بین دستگاهها برای کاهش فشارهای معیشتی بر مردم، یک وظیفه عمومی است.</p>
      <p>آیت الله رئیسی در بخش دیگری از سخنان خود با اشاره به حوادث اخیر در کشور، ضمن قدردانی از مسئولان قضایی بابت سرکشی بازداشتگاه ها، بر تعیین تکلیف فوری بازداشتیها و پیگیری مستمر وضعیت آنها تاکید کرد و گفت: طبعا با کسانی که در این حوادث، تقصیر کمتری دارند باید برخورد متناسب صورت گیرد و کسانی هم که دست به ایجاد ناامنی و اغتشاش زده اند باید پرونده شان در اختیار دادگاه قرار گیرد تا به جرم آنان به صورت قاطعانه و بر اساس حق و عدل رسیدگی شود.</p>
      <p>رئیس قوه قضاییه در بخش دیگری از سخنان خود، بر لزوم تحلیل همه جانبه فتنه اخیر تاکید کرد و گفت: برخی از اقدامات مانند تلاش برای تخریب زیرساختهای کشور، واقعا کار مردم نیست و باید ردپای اشرار، اغتشاشگران، معاندان و سرویسهای بیگانه در این قبیل رویدادها را به صورت جدی دنبال کرد.</p>
      <p>براساس این گزارش، دکتر اصغر جهانگیر، رئیس سازمان زندانها و اقدامات تامینی و تربیتی کشور نیز با ارائه گزارشی از وضعیت زندانها پس از حوادث اخیر و اعلام آماری از بازداشتیها، تصریح کرد: خوشبختانه سه استان کشور در جریان این اتفاقات، هیچگونه ورودی به زندان نداشته اند. تا کنون نیز در کل کشور، تعداد قابل توجهی از دستگیر شدگان آزاد شده اند که با پیگیری دادستان تهران و بازپرسها که تا ساعت 2 نیمه شب گذشته مشغول کار بودند، آمار این افراد افزایش می یابد.</p>
    </article>
  </body>
</html>