<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/25/allerta-rossa-in-emilia-romagna-il-ticino-esonda-a-pavia-top10_20191125_111000/"/>
    <meta property="og:site_name" content="Askanews"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="Allerta rossa in Emilia Romagna, il Ticino esonda a Pavia"/>
    <meta property="og:description" content="Milano, 25 nov. (askanews) – Allerta rossa per la pianura emiliana emessa dalla Protezione Civile dell’Emilia Romagna a partire dalla mezzanotte. La piena del fiume Po supererà la soglia 3 di allarme, mentre, come previsto, la notte scorsa il Ticino è esondato nel rione del Borgo Basso a Pavia. Questa mattina le strade e i […]"/>
  </head>
  <body>
    <article>
      <h1>Allerta rossa in Emilia Romagna, il Ticino esonda a Pavia</h1>
      <h2>E da mercoledì nuova perturbazione atlantica</h2>
      <address>
        <time datetime="2019-11-25T10:10:00+00:00">25 Nov 2019, 10:10</time>
      </address>
      <figure>
        <img src="http://www.askanews.it/wp-content/uploads/2019/11/20191125_110949_02F9FCDA.jpg"/>
      </figure>
      <p>Milano, 25 nov. (askanews) – Allerta rossa per la pianura emiliana emessa dalla Protezione Civile dell’Emilia Romagna a partire dalla mezzanotte. La piena del fiume Po supererà la soglia 3 di allarme, mentre, come previsto, la notte scorsa il Ticino è esondato nel rione del Borgo Basso a Pavia. Questa mattina le strade e i cortili che costeggiano il fiume sono completamente allagate e la protezione civile sta assistendo i residenti. L’acqua, dopo aver rotto gli argini, ha invaso il piano terra delle abitazioni. Al momento il livello dell’acqua al Ponte coperto ha toccato i 3.75 metri sullo zero idrometrico. Sul posto, oltre al sindaco Fabrizio Fracassi, sono intervenuti anche i vigili del fuoco, il 118, la polizia locale e le forze dell’ordine.</p>
      <p>L’Italia, dunque, si lecca le ferite. Il maltempo che ha creato non pochi disagi in questi giorni, ma anche per gran parte del mese di novembre, tornerà con una nuova ondata mercoledì. Il team del sito iLMeteo.it comunica che oggi le ultime piogge interesseranno il Sud Italia e inizialmente ancora il Nordovest e l’Emilia Romagna, il tempo migliorerà decisamente nella giornata di martedì con il sole che sarà prevalente, salvo qualche annuvolamento e la formazione di possibili nebbie sulla Pianura Padana. Ma tra mercoledì e giovedì una nuova perturbazione atlantica interesserà dapprima il Nord, da Ovest verso Est, quindi il settore tirrenico (dalla Toscana alla Campania). Pioverà ancora intensamente in Liguria e in Piemonte, ma per fortuna già dalla serata di mercoledì si avrà un generale miglioramento.</p>
      <p>Nel frattempo alle 10 è stata riaperta l’autostrada A21 Torino-Piacenza che era stata interrotta nei pressi dello svincolo di Asti a causa del maltempo. Lo ha comunicato la società di gestione Satap.”A seguito degli eccezionali eventi atmosferici che nella giornata di ieri hanno colpito l’intera area dell’Astigiano – si legge nella nota -, sull’Autostrada A21 si è verificata, anche in conseguenza dell’innalzamento dei livelli idrici del Rio Triversa e, più in generale, dell’aumento delle quote di falda, l’erosione di una porzione del manto stradale, provocando una frattura dell’infrastruttura in corrispondenza della carreggiata in direzione Torino, nei pressi dello svincolo di Asti.L’evento non ha determinato danni o lesioni agli utenti in transito”.</p>
      <p>Int5</p>
    </article>
  </body>
</html>