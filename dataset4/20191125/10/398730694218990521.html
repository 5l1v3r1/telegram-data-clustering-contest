<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/vetenskap/ny-rekordniva-for-vaxthusgaser-i-atmosfaren/"/>
    <meta property="og:site_name" content="DN.SE"/>
    <meta property="article:published_time" content="2019-11-25T10:05:21+00:00"/>
    <meta property="og:title" content="Ny rekordnivå för växthusgaser i atmosfären"/>
    <meta property="og:description" content="Halterna av växthusgaser i atmosfären ökar i allt snabbare takt och nådde nya rekordnivåer förra året."/>
  </head>
  <body>
    <article>
      <h1>Ny rekordnivå för växthusgaser i atmosfären</h1>
      <address><time datetime="2019-11-25T10:05:21+00:00">25 Nov 2019, 10:05</time> by <a rel="author" href="https://www.dn.se/av/jannike-kihlberg/" target="_blank">Jannike Kihlberg</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/25/674f7a40-0a02-4f78-9dcd-3257102e207f/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Ett kolkraftverk i tyska Gelsenkirschen.<cite>Foto: Rex/TT</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/25/a00a2296-abc6-44f0-abbd-c3068a755c65/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: Foto: AP/TT Bildmontage: Maria Westholm</cite>
          </figcaption>
        </figure>
      </slideshow>
      <p>
        <b>Halterna av växthusgaser i atmosfären ökar i allt snabbare takt och nådde nya rekordnivåer förra året. Halterna av koldioxid har inte varit så höga på miljontals år, visar en ny rapport från Världsmeteorologiska organisationen.<br/></b>
        <a href="https://ext.dn.se/qs/widgets/arkku/knappar_swiper/index_singel_4.html?id=42190&amp;TyyppiID=48&amp;security=oLxOe"> Länk till grafik</a>
      </p>
      <p><b>Halten av koldioxid i atmosfären </b>låg på 407,8 miljondelar (ppm) under 2018. Det var en ökning från de 405,5 miljondelar som noterades 2017. Ökningstakten är högre än genomsnittet för de senaste tio åren. Koldioxid står för den i särklass största delen, 80 procent, av växthusgasernas  uppvärmande effekt. Koldioxidhalten är nu 47 procent högre än den var under förindustriell tid på 1750-talet.</p>
      <p>Det visar Växthusgasbulletinen, en rapport om koncentrationer av växthusgaser i atmosfären som Världsmeteorologiska organisationen, WMO, sammanställer varje år. </p>
      <p>– Det är viktigt att komma ihåg att förra gången jorden upplevde jämförbara halter av koldioxid var för 3-5 miljoner år sedan. På den tiden var temperaturen 2 till 3 grader varmare än i dag och havsnivån var 10 till 20 meter högre, säger Petteri Taalas, generalsekreterare för WMO.</p>
      <p>– Det finns inga tecken på en inbromsning, och definitivt inte en minskning när det gäller koncentrationen av växthusgaser i atmosfären, trots alla löften om klimatåtgärder som länderna gett inom Parisavtalet. Vi måste gå från löften till handling och öka ambitionsnivån för att säkra mänsklighetens framtida välfärd.</p>
      <p><b>Takten i ökningen </b>av koldioxid har accelererat tre decennier i rad. Under perioderna 1985-1995, 1995-2005 och 2005-2015 har ökningarna ökat från 1,42 miljondelar per år, till 1,86 per år och till 2,06 miljondelar per år. </p>
      <p>Även de kraftiga växthusgaserna metan och lustgas ökade under 2018 jämfört med 2017. Och för båda gäller att ökningen då var större än den var året innan och den var även högre än den genomsnittliga ökningen för de senaste tio åren.</p>
      <p>Metan nådde förra året ett nytt rekord på 1869 miljarddelar (ppb) och ligger nu 159 procent över förindustriell nivå. </p>
      <p>Lustgas uppmättes till 331,1 miljarddelar (ppb), det är 23 procent över förindustriell nivå. </p>
      <p>– Det är oroande att ökningstakten av alla tre växthusgaser som visas är fortsatt hög och att den är accelererande. Inte minst metan som under en period låg relativt konstant men som nu ökat under många år. Det kan vara ett tecken på ”läckande” metan från till exempel permafrost eller andra källor, men det finns stora osäkerheter fortfarande, säger Johan Kuylenstierna, adjungerad professor i naturgeografi vid Stockholms universitet och vice ordförande i Klimatpolitiska rådet.</p>
      <p>– Detta är ju också anmärkningsvärt om än inte förvånande att ökningstakten fortsätter att ligga mycket högt trots Parisavtalet. Det bottnar naturligtvis I en fortsatt stark, ekonomisk utveckling, som är nödvändig, i till exempel Kina och Indien men även i en allt för långsam omställningstakt i de rika länderna. </p>
      <p><b>Växthusgasbulletinen </b>är en i raden av rapporter som publiceras inför FN:s klimatmöte COP25 i Madrid, som inleds nästa vecka. Deras gemensamma budskap är att utvecklingen går åt fel håll om målsättningarna i Parisavtalet ska uppnås. Förra veckan kom <a href="https://www.dn.se/nyheter/varlden/produktion-av-fossila-branslen-for-hog-for-klimatmalen/">en rapport som visade att världens planer för produktion</a> av fossila bränslens om kol, olja och naturgas ligger långt över vad som är förenligt med klimatmålen.</p>
      <p>Med nuvarande planer är världen på väg att år 2030 producera 50 procent mer fossila bränslen än vad som kan förbrännas om den globala uppvärmningen ska begränsas till 2 grader. När det gäller att hålla uppvärmningen kring 1,5 grader, då ger produktionsplanerna mer än dubbelt så mycket, 120 procent mer, än vad som kan förbrännas.</p>
      <p> </p>
      <details>
        <summary>Fakta. Koldioxid</summary>
        <p>Koldioxid är den växthusgas som står för den i särklass största delen, 80 procent, av den uppvärmande effekten. Den symboliska halten 400 miljondelar passerades första gången under 2015. Många undersökningar visar att höjningen av koldioxidhalten i atmosfären beror på förbränning av fossila bränslen. Koldioxiden stannar i atmosfären i hundratals år och ännu längre i haven.</p>
        <p>Metan står för ungefär 17 procent av den uppvärmande effekten. När det gäller metan kommer ungefär 40 procent av utsläppen från naturliga källor som våtmarker medan 60 procent kommer från mänskliga aktiviteter som utvinning av fossila bränslen, boskapsuppfödning, risodling och eldning av biomassa.</p>
        <p>Lustgas står för ungefär 6 procent av uppvärmningen. Utsläppen av lustgas kommer till 60 procent från naturliga källor, medan 40 procent är orsakade av mänsklig påverkan, det inkluderar hav och jord, eldning av biomassa, användning av gödningsmedel.</p>
        <p>
          <i>Källa: WMO</i>
        </p>
      </details>
    </article>
  </body>
</html>