<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641963/%D8%AA%D8%B1%DA%A9%DB%8C%D8%A8-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%85%D9%82%D8%A7%D8%A8%D9%84-%D9%86%D8%B3%D8%A7%D8%AC%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T10:49:00+00:00"/>
    <meta property="og:title" content="ترکیب احتمالی استقلال مقابل نساجی مازندران"/>
    <meta property="og:description" content="استقلال امروز در حالی به مصاف نساجی می رود که دو هدف بزرگ در سر دارد؛ اول سبقت از رقیب دیرینه در جدول بعد از 1300 روز، دوم کم کردن..."/>
  </head>
  <body>
    <article>
      <h1>
        <a href="https://www.bultannews.com/fa/news/641963/%D8%AA%D8%B1%DA%A9%DB%8C%D8%A8-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%85%D9%82%D8%A7%D8%A8%D9%84-%D9%86%D8%B3%D8%A7%D8%AC%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86">ترکیب احتمالی استقلال مقابل نساجی مازندران</a>
      </h1>
      <h2>استقلال امروز در حالی به مصاف نساجی می رود که دو هدف بزرگ در سر دارد؛ اول سبقت از رقیب دیرینه در جدول بعد از 1300 روز، دوم کم کردن...</h2>
      <address><time datetime="2019-11-25T10:49:00+00:00">25 Nov 2019, 10:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بعد از پنج برد متوالی در لیگ برتر و سرو سامان دادن به وضعیت اسفناک روزهای ابتدایی حالا استراماچونی و شاگردانش آماده رسیدن به اهداف بزرگ خود در سفر به شمال ایران هستند. شکست رقیب دیرینه برابر حریف مسجدسلیمانی این فرصت را در اختیار آبی ها قرار داد تا امروز با کسب حداقل امتیاز هم بتوانند طعم سبقت از پرسپولیس را بچشند گرچه این می تواند اولین هدف مرد ایتالیایی و شاگردان آماده و سرحالش در بازی امروز باشد.</p>
      <p>استقلالِ استراماچونی تا قبل از وقفه لیگ برتر به تیمی ترسناک تبدیل شده بود، تیمی که در بازی های خود به کمتر از چند گل رضایت نمی داد و از آن مهم تر ارائه گر فوتبالی هجومی و تماشاگرپسند هم بود. حالا این تیم بعد از وقفه دو هفته ای باید امروز در اولین سفر خود با سکاندار ایتالیایی در شمال مقابل نساجی به میدان برود که روزهای پرتنشی را تجربه کرد. آبی ها اگر بتوانند از بازی امروز با دست پر خارج شوند قطعا یکی از مدعیان اصلی قهرمانی نیم فصل و حتی پایان فصل خواهند بود.</p>
      <p>در ترکیب امروز سیدحسین حسینی همچنان انتخاب اول برای حراست از درون دروازه است، مرد شماره یک آبی ها برای ثبت کلین شیت چهارم طی دو هفته گذشته تمرینات پرفشاری را پشت سر گذاشت و از آمادگی بالایی برای تبدیل شدن به نقطه اطمینان سرمربی و طرفداران برخوردار است.</p>
      <p>با خط خوردن محمد دانشگر به دلایل مسائل انضباطی امروز در شهر خسته ساختار تدافعی استقلال با یک تغییر بزرگ روبرو خواهد شد. بازگشت روزبه چشمی به مثلث دفاعی و قرار گرفتن در کنار عارف غلامی و سیاوش یزدانی چهره دیگری به این نقطه کلیدی در تیم استراماچونی می بخشد. جالب این که تا قبل از بی انضباطی دانشگر، استراماچونی در طول هفته روی استفاده از همان ترکیب همیشگی برنامه داشت و روزبه در افکار او جایی نداشت.</p>
      <p>در دو جناح هروه میلیچ کروات همچنان انتخاب اول به عنوان بال چپ و وریا غفوری به عنوان انتخاب اصلی در نقش بال راست در سیستم 2-5-3 مد نظر مرد ایتالیایی خواهند بود، دو بازیکنی که نقشی غیرقابل انکار در نتایج و بازی های خوب استقلال تا قبل از وقفه لیگ داشتند و امروز هم رفت و برگشت های آنها می تواند تعیین کننده باشد.</p>
      <p>مثلث میانه میدان استقلال هم با علی کریمی، مسعود ریگی و فرشید اسماعیلی آماده و سرحال تشکیل خواهد شد. البته احتمال این که در آخرین لحظات آرش رضاوند شانس بازی در ترکیب اصلی به عنوان جانشین ریگی را پیدا کند، وجود دارد اما آخرین اخبار از تصمیم استراماچونی برای اعتماد به سه نفر اول حکایت دارد.</p>
      <p>اما برای فتح شهر خسته و رسیدن به ششمین برد متوالی در لیگ برتر تمام امیدهای استراماچونی به زوج مرگباری دوخته شود که در هفته های گذشته به کمتر رقیبی رحم کرده است. زوج شیخ دیاباته تنومند و بلند قامت در کنار مهدی قائدی ریزنقش، تکنیکی و سرعتی تا حدی فوق العاده کار کرده که استراماچونی دیگر گله ای از بابت نخریدن مهاجم از سوی باشگاه به زبان نیاورده است.</p>
      <p>با این تفاسیر می توان ترکیب احتمالی استقلال در چیدمان 2-5-3 در بازی امروز با نساجی در ورزشگاه شهید وطنی قائمشهر را به این شرح دانست؛</p>
      <p>
        <b>سیدحسین حسینی؛ روزبه چشمی، سیاوش یزدانی، عارف غلامی؛ وریا غفوری، هروه میلیچ، علی کریمی، مسعود ریگی، فرشید اسماعیلی؛ شیخ دیاباته و مهدی قائدی.</b>
      </p>
    </article>
  </body>
</html>