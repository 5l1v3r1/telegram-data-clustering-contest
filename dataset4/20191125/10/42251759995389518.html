<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Rukomet/a315607-Gorenje-jedini-predstavnik-regiona-u-grupama-EHF-kupa.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T10:07:00+00:00"/>
    <meta property="og:title" content="Gorenje jedini predstavnik regiona u grupama EHF kupa"/>
    <meta property="og:description" content="Rukometaši Gorenja iz Velenja biće jedini predstavnici regiona u grupnoj fazi EHF kupa, koja startuje u februaru 2020. godine."/>
  </head>
  <body>
    <article>
      <h1>Gorenje jedini predstavnik regiona u grupama EHF kupa</h1>
      <h2>Rukometaši Gorenja iz Velenja biće jedini predstavnici regiona u grupnoj fazi EHF kupa, koja startuje u februaru 2020. godine.</h2>
      <address><time datetime="2019-11-25T10:07:00+00:00">25 Nov 2019, 10:07</time> by <a rel="author">Igor Jagličić</a></address>
      <figure>
        <img src="https://sportklub.rs/Picture/170427/jpeg/Gorenje-Velenje"/>
        <figcaption>
          <cite>Getty Images/Matthias Kern</cite>
        </figcaption>
      </figure>
      <p>Oni će prethodno saznati svoje protivnike, posle žreba koji će se u četvrtak obaviti u sedištu evropske kuće rukometa u Beču.</p>
      <p>Svi ostali klubovi sa prostora bivše Jugoslavije eliminisani su u kvalifikacijama.</p>
      <p>Upravo su Velenjčani u poslednjoj rundi izbacili skopski Metalurg, dok je Nekse iz Našica ispao posle prave drame u dvomeču sa Benfikom, zahvaljujući manjem broju postignutih golova u gostima. Zanimljivo, lisabonski Orlovi su prethodno izbacili i ekipu Dubrave.</p>
      <p>U drugoj rundi kvalifikacija eliminisana su još dva predstavnika Severne Makedonije, Pelister i Butel, baš kao i klubovi iz Srbije, Metaloplastika i Vojvodina.</p>
      <p>Za ekipu Poreča prejak je bio francuski Eks An Provan, a slovenačka Riko Ribnica položila je oružje pred SKA Minskom.</p>
      <p>Lovćen i banjalučki Borac, zaustavljeni su već u prvom kolu od Vojvodine, odnosno Olimpijakosa.</p>
      <p>U grupnoj fazi takmičenja, koju će prenositi Sport Klub, igraće nemački predstavnici Rajn-Nekar Leven, Melsungen, Fikse Berlin i Magdeburg, zatim španski klubovi Ademar Leon, Liberbank Kvenka i Logronjo La Rioha, francuski Nim, Nant i Eks An Provan, danski Bjeringbro-Silkeborg i Holstebro, mađarska Tatabanja, poljska Gvardija iz Opola, portugalska Benfika i Gorenje iz Velenja.</p>
      <figure>
        <iframe data-src="https://twitter.com/ehf_ec/status/1198678205898665985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>