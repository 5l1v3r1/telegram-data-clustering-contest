<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-soros-angela-merkeltol-varta-a-segitseget/"/>
    <meta property="og:site_name" content="lokál"/>
    <meta property="article:published_time" content="2019-11-25T10:39:42+00:00"/>
    <meta property="og:title" content="Soros György Angela Merkeltől várta a segítséget"/>
    <meta property="og:description" content="Minden követ igyekezett megmozgatni Soros György annak érdekében, hogy az új Európai Bizottságban Magyarország ne kaphassa meg a bővítési és szomszédságpolitikai portfóliót."/>
  </head>
  <body>
    <article>
      <h1>Soros György Angela Merkeltől várta a segítséget</h1>
      <address><time datetime="2019-11-25T10:39:42+00:00">25 Nov 2019, 10:39</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2018/03/K_EPA20100127065-1280x852.jpg"/>
      </figure>
      <p>
        <b>Minden követ igyekezett megmozgatni Soros György annak érdekében, hogy az új Európai Bizottságban Magyarország ne kaphassa meg a bővítési és szomszédságpolitikai portfóliót. Nemzetbiztonsági forrásból származó értesüléseink szerint a tőzsdespekuláns egy általa is támogatott, befolyásos német szervezet elnökén keresztül akart ennek eléréséhez segítséget kérni Angela Merkel kancellártól. Ám a milliárdos, akinek az előző ciklusban több mint kétszáz szövetségese volt az Európai Parlamentben, ezúttal kudarcot vallott – számol be a <a href="https://magyarnemzet.hu/belfold/angela-merkeltol-varta-a-segitseget-soros-gyorgy-7523588/">Magyar Nemzet</a>.</b>
      </p>
      <p>November elején Soros György felhívta telefonon a Német Külpolitikai Társaság (DGAP) elnökét, Daniela ­Schwarzert (képünkön), és a milliárdos azt kérte tőle, járjon közbe Angela Merkel német kancellárnál azért, hogy ne a magyar biztosjelölt kapja a bővítési és szomszédságpolitikai portfóliót az új Európai Bizottságban – <a href="https://magyarnemzet.hu/belfold/angela-merkeltol-varta-a-segitseget-soros-gyorgy-7523588/">értesült megbízható nemzetbiztonsági forrásból a lap</a>.</p>
      <p>A befolyásos tőzsde­spekuláns a beszélgetés során azt hangoztatta, végzetes veszélyt jelentene az európai integráció egész külső hitelességére, ha a magyar kormány delegálna tisztviselőt a kérdéses posztra. Soros mindezt azzal igyekezett alátámasztani, hogy szerinte Orbán Viktor magyar kormányfőnek túl szoros és az unióra nézve kockázatos a kapcsolata az oroszokkal és a törökökkel.</p>
      <p>Schwarzer magán a telefonhíváson nem csodálkozott, mivel személyesen ismeri Sorost, pár havonta beszélni is szoktak egymással telefonon, már csak azért is, mert a milliárdos Nyílt Társadalom Alapítványok hálózata a DGAP egyik támogatója. A kérés ugyanakkor meglepte őt, és próbálta elmagyarázni Sorosnak, hogy „a dolgok nem így működnek”. Közölte, hogy felhívni még fel tudná a kancellárt, de az teljesen kizárt, hogy ennyire direkt politikai tanácsot adjon neki. Soros György nehezen fogadta el az elutasítást, és próbálta győzködni Schwarzert az ügy jelentőségéről. Ennek ellenére információink szerint Schwarzer közbenjárása elmaradt, a magyar jelölt, Várhelyi Olivér pedig bővítési biztos lesz.</p>
      <p>Ismert, hogy a magyar kormány eredetileg Trócsányi László volt igazságügyi minisztert jelölte az Ursula von der Le­yen vezetése alatt megalakuló bizottságba, az ő személyét azonban – részben a Soros-hálózat vádaskodásai alapján indult Magyarország elleni uniós eljárások miatt – az Európai Parlament jogi szakbizottsága elutasította. Meghallgatása előtt, az esetleges kinevezése ellen nemcsak a balliberális EP-képviselők, hanem a Nyílt Társadalom Alapítványok támogatási listáján szereplő magyarországi Helsinki Bizottság is szót emelt.</p>
      <p>Soros nagyrészt az évtizedek alatt kiépült alapítványi hálózatának köszönheti erejét. A hozzá közvetlenül vagy a finanszírozásuk által köthető szervezetek jellemzően karitatív és jogvédő álca alatt jelentek meg a rendszerváltás körüli években Kelet-Európa-szerte, de a világ gazdasági és politikai központjaiban is vannak hídfőállá­saik. A milliárdos befolyásáról 2016 augusztusában a DC Leaks nevű szivárogtatóportál nyújtott plasztikus képet, amikor publikálta a Nyílt Társadalom Alapítványok európai központjának belső adatbázisából származó dokumentumokat.</p>
      <p>A Megbízható szövetségesek az Európai Parlamentben 2014–2019 nevű kiadvány a 751 EP-képviselőből 226-ot sorol fel, vagyis az anyag szerint a Soros-hálózatnak több megbízható szövetségese volt az előző ciklusban a képviselők között, mint amennyi a legnagyobb, néppárti frakció akkori összlétszáma (215 fő). Többségük részt vett a Magyarország elleni irányuló, úgynevezett 7. cikkely szerinti eljárás kezdeményezésében is.</p>
      <p>Az OSF listáján olyan nevek szerepeltek, mint Martin Schulz, az Európai Parlament volt elnöke és a szociál­demokraták egyik erős embere; Olli Rehn, az idő szerint gazdasági és pénzügyi biztos; Gianni Pittella, a szociáldemokrata frakció egykori vezetője; Alexander Lambsdorff, az EP akkori alelnöke; illetve Elmar Brok, Sophie in’t Veld, Ulrike Lunacek és Guy Verhofstadt. Utóbbi a Momentumot is soraiban tudó liberális pártszövetség képviselőcsoportját irányította és irányítja most is – írja a <a href="https://magyarnemzet.hu/belfold/angela-merkeltol-varta-a-segitseget-soros-gyorgy-7523588/">Magyar Nemzet</a>.</p>
      <p>Időközben fény derült arra is, hogy a milliárdos brüsszeli alapítványának tucatnyi EP-akkreditációval rendelkező lobbistája van, akik szinte hetente találkoztak a Jean-Claude Juncker vezette előző Európai Bizottság képviselőivel. Juncker pedig egy alkalommal régi barátjaként nyilatkozott Sorosról, akivel – más biztostársaihoz hasonlóan – többször találkozott a hivatali ideje alatt. A milliárdos szoros kapcsolatot tart fenn továbbá olyan vezetőkkel, mint Emmanuel Macron francia elnök és Jyrki Katainen, a magyar kormánnyal szemben hiperkritikus finn miniszterelnök.</p>
      <p>Beszámoltunk korábban arról is, hogy Soros a sajtó egy részének és a liberális értékrendet képviselő civil szervezeteknek juttatott támogatásait előszeretettel használja fel a választások befolyásolására vagy éppen arra, hogy démonizálja ellenfeleit.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-tobb-mint-tizezer-migrans-van-bosznia-hercegovinaban/">Több mint tízezer migráns van Bosznia-Hercegovinában</a>
        </li>
        <li>
          <a href="https://www.lokal.hu/2019-11-illegalis-bevandorlas-a-kormanynak-folytatnia-kell-a-kuzdelmet/">Illegális bevándorlás: A kormánynak folytatnia kell a küzdelmet </a>
        </li>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
      </ul>
    </article>
  </body>
</html>