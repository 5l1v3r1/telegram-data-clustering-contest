<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/evropa/pljacka-veka-u-drezdenu-iz-muzeja-ukradeno-blago-od-milijardu-evra-objavljen-i-snimak-(video)_1070056.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T10:40:00+00:00"/>
    <meta property="og:title" content="Пљачка века у Дрездену: Из музеја украдено благо од милијарду евра - објављен и снимак (ВИДЕО)"/>
    <meta property="og:description" content="Један од највећих европских историјских музеја Зелени трезор у Дрездену опљачкан је рано јутрос, а лопови су однели колекцију вредну више од милијарду евра, саопштила је полиција."/>
  </head>
  <body>
    <article>
      <h1>Пљачка века у Дрездену: Из музеја украдено благо од милијарду евра - објављен и снимак (ВИДЕО)</h1>
      <h2>ДРЕЗДЕН - Један од највећих европских историјских музеја "Зелени трезор" у Дрездену опљачкан је рано јутрос, а лопови су однели колекцију вредну више од милијарду евра, саопштила је полиција.</h2>
      <address>
        <time datetime="2019-11-25T10:40:00+00:00">25 Nov 2019, 10:40</time>
      </address>
      <p>У том музеју чува се једна од највећих колекција накита у Европи, а према речима полиције лопови су упали у историјски део који се састоји из два одељка - у коме се чувају блага од периода Августа Другог до 1733. године и блага појединаца. Лопови су наводно украли накит, дијаманте и драго камење чија се вредност процењује до милијарду евра, преноси Дејли мејл позивајући се на Билд.</p>
      <figure>
        <img src="http://www.rtv.rs/sr_ci/evropa/slike/2019/11/25/muzej-drezden-pljacka-.jpg"/>
        <figcaption>ЕПА (RALF HIRSCHBERGER)</figcaption>
      </figure>
      <hr/>
      <p>Објављен снимак пљачке</p>
      <p>Немачка полиција објавила је снимак јутрошње пљачке Зелене ризнице Музеја у Дрездену.</p>
      <p>Пљачкаши су имали батеријске лампе и секире. На снимку са сигурносних камера, које су радиле иако је нестала струја, види се како један од лопова разбија секиром стакло витрине и узима накит из њега.</p>
      <hr/>
      <p>У музеју је око пет сати ујутро дошло до прекида у снабдевању електричном енергијом, а лопови су упали у музеј највероватније кроз прозор, саопштила је полиција и навела да су починиоци још у бекству.</p>
      <p>Саопштено је да је музеј био заштићен "невидљивим" безбедносним системом, као и да је могуће да су лопови имали информације "изнутра".</p>
      <p>На сајту музеја нема информација о пљачки, само је наведено да музеј неће радити због "организационих" разлога.</p>
      <p>Полиција још није објавила шта тачно однето из колекција.</p>
      <p>Једно од највреднијих експоната Дрезденског музеја, 41-каратни природно зелени дијамант, тренутно је на позајмици у Њујорку.</p>
      <p>Међутим, није познато да ли је међу украденим вредностима скулптура Маора обложена смарагдима и веома вредним сафиром који је поклон руског цара Петра I, као и драгуљима украшен симбол богатства једног индијског махараџе.</p>
      <p>Ова пљачка је по вредности украденог блага највећа у историји, претекавши нерешену пљачку Гарднер Музеја у Бостону пре 30 година када је однето 13 уметничких дела вредности 500 милиона долара.</p>
      <figure>
        <iframe src="https://www.youtube.com/embed/sEHr6MAjq2g" width="560" height="314" data-service="Youtube" scrolling="no"/>
      </figure>
    </article>
  </body>
</html>