<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779623/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D9%84%D8%A8%D8%A7%D8%B3-%D9%BE%D8%A7%D8%AF%D8%B4%D8%A7%D9%87-%D8%AF%D8%B1-%D9%81%D8%B1%D9%86%DA%AF-%D8%B7%D9%86%D8%B2-%D8%AA%D9%84%D8%AE%DB%8C-%DA%A9%D9%87-%D8%B4%D9%85%D8%A7-%D8%B1%D8%A7-%D8%A8%D9%87-%D9%88%D8%AC%D8%AF-%D9%85%DB%8C-%D8%A2%D9%88%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:15:17+00:00"/>
    <meta property="og:title" content="لادن نازی با مهر مطرح کرد؛ رونمایی از لباس پادشاه در فرنگ/ طنز تلخی که شما را به وجد می‌آورد"/>
    <meta property="og:description" content="کارگردان نمایش «لباس جدید پادشاه» درباره ویژگی‌های این نمایش و روایت یک اتفاق واقعی در زمان قاجار و به زبانی طنز توضیح داد."/>
  </head>
  <body>
    <article>
      <h1>لادن نازی با مهر مطرح کرد؛ رونمایی از لباس پادشاه در فرنگ/ طنز تلخی که شما را به وجد می‌آورد</h1>
      <address><time datetime="2019-11-25T10:15:17+00:00">25 Nov 2019, 10:15</time> by <a rel="author" href="https://www.mehrnews.com/archive?jr=45" target="_blank">آروین موذن زاده</a></address>
      <p>لادن نازی که این روزها نمایش «لباس جدید پادشاه» را در تماشاخانه سنگلج روی صحنه دارد درباره مضمون این اثر نمایشی به <a href="https://www.mehrnews.com/">خبرنگار مهر</a> گفت: «لباس جدید پادشاه» برعکس نامش که یادآور داستان کوتاه هانس کریستین اندرسن است ارتباطی به این داستان ندارد و تاریخ معاصر ایران را در بستری رئالیستی و فانتزی به تصویر می‌کشد.</p>
      <p>وی ادامه داد: این نمایشنامه واقعه تاریخی سفر احمدشاه قاجار به انگلستان در سال ۱۹۳۰ را به تصویر می‌کشد که در آن با استفاده از تکنیک‌های تئاتر عروسکی و عناصر صحنه مثل نورپردازی و دکور و طراحی لباس به سمت خلق فضایی فانتزی و جادویی رفته‌ایم از همین رو مخاطبان علاوه بر اینکه می‌توانند به دیدن یک اثر نمایشی تاریخی بنشینند و به اطلاعات تاریخی‌شان نیز اضافه شود از شنیدن موسیقی و دیدن تصاویر نمایش نیز حظ بصری ببرند.</p>
      <p>این کارگردان درباره داستان نمایش توضیح داد: در سال ۱۹۳۰ در ایران قانون منع استعمال البسه خارجی توسط مجلس ملی تصویب شده است و همزمان با تصویب این قانون احمدشاه قاجار به انگلستان سفر کرده است اما در خارج از کشور لباس شاه پاره می‌شود و او مجبور است از یک خیاط انگلیسی برای دوخت لباسش کمک بگیرد.</p>
      <p>نازی عنوان کرد: اتفاقات نمایش در انگلستان و در کاخ جرج ششم رخ می‌دهد که در طراحی صحنه تلاش شده است با وجود مینیمالیستی بودن، فضای کاخ انگلیسی به درستی برای مخاطب بازنمایی شود. متن نمایشنامه به‌صورت تراژدی نوشته شده بود اما در اجرا سعی کردم اثری طنازانه خلق شود و مخاطبان با وجودی که شاهد یک طنز تلخ هستند به وجد نیز بیایند و از دیدن این اثر تاریخی، لذت ببرند. این نمایش یک کار کاملا ایرانی است اما با اجراهای آیینی و سنتی که مبتنی بر تکنیک‌های نمایش ایرانی مثل روحوضی هستند، تفاوت دارد و در فضایی واقعی از صحنه‌های خیال انگیز و جادویی بهره می‌برد.</p>
      <p>نمایش «لباس جدید پادشاه» به کارگردانی و طراحی لادن نازی و نویسندگی فرزاد فخری هر شب ساعت ۱۹:۳۰ در تماشاخانه سنگلج به صحنه می‌رود.</p>
      <p>ایمان سلگی، حسین دیوان، بهرام عباسی‌فرد، میرنادر مظلومی، علی قربانخانی، مهبد قناعت پیشه، سمیه قهرمانی، یکتا طبیبی، سپیده زینالی، حسین قاسمی هنر، آندیا حمیدی، مبینا افشار، شکیبا رمضانعلی، عسل عبدالرزاق، ناعمه علمی‌نژاد بازیگران «لباس جدید پادشاه» هستند که از ۳۰ آذرماه اجرای عمومی خود را آغاز کرده است.</p>
    </article>
  </body>
</html>