<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/men/61819/"/>
    <meta property="og:site_name" content="Sanook"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="กินอย่างไรให้หุ่นดี ฟัง ครูนิว Fit-D นักโภชนาการจากรายการคนแปลงร่าง"/>
    <meta property="og:description" content="จากผลลัพธ์ของการออกกำลังกายของตัวเอง สู่รายการที่ช่วยผู้ที่มีน้ำหนักเกินได้เปลี่ยนตัวเอง ปีนี้ วู้ดดี้ วุฒิธร สร้างสรรค์รายการ คนแปลงร่าง Reality โดยคัดเลือก 8 คน เข้าร่วมเปลี่ยนตัวเองภายใน 3 เดือน ซึ่งหลังจากจบซีซั่นแรก ถือว่ารายการประสบความสำเร็จ เพราะผู้ร่วมรายการทั้งหมดน้ำหนักลดลงและสุขภาพดีขึ้น อย่าง ขนมเค้ก-ณธรรศ บุญหล้า ผู้ช่วยเชฟก็ทำสถิติลดน้ำหนักไปกว่า 50 กก."/>
  </head>
  <body>
    <article>
      <h1>กินอย่างไรให้หุ่นดี ฟัง ครูนิว Fit-D นักโภชนาการจากรายการคนแปลงร่าง</h1>
      <address><time datetime="2019-11-25T10:03:00+00:00">25 Nov 2019, 10:03</time> by <a rel="author">Kittikun M.</a></address>
      <p>จากผลลัพธ์ของการออกกำลังกายของตัวเอง สู่รายการที่ช่วยผู้ที่มีน้ำหนักเกินได้เปลี่ยนตัวเอง ปีนี้ วู้ดดี้ วุฒิธร สร้างสรรค์รายการ คนแปลงร่าง Reality โดยคัดเลือก 8 คน เข้าร่วมเปลี่ยนตัวเองภายใน 3 เดือน ซึ่งหลังจากจบซีซั่นแรก ถือว่ารายการประสบความสำเร็จ เพราะผู้ร่วมรายการทั้งหมดน้ำหนักลดลงและ<a href="https://www.sanook.com/men/extreme/">สุขภาพ</a>ดีขึ้น อย่าง ขนมเค้ก-ณธรรศ บุญหล้า ผู้ช่วยเชฟก็ทำสถิติลดน้ำหนักไปกว่า 50 กก.</p>
      <p>สำหรับกุญแจของการลดน้ำหนักให้ประสบความสำเร็จ นอกจากกำลังใจจากตัวเอง เหล่าเทรนเนอร์และนักโภชนาการที่คอยให้คำแนะนำในเรื่องของการออกกำลังกายโภชนาการอาหาร รวมถึงสอนแนวคิดดีๆ เกี่ยวกับการดูแลสุขภาพแบบยั่งยืน ก็มีส่วนสำคัญไม่แพ้กัน</p>
      <p> </p>
      <figure>
        <img src="https://s.isanook.com/me/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21lLzAvdWQvMTIvNjE4MTkvMzQuanBn.jpg"/>
      </figure>
      <p>วันนี้ <b>sanook</b> มีโอกาสได้พูดคุยกับ <b><a href="http://campus.sanook.com/1183409/">ครู</a>นิว-วีระเดช ผเด็จพล</b> Co-founder ของ Fit-D และครูสอนเทรนเนอร์ด้านโภชนาการหลักสูตร Personal Trainer ประจำสถาบัน FIT (Fitness Innovation Thailand) เกี่ยวกับวิธีดูแลตัวเองเบื้องต้น พร้อมตอบคำถามสุขภาพคาใจที่หนุ่มๆ หลายคนอยากรู้</p>
      <p>
        <b>ทำไมลดน้ำหนักไม่ควรมีชีทเดย์</b>
      </p>
      <p>ชีทเดย์จะเป็นตัวที่ทำให้เราน้ำหนักไม่ลง เพราะวันที่เราชีท เราชีทมหาศาล ถ้าเกิดคิดง่ายๆ เหมือนกับจันทร์-ศุกร์ เราลดไปได้ 1,000 แคลฯ ชีทเดย์เราอาจจะเติมมา 1,000 แคลฯ ก็ได้ เพราะฉะนั้นเราจะเหมือนวนลูปวงจรอุบาทอยู่แบบนั้น  หากอยากกินขนมเลือกกินเล็กๆ น้อยๆ แล้วแบ่งให้คนอื่นกิน หรือเก็บไว้กินหลายๆ วัน ยังจะดีกว่า เพราะถ้าเกิดเราหวังว่าเราจะได้กินตามใจวันหนึ่งมันจะเป็นวันที่ระเบิดลงหมดทุกอย่าง</p>
      <p>
        <b>อยากรูปร่างดีขึ้นต้องทำยังไง</b>
      </p>
      <p><b>ปรับเรื่องของการกินก่อน</b> กินอาหารที่มาจากธรรมชาติเป็นหลัก แบ่งเป็น ผัก 1 ส่วน คาร์โบไฮเดรต 1 ส่วน เนื้อสัตว์ 1 ส่วน พยายามปรุง<a href="https://www.sanook.com/women/14304/">แต่ง</a>น้อยๆ แต่ยังสามารถคงรสชาติที่เราชอบไว้ได้<b> เคลื่อนไหวร่างกายให้มากขึ้น</b> องค์การอนามัยโลกแนะนำ 150 นาทีต่อหนึ่งสัปดาห์ เพราะฉะนั้นอย่างน้อยทำให้ได้ตามเกณฑ์มาตรที่เขากำหนดมา <b>การนอน</b> ก็สำคัญต้องนอนให้มีคุณภาพ 7-8 ชั่วโมงต่อวัน สุดท้ายอย่าลืมจัดการความเครียดด้วย คนส่วนใหญ่จะลดน้ำหนักไม่ได้ถ้ายังมีความเครียดอยู่</p>
      <figure>
        <img src="https://s.isanook.com/me/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21lLzAvdWQvMTIvNjE4MTkvNTY0NzQ1MzVfMTAxNTU4NzcxMjE5NDY5MDFfODUuanBn.jpg"/>
      </figure>
      <p>
        <b>ทุกคนควรกินอาหารที่ปรุงน้อย</b>
      </p>
      <p>อาหารจากธรรมชาติจะมีสารอาหารที่มีประโยชน์และครบ อาหารที่ปรุงแต่งเยอะสารอาหารจะไม่สมดุล แถมอาหารจากธรรมชาติส่วนใหญ่จะแคลฯ น้อย สมมุติทำอาหารคล้ายๆ กันเลย อันหนึ่งปรุงแต่งขึ้นมาใหม่ กับอันหนึ่งเนื้อไก่ ผัก ข้าว มาทำ แคลอรี่มันจะต่ำมาก ถ้าปรุงต้องมาดูว่าใช้อะไรปรุง พยายามใช้รสชาติของธรรมชาติในการปรุงอาหาร เช่น อยากได้รสหวานใช้ผักที่มีรสหวานลงไปผสม พริก มะนาว ต่างๆ มันจะช่วยให้สุขภาพดี แต่ไม่ใช่ว่าจะอัด น้ำตาล โซเดียม หรือใช้ผงปรุงรส ซึ่งบางคนชอบใช้พวกนี้</p>
      <p>
        <b>แล้วไขมันกับน้ำตาลอะไรน่ากลัวกว่ากัน</b>
      </p>
      <p>สำหรับผม ผมให้น้ำตาล เพราะกินง่ายแล้วไม่ค่อยรู้ตัว สมมุติเรากินของที่มีน้ำตาลเยอะๆ กับของที่มีไขมันเยอะๆ เราจะไม่ค่อยกลัวของที่มีน้ำตาลเยอะ เช่น เรากินน้ำแข็งใส บิงซู ได้ทั้งๆ ที่น้ำตาลอาจจะเยอะมาก แต่ให้เรากินน้ำมันสัก 2 ช้อนโต๊ะ ซึ่งแคลฯ น้อยกว่า เราไม่กล้ากิน น้ำตาลเป็นสิ่งที่เราเสพติดด้วย สมองเราจะเสพติดความหวานนั้นๆ ตอนแรกหวานนิดเดียวอาจจะอยากกินหวานเพิ่มขึ้นในอนาคต</p>
      <p>
        <b>กิน 8 หยุด 16 ชั่วโมงดีไหม ?</b>
      </p>
      <p>ผมมองว่าเป็นขั้นกว่า เหมือนเกินไป ในมุมมองของผม 12 -12 โอเคกว่า แล้วเป็นการเริ่มต้นที่ดีด้วย ถ้าสมมุติเรานอน 8 ชั่วโมง เรางดกินก่อนที่เราจะนอนสัก 4 ชั่วโมง มันเพียงพอแล้ว ขณะที่ช่วงเวลาที่อดกับช่องเวลาที่กินมันไม่ได้มีความสัมพันธ์กับเรื่องของประสิทธิภาพของการลดน้ำหนักมากหรือน้อย สิ่งที่มีผล คือ แคลอรี่ แต่เมื่อไหร่ก็ตามที่เราจำกัดช่วงเวลาการกินให้น้อยลง มันก็มีแนวโน้มที่เราจะได้รับแคลอรี่น้อยลง</p>
      <figure>
        <img src="https://s.isanook.com/me/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21lLzAvdWQvMTIvNjE4MTkvNzQ0OTU5NDNfMTAxNTYzNDU3NjQyMDE5MDFfMTAuanBn.jpg"/>
      </figure>
      <p>
        <b>ติดกาแฟ ติดเครื่องดื่มต่างๆ ทำยังไงดี</b>
      </p>
      <p>ผมติดกาแฟนะ และผมก็ไม่มีทางที่จะดื่มอเมริกาโน่ได้ แต่เพียงแต่เราจะทำอย่างไรให้เครื่องดื่มของเรามีแคลอรี่น้อยสุด สิ่งที่ทำให้แคลฯเยอะก็พวกท็อปปิ้งต่างๆ กับสอง คือ ลดความหวานลง มันเหมือนเรากินตามเดิมแต่แคลอรี่มันจะค่อยๆ ลดลง บางคนติดชาผมก็ไม่บอกว่าไม่ให้กินเลยนะ เพราะมันไม่มีทางทำได้เพราะคุณยังเสพติดพฤติกรรมนี้อยู่ คุณก็แค่กินแก้วที่มันเล็กลง กินให้หวานน้อยลง อะไรแบบนี้เป็นต้น แล้วค่อยๆ ปรับให้มันดีขึ้น</p>
      <p>
        <b>กินน้อย คือ หนทางสู่ความผอม ?</b>
      </p>
      <p>อยากลดน้ำหนักต้องกินน้อยๆ อย่างที่ผมบอกลดน้ำหนักกินให้เยอะที่สุดเท่าที่แคลอรี่โดยรวมมันยังน้อยกว่าใช้ออกไป คนชอบตีความเรื่องกินให้น้อยกว่าใช้ออกไป คือ กินน้อยซึ่งมันไม่ใช่ ถ้าสมมุติผมใช้วันละ 4,000 แคลฯ ผมกิน 3,500 แคลฯ ผมก็ลดน้ำหนักได้ แต่บางคนจะมองว่ากิน 1,000 แคลฯพอ ซึ่งมันไม่ใช่ไม่ควรกินน้อย</p>
      <p>เราชอบมองกันที่แคลอรี่เป็นหลัก แต่ไม่ได้มองถึงคุณภาพของแคลอรี่นั้น หมายถึง คุณภาพของสารอาหาร อันนี้ 150 แคลฯ กินได้ แต่เราไม่ได้มองว่ามันดีหรือเปล่า ซึ่งอาหารที่ปรุงแต่งส่วนมากมันจะไม่ค่อยมีคุณภาพนัก มันจะมีแค่คาร์โบไฮเดรต น้ำตาล ไขมัน แต่พอเรากินพวก ผัก ผลไม้ 100 แคลฯ ในนั้นจะมีวิตามิน แร่ธาตุ ต่างๆ ใยอาหารอยู่ด้วย มันจะมีความแตกต่างกัน</p>
      <figure>
        <img src="https://s.isanook.com/me/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21lLzAvdWQvMTIvNjE4MTkvNzcxOTk0OThfMTAxNTYzODExMDc1ODE5MDFfMjQuanBn.jpg"/>
      </figure>
      <p>
        <b>กินผักทำให้หิวเร็วขึ้น ?</b>
      </p>
      <p>กินผักไม่ได้ทำให้เราหิวเร็ว แต่บางทีที่เราหิว เพราะว่าเรากินแต่ผักอย่างเดียว เราไม่มีอย่างอื่นเข้ามาร่วมด้วย จริงๆ สลัดผักก็ไม่ได้เป็นแนวทางที่ดี มันควรจะมีโปรตีนร่วมด้วย โปรตีนจะมีความสำคัญมากสำหรับคนลดน้ำหนัก โปรตีนจะมีความสำคัญกับฟังก์ชันต่างๆ ในร่างกายด้วย  </p>
      <p>
        <b>ทำไมเราถึงต้องดูแลตัวเอง</b>
      </p>
      <p>ผมคิดในเรื่องของคุณภาพชีวิต บางทีเราคิดว่าสิ่งที่เราทำอยู่มันโอเคแล้ว แต่เราไม่เคยไปถึงสิ่งที่ดีกว่า จริงๆ แล้วมันควรจะทำให้คุณภาพชีวิตดีตั้งแต่ตอนแรก ลองกลับมาสำรวจตัวเองดูว่าเรามีความสุขระหว่างวันจริงไหม อารมณ์ความรู้สึกในแต่ละวันของเราเป็นอย่างไรบ้าง เคยไหมแค่ตื่นมาก็สึกเหนื่อยแล้ว นั่นแปลว่าไม่ดีสิ แต่เรากำลังหลอกตัวเองอยู่ว่าเดี๋ยวก็ดีขึ้น ซึ่งมันไม่จริง ยิ่งอายุมาก ยิ่งแย่ลง อายุมันจะมีผลกับร่างกายสุขภาพต่างๆ ถ้าเราปล่อยไปเรื่อยๆ เรารอให้จนถึงวันหนึ่งที่หมอต้องมาบอก วันนั้นมันอาจจะเกินเยียวยา มันต้องใช้กำลังใจสูงมาก ถ้าเกิดเราเริ่มทำตั้งแต่วันนี้อาจจะทำง่ายกว่าก็ได้</p>
      <p>ได้เคล็ดลับสำหรับการดูแลตัวเองไปแล้ว ยังไงเริ่มต้นปีใหม่ 2020 ด้วยการหันมาใส่ใจสุขภาพตัวเองให้มากกว่าเดิม รับลองว่าปีหน้าต้องเป็นอีกหนึ่งปีที่ดีสำหรับคุณแน่นอน</p>
    </article>
  </body>
</html>