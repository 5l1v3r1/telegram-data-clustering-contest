<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/bogdan-andone-suparat-pe-cartu-nu-e-frumos-sa-spui-despre-o-echipa-cum-e-astra-ca-se-antreneaza-la-gratare-abia-astazi-facem-primul-gratar-1922404525502019111019179834"/>
    <meta property="og:site_name" content="News.ro"/>
    <meta property="article:published_time" content="2019-11-25T10:45:50+00:00"/>
    <meta property="og:title" content="Bogdan Andone, supărat pe Cârţu: Nu e frumos să spui despre o echipă cum e Astra că se antrenează la grătare. Abia astăzi facem primul grătar"/>
    <meta property="og:description" content="Tehnicianul Astrei, Bogdan Andone, s-a arătat supărat de o afirmaţie a preşedintelui CSU Craiova, Sorin Cîrţu, potrivit căreia echipa din Giurgiu se antrenează la grătare."/>
  </head>
  <body>
    <article>
      <h1>Bogdan Andone, supărat pe Cârţu: Nu e frumos să spui despre o echipă cum e Astra că se antrenează la grătare. Abia astăzi facem primul grătar</h1>
      <address><time datetime="2019-11-25T10:45:50+00:00">25 Nov 2019, 10:45</time> by <a rel="author">Adrian Petculescu</a></address>
      <p>
        <b>Tehnicianul Astrei, Bogdan Andone, s-a arătat supărat de o afirmaţie a preşedintelui CSU Craiova, Sorin Cîrţu, potrivit căreia echipa din Giurgiu se antrenează la grătare.</b>
      </p>
      <p>"Referitor la grătare, am rămas puţin mirat de ceea ce a spus domnul Cârţu, nu vreau să intru în nicio polemică, nici cu domnul Cârţu, nici cu altcineva, dar nu e frumos să spui despre o echipă cum e Astra că se antrenează la grătare. De o lună şi jumătate, de şapte săptămâni de când sunt eu la echipă, astăzi va fi prima zi în care vom face un grătar. Nu vreau ca jucăorii să se simtă jigniţi în niciun fel. Ei muncesc foarte mult la antrenamente, sunt antrenamente cu intensitate mare şi reuşesc să treacă peste toate problemele care sunt la echipă. Chiar şi grătarul, nu este prăjeală, nu este nimic, este o mâncare pentru sportivi. Este benefică o astfel de masă, pentru că e important ca jucătorii să stea împreună, iar noi ca staff să stăm printre ei, să mai discutăm, este foarte important să avem o atmosferă bună şi această atmosferă se face şi la un grătar, şi la un pahar de vin sau de bere. Avem tot, de la şorici, la cârnaţi, s-a tăiat şi porcul, avem tot ce e nevoie pentru a face o masă cum merită aceşti băieţi după acest week-end. Punem mână de la mână, unul vine cu vinul, unul cu berea, altul cu cârnăciorii, altul cu şoriciul, Budescu aduce o brânză, ne organizăm ca o echipă", a declarat Andone, la DigiSport.</p>
      <p>Formaţia Astra Giurgiu a învins, sâmbătă seară, pe Arena Naţională, cu scorul de 3-1, echipa FCSB, într-un meci din etapa a XVII-a a Ligii I, în care gazdele au condus cu 1-0.</p>
      <p>FCSB a deschis scorul în minutul 19, prin Gnohere.</p>
      <p>Pentru Astra au marcat Alibec ’30, ’60 şi Enache ‘90+6.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>