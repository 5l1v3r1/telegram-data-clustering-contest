<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/25/bandafilm_miatt_rontottak_be_a_macsetasok_a_birminghami_moziba/"/>
    <meta property="og:site_name" content="Index.hu"/>
    <meta property="article:published_time" content="2019-11-25T10:19:00+00:00"/>
    <meta property="og:title" content="Bandafilm miatt rontottak be a macsétások a birminghami moziba"/>
    <meta property="og:description" content="A mozi tele volt gyerekekkel, akik a Jégvarázs 2.-re érkeztek szüleikkel. Most kiderült: a Blue Story c. gangfilm miatt történt a zavargás."/>
  </head>
  <body>
    <article>
      <h1>Bandafilm miatt rontottak be a macsétások a birminghami moziba</h1>
      <address><time datetime="2019-11-25T10:19:00+00:00">25 Nov 2019, 10:19</time> by <a rel="author" href="https://index.hu/szerzo/nagy_szilvia" target="_blank">insz</a></address>
      <p>Noha a Jégvarázs 2.-re érkező szülőket és gyerekeiket rémisztették halálra, nem nekik szólt <a href="https://index.hu/kulfold/2019/11/24/birmingham_jegvarazs_machete_gyerekek/">a macsétás fiatalok akciója</a> a birminghami moziban szombaton délután. A <a href="https://www.dailymail.co.uk/news/article-7720691/Second-cinema-chain-BANS-gang-film-Blue-Story-100-strong-machete-brawl.html">Daily Mail</a> híre szerint a száz fiatal a <a href="https://www.imdb.com/title/tt9285882/">Blue Story</a> című, BBC által finanszírozott bandafilm miatt rontott be a Vue hálózat egyik mozijába – amely ezután úgy döntött: beszünteti a film vetítését. </p>
      <related>
        <h4>Kapcsolódó</h4>
        <a href="https://index.hu/kulfold/2019/11/24/birmingham_jegvarazs_machete_gyerekek/"/>
      </related>
      <p>A szombati zavargás után a rendőrség öt fiatalt tartóztatott le, köztük egy 13 éves kislányt. A rendőrséget az egyik néző hívta ki. A letartóztatottak között volt még két 14 éves, és egy 19 éves fiú. Utóbbit azért tartóztattak le, mert rátámadt a rendőrökre.  A rendőrök két bozótvágót és egy kisebb kést foglaltak le, és hét rendőr szerzett enyhébb sérüléseket. </p>
      <p>A Showace Cinemas hálózat a történtek után csatlakozott a Vue döntéséhez, miszerint az ő mozijaikban sem vetítik a filmet a jövőben. Az első zavargás után a Blue Story rendezője, a Rapmanként ismert Andrew Onwubolu az Instagramon azt írta: alkotása a szeretetről, nem pedig az erőszakról szól. Megjegyezte: a Joker megjelenése is hozott magával problémákat, de bízik benne, hogy sem abban az esetben, sem az ő filmje esetében nem magát az alkotást hibáztatják majd a történtekért.</p>
      <p> A BBC Films a Blue Storyról azt írta, nagyon fontos alkotás, amire büszkék lehetnek. A filmet forgalmazó Paramount Pictures sajnálatát fejezte ki a macsétás zavargás miatt, de megjegyezte, a Blue Story nagyon pozitív visszajelzéseket kapott. </p>
    </article>
  </body>
</html>