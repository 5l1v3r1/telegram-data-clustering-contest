<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/radulovic-na-izbore-pod-ovim-uslovima-zele-da-izadju-samo-vlast-i-lazna-opozicija/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T10:07:19+00:00"/>
    <meta property="og:title" content="Radulović: Na izbore pod ovim uslovima žele da izađu samo vlast i lažna opozicija"/>
    <meta property="og:description" content="Predsednik Pokreta Dosta je bilo (DJB) Saša Radulović izjavio je na tribini koja je održana u Beloj Crkvi da bojkot predstojećih parlamentarnih izbora &quot;nije cilj, nego mera pritiska na vlast, koja treba da omogući fer i poštene izbore&quot;, saopštila je danas pres služba tog pokreta."/>
  </head>
  <body>
    <article>
      <h1>Radulović: Na izbore pod ovim uslovima žele da izađu samo vlast i lažna opozicija</h1>
      <address><time datetime="2019-11-25T10:07:19+00:00">25 Nov 2019, 10:07</time> by <a rel="author">Beta</a></address>
      <p>
        <b>Predsednik Pokreta Dosta je bilo (DJB) Saša Radulović izjavio je na tribini koja je održana u Beloj Crkvi da bojkot predstojećih parlamentarnih izbora „nije cilj, nego mera pritiska na vlast, koja treba da omogući fer i poštene izbore“, saopštila je danas pres služba tog pokreta.</b>
      </p>
      <p>Radulović je rekao „da na izbore pod ovim uslovima žele da izađu samo vlast i lažna opozicija“.</p>
      <p>„To su oni koji pitaju šta ćemo dan nakon bojkota, a ne kažu šta ćemo nakon pokradenih izbora i sa oktroisanim izmenama Ustava. Nikoga osim njih građani ne mogu da vide i čuju u medijima. Svi koji žele neregularno izabran parlament, ne žele dobro Srbiji. Takav parlament bi štitio interese Nemačke, a ne građana Srbije“, rekao je Radulović.</p>
      <p>Radulović je naveo da bi to bio „nastavak diktature koja tera svoju decu u inostranstvo, a ovde gradi kamp za obespravljene građane i migrante koji postaju jeftina radna snaga“.</p>
      <p>„To je interes Nemačke koji zastupa kolaboracionistička vlada SNS-a. Bojkot mora imati mali broj jasnih zahteva i mora biti podržan od najvažnijih predstavnika prave opozicije, a to su SZS, PSG i DJB. EU podržava Vučića, to je već potpuno očigledno i sve čini da ga spase od bojkota. Ako uspe da nagovori barem jedan deo opozicije, ceo bojkot će pasti. Nadamo se da prava opozicija neće podleći pritisku EU i Nemačke“, kazao je Radulović.</p>
      <p>Zamenica predsednika DJB Branka Stamenković smatra da je bojkot trenutno granica političke scene Srbije. „Bojkot će da protrese opoziciono drvo i sa njega će popadati sva trulež, a ostaće samo ono zdravo i jako. Vučićeva opozicija se ubi da nas ubedi da treba da idemo na izbore, verujući da će ih Vučić „ugurati“ u skupštinu i omogućiti im sve ono što mandat nosi. Obaveza je odgovorne opozicije da sa svojim građanima deli probleme, muku i strah, a ne da ispred svega stavlja sebe i sitnu sopstvenu korist. Ukoliko su građani gladni, zastrašeni, neinformisani i paštetama kupljeni, onda je za opoziciju sramota da glumi demokratiju i izlazi na izbore“, rekla je Stamenković.</p>
      <p>Ona je ocenila da „od fer izbora neće biti ništa, a ključ bojkota je kod Dragana Đilasa, Sergeja Trifunovića i Saše Radulovića“.</p>
      <h3>Povezani tekstovi:</h3>
    </article>
  </body>
</html>