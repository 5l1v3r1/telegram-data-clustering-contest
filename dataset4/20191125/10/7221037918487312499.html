<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/hdpden-kadina-yonelik-siddeti-tesvik-eden-dilin-onlenmesi-teklifi/927651"/>
    <meta property="og:site_name" content="medya faresi"/>
    <meta property="article:published_time" content="2019-11-25T10:31:00+00:00"/>
    <meta property="og:title" content="HDP’den kadına yönelik şiddeti teşvik eden dilin önlenmesi teklifi"/>
    <meta property="og:description" content="HDP, 25 Kasım Kadına Yönelik Şiddete Karşı Uluslararası Mücadele Günü Dolayısıyla Medyada kadına yönelik şiddeti teşvik eden dilin kullanmasının önlenmesi için, meclise araştırma komisyonu kurulmasını talep etti."/>
  </head>
  <body>
    <article>
      <h1>HDP’den kadına yönelik şiddeti teşvik eden dilin önlenmesi teklifi</h1>
      <h2>HDP, 25 Kasım Kadına Yönelik Şiddete Karşı Uluslararası Mücadele Günü Dolayısıyla Medyada kadına yönelik şiddeti teşvik eden dilin kullanmasının önlenmesi için, meclise araştırma komisyonu kurulmasını talep etti.</h2>
      <address>
        <time datetime="2019-11-25T10:31:00+00:00">25 Nov 2019, 10:31</time>
      </address>
      <p>HDP Muş Milletvekili Şevin Coşkun, “Eski koca vahşeti, namus cinayeti, kurban, aldatılan koca boşanmak istediği için öldürdü, aldatıldığını öne sürdü,” şeklinde ifadeler hem şiddeti meşrulaştırmakta hem de şiddeti yaygınlaştırmaktadır” dedi.</p>
      <p>HDP Muş MilletvekiliŞevin Coşkun’unMeclis Başkanlığı’na sunduğu araştırma önergesişöyle.</p>
      <figure>
        <img src="https://i.medyafaresi.com/uploads/content/sevin-coskun-25112019jpg.jpg?v=1574678060"/>
      </figure>
      <p>Ulusal ve uluslararası gelişmelere rağmen, Türkiye’nin en önemli sorunu haline gelen kadına yönelik şiddet ve kadın cinayetleri her geçen artarak devam etmektedir. Kadına yönelik şiddet ve toplumsal cinsiyet algısı konusunda medyanın toplum üzerindeki etkisi büyüktür. Medyada yer alan ayrımcılık ve şiddet içeren öğeler tüm topluma nüfuz etmekte ve şiddetin yaygınlaşmasına neden olmaktadır. Bireyler kitle iletişim araçlarıyla şiddet eylemlerine tanık olmakta ve bu eylemlerin yansıtılış biçimlerinden etkilenmektedir. Yapılan birçok araştırmada, medyanın şiddet olgusunu haber yapma tarzı ve haberlerde kullandığı dilin; şiddeti teşvik ettiğini ortaya koymuştur.</p>
      <p>Kadına yönelik şiddeti önlemek amacıyla Türkiye’nin Kadınlara Karşı Her Türlü Ayrımcılığın Önlenmesi Sözleşmesi’ni (CEDAW) 1985 yılında imzalamasıyla birlikte, kadına karşı şiddetin özel alanın ve sadece kadınların problemi olmadığı, şiddetin bir suç olması nedeniyle faillerin cezalandırılması gerektiği düşüncesi resmen kabul edilmiştir. 1995 Pekin Deklarasyonu ve 2011 yılında imzalanan İstanbul Sözleşmesi gibi uluslararası sözleşmeleri imzalayan Türkiye, taahhütlerine uyma yükümlülüğü altındadır. CEDAW sözleşmesiyle, medyadaki kadın temsillerinin ayrımcı nitelikte olamayacağı ve bunun önlenmesinin de devletin bir sorumluğu olduğu ilkesi benimsenmiştir.</p>
      <p>RTÜK 6112 sayılı Kanunun; 8. Maddesi’nin birinci fıkrasının (s) bendinde “Toplumsal cinsiyet eşitliğine ters düşen, kadınlara yönelik baskıları teşvik eden ve kadını istismar eden programlar içeremez.” ifadesi yer almaktadır. RTÜK ile Televizyon Yayıncıları Derneği arasında imzalanan Yayıncılık Etik İlkeleri Sözleşmesi’nde; “Şiddeti teşvik etmemeye ve meşrulaştırmamaya özen göstermek, kadınların sorunlarına duyarlı olmak ve kadınları nesneleştirmekten kaçınmak, yayınlarda cinsiyet ayrımcılığına, aşağılama ve önyargılara yer vermemek ilkeleri” yer almaktadır.</p>
      <p>Basın Konseyi tarafından hazırlanan Basın Meslek İlkeleri arasında; “Yayınlarda hiç kimsenin cinsiyeti nedeniyle kınanamayacağı, aşağılanamayacağı; şiddet ve zorbalığı özendirici, insani değerleri incitici yayın yapmaktan kaçınılması gerektiği” ifadesi yer almaktadır. Türkiye Gazeteciler Cemiyeti tarafından 1998 yılında hazırlanıp kabul edilen Türkiye Gazetecileri Hak ve Sorumluluk Bildirgesi’nde “Gazetecinin cinsiyet ayrımcılığı yapmaması gerektiği; gazetecinin her türden şiddeti haklı gösteren, özendiren ve kışkırtan yayın yapamayacağı” belirtilmektedir.</p>
      <p>Kadına yönelik her türlü şiddetin önlenmesi için imzalanan uluslararası sözleşmeler ve medya kuruluşlarının hazırladığı bildirgelerde; her tür ayrımcılığın karşısında yer alınacağı, şiddet ve zorbalığı özendirici yayın yapmaktan kaçınılacağı hükümlerine rağmen; kadına yönelik şiddeti teşvik edici yayınlar yapılmaktadır.</p>
      <p>Türkiye’de medya, kadına yönelik şiddet konusunda söylem bakımından problemli bir dil kullanmaktadır. Basında kadına yönelik şiddet haberleri üçüncü sayfada verilmekte ve kadına yönelik şiddet konusunun çoğunlukla adli vaka ya da magazinsel (tabloid ) haber olarak yer almaktadır. Yazılı ve görsel basında; “Eski koca vahşeti, namus cinayeti, kurban, aldatılan koca boşanmak istediği için öldürdü, aldatıldığını öne sürdü,” şeklinde ifadeler hem şiddeti meşrulaştırmakta hem de şiddeti yaygınlaştırmaktadır. Ayrıca, şiddet haberinde; bıçak gibi unsurlar ile ölü beden ve/veya kan içeren video ve fotoğraf görseller kullanılmaktadır. Medya şiddete maruz kalan kadını “mağdur, kurban, öldürülen, dövülen, taciz edilen, tecavüze uğrayan” kendisini savunamayan üzerinden temsil ederek, şiddetin bir uzantısı hatta pekiştiricisi olmaktadır. Şiddete uğrayan kadının hayatının detaylarıyla dramatize edilerek anlatılması olayı gerçek bağlamından uzaklaştırarak magazinel bir yapıya sokmaktadır. Medyanın kendine özgü eril dili bunu daha çok haberi okutturmak-izlettirmek adına sansasyonel hale getirerek, suçu ve faili meşrulaştırmaktadır. Kamuoyunun aydınlatılması amacıyla yapılan haberler şiddeti önleme veya azaltmaktan çok, şiddetin normalleştirilmesine yol açmakta, hatta kadının durumunu şiddeti hak ettiği biçimde yorumlanmasına neden olmaktadır. Şiddetin önlenmesi çerçevesinde yapılan etkinliklere ilişkin haberlere de pek rastlanılmamaktadır.</p>
      <p>Tüm bunlardan hareketle, medyada kadına yönelik şiddeti teşvik eden dilin toplum üzerindeki etkisinin araştırılması, medyada cinsiyetçi tutum ve şiddeti teşvik eden dilin kullanılmasının önlenmesi, hükümetin ve medya kurumlarının bu konudaki sorumluluklarını yerine getirmesi, kadına yönelik şiddetin son bulması için kullanılacak dilin toplumsal cinsiyete duyarlı olmasının sağlanması ve buna yönelik gerekli yasal düzenlemelerin yapılması amacıyla meclis araştırma komisyonu kurulmasını talep ederiz.</p>
      <p>
        <i>
          <b>Medyafaresi.com - Ankara</b>
        </i>
      </p>
    </article>
  </body>
</html>