<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-aspetta-lex-sotto-casa-e-la-aggredisce-arrestato-25enne.html"/>
    <meta property="og:site_name" content="Tempostretto"/>
    <meta property="article:published_time" content="2019-11-25T10:30:26+00:00"/>
    <meta property="og:title" content="Messina. Aspetta l’ex sotto casa e la aggredisce, arrestato 25enne"/>
    <meta property="og:description" content="Lunga storia di violenze, anche davanti ai bambini. In un caso le aveva anche rotto il naso con un pugno"/>
  </head>
  <body>
    <article>
      <h1>Messina. Aspetta l’ex sotto casa e la aggredisce, arrestato 25enne</h1>
      <address><time datetime="2019-11-25T10:30:26+00:00">25 Nov 2019, 10:30</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Lunga storia di violenze, anche davanti ai bambini. In un caso le aveva anche rotto il naso con un pugno</i>
      </p>
      <p>Era uscita con tre amici ma, al rientro a casa, ha trovato l’ex compagno, che l’ha aggredita. I tre giovani hanno visto la scena e hanno chiamato la Polizia. Gli agenti delle Volanti sono arrivati quando il 25enne stava ancora strattonando e insultando la ex compagna, madre dei loro due figli, ed ha continuato anche davanti ai poliziotti.</p>
      <p>E’ stato fermato e arrestato, ma era solo l’ultimo episodio di una lunga storia di maltrattamenti.</p>
      <p>La relazione tra i due era iniziata nel 2013 ma lui si era spesso mostrato violento, anche di fronte ai bambini. In un caso le aveva anche rotto il naso con un pugno.</p>
      <p>Sei mesi fa, a maggio, la ragazza ha deciso di interrompere il rapporto ma è iniziata la persecuzione. Continui messaggi e chiamate minacciose, anche agli amici, appostamenti sotto casa, pedinamenti in strada, insulti ed aggressioni fisiche, tanto che a giugno aveva ricevuto un ammonimento da parte del questore.</p>
      <p>Ora è stato portato al carcere di Messina Gazzi.</p>
    </article>
  </body>
</html>