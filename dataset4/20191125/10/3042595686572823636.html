<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/39-lik-funnet-i-lastebil---sjafor-erkjenner-skyld/71857662"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T10:18:38+00:00"/>
    <meta property="og:title" content="39 lik funnet i lastebil - sjåfør erkjenner skyld"/>
    <meta property="og:description" content="Innrømmet å ha planlagt ulovlig innvandring. Politiet mistenker organisert kriminalitet etter funnet av de 39 døde vietnamerserne."/>
  </head>
  <body>
    <article>
      <h1>39 lik funnet i lastebil - sjåfør erkjenner skyld</h1>
      <h2>Innrømmet å ha planlagt ulovlig innvandring. Politiet mistenker organisert kriminalitet etter funnet av de 39 døde vietnamerserne.</h2>
      <address><time datetime="2019-11-25T10:18:38+00:00">25 Nov 2019, 10:18</time> by <a rel="author">Trym Mogen</a></address>
      <p>Den nordirske lastebilsjåføren som skal ha kjørt traileren der 39 mennesker ble funnet døde i England i oktober, har erkjent straffskyld for å ha medvirket til ulovlig innvandring, melder nyhetsbyrået PA.</p>
      <p>25-åringen er siktet for 39 tilfeller av uaktsomt drap, samt menneskesmugling og medvirkning til ulovlig innvandring.</p>
      <h3>Nekter for uaktsomt drap</h3>
      <p>Lastebilsjåføren kom med innrømmelsen i en domstol i London mandag via en video fra fengselet. Han erklærte seg imidlertid ikke skyldig i 39 tilfeller av uaktsomt drap og heller ikke for sammensvergelser om å begå menneskesmugling.</p>
      <p>Tiltalte vil forbli varetektsfengslet fram til en ny høring vil finne sted 13. desember.</p>
      <p>
        <b>To andre menn er pågrepet i forbindelse med saken. En av dem er en 22-åring fra Nord-Irland. Han ble pågrepet i Dublin og fremstilt for varetektsfengsling torsdag. Britiske myndigheter krever ham utlevert.</b>
      </p>
      <p>Den andre er en 23 år gammel mann også fra Nord-Irland. Han er ventet å bli fremstilt for varetektsfengsling mandag. Han er også siktet for medvirkning til menneskesmugling og brudd på britisk innvandringslover.</p>
      <h3>Oppdaget i frysecontainer</h3>
      <p>Frysecontaineren med de 39 likene ble oppdaget i et industriområde i Essex i England 23. oktober etter at containeren hadde kommet på et skip fra Belgia. 31 døde menn og åtte kvinner befant seg i traileren.</p>
      <p>Politiet tror alle sammen var vietnamesere, og etterforksere mener tragedien kan ha vært et ledd i ulovlig organisert innvandring. Flere personer er siktet for å ha deltatt i nettverket.</p>
      <p>Den 25 år gamle sjåføren ble raskt etter funnet siktet for uaktsomt drap på de 39 menneskene.</p>
    </article>
  </body>
</html>