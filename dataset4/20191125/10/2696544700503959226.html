<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Egymilliard_forint_TAOpenzt_mar_jova_is_hagyott_az_MLSZ_a_Felcsutnak"/>
    <meta property="og:site_name" content="HVG.hu"/>
    <meta property="article:published_time" content="2019-11-25T10:59:00+00:00"/>
    <meta property="og:title" content="Egymilliárd forint TAO-pénzt már jóvá is hagyott az MLSZ a Felcsútnak"/>
    <meta property="og:description" content="A második helyezett csapat alaposan le van maradva mögöttük, csak a harmadát ítélték meg neki."/>
  </head>
  <body>
    <article>
      <h1>Egymilliárd forint TAO-pénzt már jóvá is hagyott az MLSZ a Felcsútnak</h1>
      <address><time datetime="2019-11-25T10:59:00+00:00">25 Nov 2019, 10:59</time> by <a rel="author">hvg.hu</a></address>
      <p>
        <b>A második helyezett csapat alaposan le van maradva mögöttük, csak a harmadát ítélték meg neki.</b>
      </p>
      <p>A 2019/2020-as idényre a Felcsúti Utánpótlás Neveléséért Alapítványnak összesen 1,12 milliárd forintnyi TAO-támogatást hagyott jóvá a Magyar Labdarúgó Szövetség - írja az <a href="https://mfor.hu/cikkek/makro/11-milliardnyi-tao-penz-mehet-felcsutra-iden.html?utm_source=rss&amp;utm_medium=referral">mfor.hu</a>. Az egyelőre nem derült ki, hogy milyen fejlesztésre fogják fordítani az összeget, mert a felcsúti akadémia honlapján még nem tették közzé.</p>
      <p>Tavaly jóval magasabb összeget hagytak jóvá a Felcsútnak, akkor 2,38 milliárdot kaptak, de ez semmi a legjobb évükhöz képest, 2017-ben <a href="https://hvg.hu/kkv/20190423_Annyi_bevetele_lett_a_felcsuti_akademianak_mint_egy_evvel_korabban_a_teljes_NB_Inek">6,68 milliárd forint TAO-támogatás érkezett</a> az akadémiára.</p>
      <p>2011 óta összesen 26,5 milliárd forint közpénz áramlott a felcsúti focialapítványhoz, ami mellé még 22,4 milliárd forintot adtak különböző cégek adományként, vagyis</p>
      <blockquote>összesen 48,9 milliárd forint áramlott az alapítványhoz.</blockquote>
      <p>A cikk szerint a felcsúti alapítvány mögött a legtöbb TAO-t idén eddig a Gyirmót FC igényelte, 365 milliót, utána pedig Soroksár Sport Club Kft. 325 milliós programja következik. A focicsapatok ebben az évben egyébként 19,5 milliárd forintot igényeltek, az elmúlt szezonban viszont ennek több mint a dupláját, 39 milliárd forintot.</p>
      <related>
        <a href="https://hvg.hu/kkv/20190330_Valami_nem_stimmel_a_felcsuti_penzekkel"/>
        <a href="https://hvg.hu/itthon/20190321_3_milliard_taopenz_zudult_Felcsutra"/>
      </related>
    </article>
  </body>
</html>