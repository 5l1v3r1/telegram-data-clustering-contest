<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824777-cogo-tizna-grivna-neznacno-zmicnitsa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:14:00+00:00"/>
    <meta property="og:title" content="Цього тижня гривня незначно зміцниться"/>
    <meta property="og:description" content="На поточному тижні очікується незначне послаблення долара щодо гривні - до 23,9 грн на міжбанку."/>
  </head>
  <body>
    <article>
      <h1>Цього тижня гривня незначно зміцниться</h1>
      <h2>На поточному тижні очікується незначне послаблення долара щодо гривні - до 23,9 грн на міжбанку.</h2>
      <address>
        <time datetime="2019-11-25T10:14:00+00:00">25 Nov 2019, 10:14</time>
      </address>
      <p>Про це йдеться у щотижневому прогнозі компанії "Альпарі", який є у розпорядженні Укрінформу.</p>
      <p>"Цього тижня ми очікуємо незначного зниження курсу долара до гривні. Долар на міжбанку може торгуватися через тиждень десь близько 23,9 грн, а готівковий долар у банках може торгуватися десь близько 23,9/24,2 грн", - йдеться у повідомленні.</p>
      <p>Зазначається, що за минулий тиждень курс долара до гривні помірно знизився на всіх сегментах валютного ринку на 0,2-0,6%.</p>
      <p>Так, з минулого понеділка офіційний курс долара США, встановлений <a href="https://www.ukrinform.ua/tag-nacbank">НБУ</a>, знизився з 24,22 грн до 24,16 грн (-0,2%). Попит/пропозиція долара на міжбанку, за даними компанії «Укрдилінг», за цей же час знизилися з 24,17/24,21 грн до 24,04 /24,06 грн (-0,5% /-0,6%) . Середні курси купівлі/продажу готівкового долара у банках за тиждень знизилися з 24,09/24,33 грн до 24,01/24,25 грн (-0,3% /- 0,4%).</p>
      <p>У компанії підкреслюють, що після активного нещодавнього зниження курс долара на міжбанку в період з 15 по 21 листопада стабілізувався в діапазоні 24,15-24,20 грн. Зниженню долара "заважали" покупки Нацбанком валюти на ринку.</p>
      <p>"Але минулої п'ятниці регулятор, схоже, похитнувся, і долар відновив своє зниження, яке продовжилося і в першу половину дня понеділка (25 листопада - ред.)", - підкреслили аналітики.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2824553-nacbank-pidvisiv-grivnu-do-2416.html">Нацбанк підвищив гривню до 24,16</a>
      </blockquote>
      <p>Як повідомляв Укрінформ, Кабінет міністрів прогнозує курс національної валюти у 2020 році на рівні 24,8 грн/дол. за консервативним сценарієм розвитку економіки і 27,0 грн/дол. - за оптимістичним.</p>
    </article>
  </body>
</html>