<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/premiera-tablet-huawei-matepad-pro-specyfikacja-cena-dostepnosc/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-25T10:42:00+00:00"/>
    <meta property="og:title" content="Huawei zaprezentował flagowy tablet MatePad Pro z otworem w ekranie i rysikiem"/>
    <meta property="og:description" content="Tablety to dla Huawei nie pierwszyzna, ale tym razem producent zaprezentował urządzenie z naprawdę najwyższej półki."/>
  </head>
  <body>
    <article>
      <h1>Huawei zaprezentował flagowy tablet MatePad Pro z otworem w ekranie i rysikiem</h1>
      <address><time datetime="2019-11-25T10:42:00+00:00">25 Nov 2019, 10:42</time> by <a rel="author" href="https://www.tabletowo.pl/author/dabek/" target="_blank">Grzegorz Dąbek</a></address>
      <p>
        <b>Tablety to dla Huawei nie pierwszyzna, ale tym razem producent zaprezentował urządzenie z naprawdę najwyższej półki. <i>Huawei MatePad Pro</i> będzie konkurował z <a href="https://www.tabletowo.pl/samsung-galaxy-tab-s6-ceny-w-polsce/">Samsungiem Galaxy Tab S6</a> i <a href="https://www.tabletowo.pl/premiera-nowy-tablet-apple-ipad-pro-2018-specyfikacja-cena/">iPadami Pro</a>.</b>
      </p>
      <h4>Huawei MatePad Pro – specyfikacja</h4>
      <p>Tablet wyposażono w wyświetlacz LCD o przekątnej 10,8 cala, proporcjach 16:10 i rozdzielczości WQHD+ 2560×1600 pikseli (288 ppi). Huawei chwali się, że ramki dookoła ekranu mają grubość zaledwie 4,9 mm, dzięki czemu pokrywa on aż 90% powierzchni panelu przedniego (screen-to-body ratio). Niewątpliwie pomogło w tym umieszczenie aparatu (8 Mpix z przysłoną f/2.0) do selfie i rozmów wideo w (okrągłym) otworze zamiast właśnie na ramce. <i>Huawei MatePad Pro</i> jest pierwszym urządzeniem tego typu na rynku z takim rozwiązaniem.</p>
      <figure>
        <img src="https://www.tabletowo.pl/wp-content/uploads/2019/11/Huawei-MatePad-Pro-screen-display-%C5%BAr%C3%B3d%C5%82o-Huawei.jpg"/>
        <figcaption>Huawei MatePad Pro (źródło: Huawei)</figcaption>
      </figure>
      <p>Ekran w <i>Huawei MatePad Pro</i> można obsługiwać również za pomocą rysika M-Pencil (do kupienia osobno), który wykrywa 4096 stopni nacisku i charakteryzuje się latencją na poziomie 20 ms. Jeśli wyświetlacz jest wygaszony wystarczy, że użytkownik zbliży do niego stylus i od razu będzie mógł tworzyć (na przykład) notatki. Akcesorium ładuje się podobnie, jak Apple Pencil w iPadach Pro – przyczepia się go magnetycznie do krawędzi tabletu i automatycznie rozpoczyna się jego ładowanie (od 0% do 100% w godzinę). Na pojedynczym ładowaniu M-Pencil może służyć nawet do 10 godzin.</p>
      <figure>
        <img src="https://www.tabletowo.pl/wp-content/uploads/2019/11/Huawei-MatePad-Pro-M-Pencil-%C5%BAr%C3%B3d%C5%82o-Huawei.jpg"/>
        <figcaption>Rysik M-Pencil do Huawei MatePad Pro (źródło Huawei)</figcaption>
      </figure>
      <p>Sercem <i>Huawei MatePad Pro</i> jest ośmiordzeniowy (2x ARM Cortex-A76 2,86 GHz + 2x ARM Cortex-A76 2,09 GHz + 4x ARM Cortex-A55 1,86 GHz; 7 nm) procesor <a href="https://www.tabletowo.pl/nowy-procesor-huawei-kirin-990-dla-mate-30-pro/">HiSilicon Kirin 990</a> z układem graficznym ARM Mali-G76 MP16 i chipem Dual NPU. W wybranych konfiguracjach będzie dostępny modem 4G LTE, a w 2020 roku na rynku pojawi się też wariant obsługujący sieć 5G.</p>
      <p><i>Huawei MatePad Pro</i> oferowany będzie w wersjach z 6 GB i 8 GB RAM oraz 128 GB, 256 GB i 512 GB pamięci wbudowanej. Tablet obsługuje również karty pamięci NM o pojemności do 256 GB (sprzedawane oddzielnie). Na pokładzie urządzenia znajdują się też pojedynczy aparat o rozdzielczości 13 Mpix z przysłoną f/1.8 i PDAF na tyle, a także żyroskop i cztery głośniki wspierane przez technologię Huawei HiSten 6.0 (mają zapewniać dźwięk 360°).</p>
      <p><i>Huawei MatePad Pro</i> pracuje pod kontrolą systemu <a href="https://www.tabletowo.pl/google-nowy-android-10-system-co-nowego-funkcje/">Android 10</a> z nakładką EMUI 10.0.1. Producent dodał też „tryb komputerowy”, w którym interfejs przypomina – jak sama nazwa wskazuje – ten znany z PeCetów, a także możliwość łączenia tabletu ze smartfonem i klonowania na jego ekranie zawartości inteligentnego telefonu oraz odbierania połączeń głosowych i wysyłania/odbierania wiadomości. Funkcja ta pozwala również szybko przesyłać pliki z jednego urządzenia na drugie.</p>
      <p>Opcjonalnym akcesorium do <i>Huawei MatePad Pro</i> jest klawiatura o wadze 260 gramów i klawiszami o skoku 1,3 mm. Tablet zasila akumulator o pojemności 7250 mAh ze wsparciem dla super szybkiego ładowania przewodowego 40 W przez USB-C (w zestawie znajduje się jednak 20 W ładowarka), ładowania bezprzewodowego 15 W i zwrotnego ładowania indukcyjnego 7,5 W. Urządzenie nie oferuje natomiast 3,5 mm złącza słuchawkowego (Huawei dodaje przejściówkę z USB-C).</p>
      <figure>
        <img src="https://www.tabletowo.pl/wp-content/uploads/2019/11/Huawei-MatePad-Pro-keyboard-M-Pencil-%C5%BAr%C3%B3d%C5%82o-Huawei.jpg"/>
        <figcaption>Huawei MatePad Pro z klawiaturą i rysikiem M-Pencil (źródło: Huawei)</figcaption>
      </figure>
      <p><i>Huawei MatePad Pro</i> ma wymiary 246x159x7,2 mm i waży mniej niż 500 gramów.</p>
      <h4>Huawei MatePad Pro – cena, dostępność</h4>
      <ul>
        <li>6 GB/128 GB WiFi – 3299 juanów (równowartość ~1780 złotych)</li>
        <li>6 GB/128 GB LTE – 3799 juanów (równowartość ~2050 złotych)</li>
        <li>8 GB/256 GB WiFi – 3399 juanów (równowartość ~1830 złotych)</li>
        <li>8 GB/256 GB LTE – 4499 juanów (równowartość ~2430 złotych)</li>
      </ul>
      <p>Cenę rysika M-Pencil ustalono natomiast na 499 juanów (równowartość ~270 złotych), a klawiatury na 699 juanów (równowartość ~375 złotych). Sprzedaż tabletu rozpocznie się w Chinach 12 grudnia, a od 25 grudnia dostępne będą zestawy ze stylusem i klawiaturą (8 GB/256 GB WiFi za 4999 juanów i 8 GB/512 GB LTE za 5999 juanów).</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/Huawei-MatePad-Pro-%C5%BAr%C3%B3d%C5%82o-Huawei-3-350x350.jpg"/>
          <figcaption>Huawei MatePad Pro (źródło: Huawei)</figcaption>
        </figure>
        <figure>
          <img src="https://www.tabletowo.pl/wp-content/uploads/2019/11/Huawei-MatePad-Pro-%C5%BAr%C3%B3d%C5%82o-Huawei-2-350x350.jpg"/>
          <figcaption>Huawei MatePad Pro (źródło: Huawei)</figcaption>
        </figure>
        <figure>
          <img src="https://www.tabletowo.pl/wp-content/uploads/2019/11/Huawei-MatePad-Pro-%C5%BAr%C3%B3d%C5%82o-Huawei-1-350x350.jpg"/>
          <figcaption>Huawei MatePad Pro (źródło: Huawei)</figcaption>
        </figure>
        <figure>
          <img src="https://www.tabletowo.pl/wp-content/uploads/2019/11/Huawei-MatePad-Pro-%C5%BAr%C3%B3d%C5%82o-Huawei-4-350x350.jpg"/>
          <figcaption>Huawei MatePad Pro (źródło: Huawei)</figcaption>
        </figure>
      </slideshow>
      <p>Źródło: <a href="https://consumer.huawei.com/cn/tablets/matepad-pro/">Huawei</a>, <a href="https://www.gizmochina.com/2019/11/25/huawei-matepad-pro-with-10-8-inch-punch-hole-display-kirin-990-massive-battery-with-15w-wireless-charging-is-official/">GizmoChina</a></p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/producenci-2/huawei-producenci-2/">Huawei</a><a href="https://www.tabletowo.pl/category/nowosci/">Nowości</a><a href="https://www.tabletowo.pl/category/sprzet-2/tablet-2/">Tablety</a> Powiązane tematy <a href="https://www.tabletowo.pl/tag/huawei-matepad-pro/">Huawei MatePad Pro</a><a href="https://www.tabletowo.pl/tag/huawei-matepad-pro-cena/">Huawei MatePad Pro cena</a><a href="https://www.tabletowo.pl/tag/huawei-matepad-pro-specyfikacja/">Huawei MatePad Pro specyfikacja</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/premiera-tablet-huawei-matepad-pro-specyfikacja-cena-dostepnosc/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>