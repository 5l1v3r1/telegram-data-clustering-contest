<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837618-na-donbasi-suditimut-prikordonnika-yakiy-pratsyuvav-na-narodnu-militsiyu-lnr"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T10:12:00+00:00"/>
    <meta property="og:title" content="На Донбасі судитимуть прикордонника, який працював на &quot;народну міліцію ЛНР&quot;"/>
    <meta property="og:description" content="КИЇВ. 25 листопада. УНН. Обвинувальний акт щодо прикордонника, якого підозрюють в участі в терористичній організації &quot;ЛНР&quot;, скеровано до суду. Про це УНН …"/>
  </head>
  <body>
    <article>
      <h1>На Донбасі судитимуть прикордонника, який працював на "народну міліцію ЛНР"</h1>
      <address><time datetime="2019-11-25T10:12:00+00:00">25 Nov 2019, 10:12</time> by <a rel="author">Роман Рудський</a></address>
      <p><b>КИЇВ. 25 листопада. УНН. </b>Обвинувальний акт щодо прикордонника, якого підозрюють в участі в терористичній організації "ЛНР", скеровано до суду. Про це <b>УНН</b> повідомили у пресслужбі Державного бюро розслідувань.  </p>
      <p>"Скеровано до суду обвинувальний акт щодо прикордонника Лисичанського прикордонного загону Донецько-Луганської Державної прикордонної служби, підозрюваного в участі у терористичній організації. Досудове розслідування у кримінальному провадженні здійснювали слідчі теруправління Державного бюро розслідувань, розташованого у місті Краматорську", - йдеться в повідомленні.</p>
      <p>Досудовим розслідуванням встановлено, що у період з червня 2014 року по червень 2015 року житель Луганської області добровільно брав участь у діяльності терористичної організації — так званої "ЛНР".</p>
      <p>За цей період чоловік здійснював пропускний режим на блокпостах у місті Лисичанську Луганської області, де проводив незаконний огляд автотранспорту та перевірку документів у водіїв і пасажирів.</p>
      <p>Також він брав безпосередню участь в бойових діях в районі міста Дебальцеве Донецької області, міста Стаханова Луганської області та інших населених пунктів Луганської та Донецької областей проти Збройних Сил України. Виконував інші протиправні накази, які отримував від своїх керівників з терористичної організації "ЛНР".</p>
      <p>Згодом підозрюваний повернувся на підконтрольну українській владі територію та почав працювати в Державній прикордонній службі України.</p>
      <p>Чоловіку інкримінують участь у терористичній організації (ч. 1 ст. 258-3 Кримінального кодексу України).</p>
      <p>У разі доведення вини, прикордоннику загрожує позбавлення волі на строк від восьми до п'ятнадцяти років з конфіскацією майна або без такої.</p>
      <p>Нагадаємо, бойовика терористичної організації “ЛНР” <a href="https://www.unn.com.ua/uk/news/1833932-boyovika-lnr-zasudili-do-8-rokiv-pozbavlennya-voli-sbu">засуджено</a> до восьми років позбавлення волі.</p>
    </article>
  </body>
</html>