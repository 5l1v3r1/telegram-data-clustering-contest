<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996722_sobstvenikut_na_lui_vjuiton_kupuva_amerikanskata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="Собственикът на &quot;Луи Вюитон&quot; купува американската &quot;Тифани&quot; за $16 млрд."/>
    <meta property="og:description" content="Това е най-голямата в историята сделка между компании за луксозни стоки."/>
  </head>
  <body>
    <article>
      <h1>Собственикът на "Луи Вюитон" купува американската "Тифани" за $16 млрд.</h1>
      <address><time datetime="2019-11-25T10:36:00+00:00">25 Nov 2019, 10:36</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Компанията LVMH, собственик на "Люи Вюитон", потвърди официално, че ще купи американската компания за бижута "Тифани" за 16.2 млрд. долара, или 14.7 млрд. евро.</p>
      <p>Това е най-голямата в историята сделка между компании за луксозни стоки, пише "Блумбърг". Тя е и най-голямото придобиване на LVMH до момента и се очаква да бъде финализирана до края на 2020 г.</p>
      <p>"Люи Вюитон Моет Хенеси" (или LVMH), чийто президент Бернар Арно <a href="https://www.dnevnik.bg/biznes/2019/06/20/3927628_evropeec_stana_tretiiat_v_sveta_chovek_s_bogatstvo_nad/">стана третият човек с богатство над 100 млрд. долара</a> по-рано тази година, е сключила "окончателно споразумение с цел придобиване на "Тифани" за 135 долара за акция в брой, гласи съвместно изявление.</p>
      <p>Оповестяването бе очаквано - източници, запознати с въпроса, съобщиха за няколко медии, че "Тифани" и LMVH са близо до споразумение в преговорите, започнали в средата на октомври.</p>
      <p>Според "Ройтерс" се очаква бизнесът с бижута и часовници, засега най-малкият на LVMH, да спечели от сделката, която според същото изявление "ще подсили позициите" ѝ "в бижутерската индустрия и още повече ще увеличи присъствието ѝ в САЩ".</p>
      <p>"Тифани" е едно от най-известните имена в индустрията. Основана през 1837 г., компанията преживява трудни времена в опит да спечели вниманието на младите клиенти. Тя страда и от търговската война между САЩ и Китай, макар "силата на изображението на емблематичната синя кутийка от 1837 г. да е по-ценна от това, което предполагат сегашните ѝ финанси," казва в цитирана от агенцията бележка анализаторът Флавио Середа малко преди потвърждението на сделката.</p>
    </article>
  </body>
</html>