<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402434/%D8%AC%D8%B4%D9%86%D9%88%D8%A7%D8%B1%D9%87-%DA%AF%D8%B1%D8%AF%D8%B4%DA%AF%D8%B1%DB%8C-%D9%85%D8%B9%D9%84%D9%88%D9%84%DB%8C%D9%86-%DB%8C%D8%B2%D8%AF-%D8%A2%D8%BA%D8%A7%D8%B2-%D8%B3%D8%AE%D8%AA-%D8%AA%D8%B1%DB%8C%D9%86-%D9%85%D8%B1%D8%AD%D9%84%D9%87-%D9%85%D9%86%D8%A7%D8%B3%D8%A8-%D8%B3%D8%A7%D8%B2%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:32:21+00:00"/>
    <meta property="og:title" content="جشنواره گردشگری معلولین یزد، آغاز سخت‌ترین مرحله مناسب‌سازی است"/>
    <meta property="og:description" content="ایسنا/یزد رییس دبیرخانه ستاد هماهنگی و پیگیری مناسب‌سازی کشور گفت: یزد با برگزاری اولین جشنواره ملی گردشگری معلولین سخت‌ترین کار ممکن در حوزه مناسب سازی را آغاز کرده است."/>
  </head>
  <body>
    <article>
      <h6 class="kicker">رییس دبیرخانه ستاد مناسب سازی کشور:</h6>
      <h1>جشنواره گردشگری معلولین یزد، آغاز سخت‌ترین مرحله مناسب‌سازی است</h1>
      <address><time datetime="2019-11-25T10:32:21+00:00">25 Nov 2019, 10:32</time> by <a rel="author">امیر رضازاده</a></address>
      <p>ایسنا/یزد رییس دبیرخانه ستاد هماهنگی و پیگیری مناسب‌سازی کشور گفت: یزد با برگزاری اولین جشنواره ملی گردشگری معلولین سخت‌ترین کار ممکن در حوزه مناسب سازی را آغاز کرده است.</p>
      <p>«ابراهیم کاظمی مومن‌ سرائی» در جریان سفر خود به استان یزد با اشاره به اهمیت نهادینه کردن فرهنگ مناسب سازی در تمام نقاط کشور، اظهار کرد: خوشبختانه شهر میراث جهانی یزد به خوبی توانسته از ظرفیت مدیران همدل استفاده و در راستای مناسب سازی فعالیت‌های خوبی انجام دهد.</p>
      <p>وی با اشاره به ضرورت هم‌افزایی تمام مسئولان کشور برای توجه به حقوق معلولین در حوزه مناسب‌سازی، گفت: اگر در تمام استان‌های کشور همدلی و وحدت رویه بین مسئولان و مدیران شهری در حوزه مناسب سازی حاکم شود، دستاوردهایی بیش از این برای معلولین بدست خواهد آمد.</p>
      <p>رییس دبیرخانه ستاد هماهنگی و پیگیری مناسب‌سازی کشور در ادامه رویکرد جدی شورای اسلامی و مدیران شهری یزد را فرصت مناسبی برای مناسب سازی معابر و فضاهای عمومی این شهر دانست و بیان کرد: ما نباید در استفاده کردن از فضای شهری معلولین را محدود و آنها را در خانه هایشان زندانی کنیم.</p>
      <p>کاظمی‌مومن سرائی در بخش دیگری از سخنان خود ترویج ضرورت مناسب سازی فضای شهری بین مسئولان و دست اندرکاران اجرایی حائز اهمیت دانست و بیان کرد: طبق ارزیابی انجام شده بیش از 70 درصد دستگاه‌های دولتی استان یزد در بحث مناسب سازی خوب عمل کردند ولی متأسفانه توجه به این مهم در شهرستان‌های این استان مطلوب نیست.</p>
      <p>این مسئول توجه ویژه به دو مقوله فرهنگ سازی و آموزش را ضروری عنوان کرد و افزود: برگزاری رویدادهایی نظیر جشنواره گردشگری معلولین نقش مهمی در تقویت زیرساخت‌های آموزشی و فرهنگی در حوزه مناسب سازی ایفا می‌کند.</p>
      <p>وی با اشاره به اهمیت برگزاری جشنواره گردشگری معلولین در استان یزد، گفت: این چنین رویدادهایی از جمله اتفاقات حائز اهمیت در حوزه مناسب سازی فضاهای شهری کشور است که باید بیش از پیش حمایت شوند.</p>
      <p>رییس دبیرخانه ستاد هماهنگی و پیگیری مناسب‌سازی کشور در ادامه با بیان این‌که تمام استان‌های کشور باید برای حضور در این جشنواره که 10 تا 20 آذرماه به میزبانی یزد برگزار می‌شود مشارکت کنند، خاطرنشان کرد: استان یزد با برگزاری جشنواره گردشگری معلولین سخت ترین کار ممکن در حوزه مناسب سازی را انجام داده است.</p>
      <p>وی در پایان سخنان خود با بیان این که ستاد مناسب‌سازی کشور باتمام توان از اولین جشنواره گردشگری معلولین حمایت می‌کند، خاطرنشان کرد: بحث مناسب سازی باید در تمام استان ها و دستگاه های کشور نهادینه شود.</p>
      <p>انتهای پیام</p>
    </article>
  </body>
</html>