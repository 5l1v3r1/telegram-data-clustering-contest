<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837617-mts-prodaye-sviy-ukrayinskiy-biznes-kompaniyi-bakcell-za-734-mln-dolariv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T10:25:00+00:00"/>
    <meta property="og:title" content="МТС продає свій український бізнес азербайджанській Bakcell за 734 млн доларів"/>
    <meta property="og:description" content="КИЇВ. 25 листопада. УНН. Російський телекомунікаційний оператор і провайдер цифрових послуг МТС оголосив про підписання угоди про продаж телекомунікаційного …"/>
  </head>
  <body>
    <article>
      <h1>МТС продає свій український бізнес азербайджанській Bakcell за 734 млн доларів</h1>
      <address><time datetime="2019-11-25T10:25:00+00:00">25 Nov 2019, 10:25</time> by <a rel="author">Марк Омелянюк</a></address>
      <p><b>КИЇВ. 25 листопада. УНН. </b>Російський телекомунікаційний оператор і провайдер цифрових послуг МТС оголосив про підписання угоди про продаж телекомунікаційного бізнесу в Україні азербайджанській компанії Bakcell. Про це повідомляє пресслужба МТС, інформує <b>УНН.</b></p>
      <p>"Найбільший російський телекомунікаційний оператор і провайдер цифрових послуг оголошує про підписання з компанією ТОВ Telco Solutions and Investments, яка є підконтрольною телекомунікаційної компанії ТОВ Bakcell, яка входить до міжнародної групи компаній NEQSOL Holding, юридично зобов'язуючої угоди про продаж телекомунікаційного бізнесу в Україні", - йдеться у повідомленні. </p>
      <p>У межах угоди, як зазначається, МТС через свою 100% дочірню компанію Allegretto Holding S.a.r.l. (Люксембург) продає 100% частку в компанії Preludium BV (Нідерланди), єдиному акціонері Vodafone-Україна, за 734 млн доларів, включаючи відкладений платіж на суму близько 84 млн доларів. У компанії повідомили, що передача акцій пройде найближчим часом.</p>
      <p>Поруч з цим, компанія-покупець зазначає, що придбання Vodafone фінансуватиметься переважно за рахунок ресурсів від міжнародних фінансових структур.</p>
      <p>"З придбанням Vodafone-Україна, другого на ринку України телекомунікаційного оператора, ми продовжуємо стратегію розширення міжнародної присутності та виходу на нові ринки компаній, що входять в групу компаній NEQSOL Holding. Стан бізнесу, темпи зростання та ефективність діяльності Vodafone-Україна є надійним підґрунтям для подальшого розвитку. Тому ми готові інвестувати, щоб далі впроваджувати інновації й передові технології в Україні", – прокоментував заступник голови ради директорів Bakcell Юсиф Джаббаров.</p>
      <p>У компанії переконують, що зміна власника жодним чином не вплине на операційну діяльність Vodafone-Україна. Компанія продовжить надавати послуги під брендом Vodafone і надалі виконуватиме всі зобов'язання перед співробітниками, клієнтами та партнерами.</p>
      <p>Як повідомлялося раніше, Антимонопольний комітет України дозволив азербайджанському мобільному оператору Bakcell придбати український <a href="https://www.unn.com.ua/uk/news/1831784-amku-dozvoliv-inozemtsyam-kupiti-odin-iz-ukrayinskikh-mobilnikh-operatoriv">мобільний оператор "Vodafone Україна".</a></p>
    </article>
  </body>
</html>