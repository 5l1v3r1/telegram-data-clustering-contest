<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/novyna/ekonomika/vaks-znovu-ne-zaareshtuvav-ridnoho-brata-kaskiva"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T10:40:01+00:00"/>
    <meta property="og:title" content="ВАКС знову не заарештував рідного брата Каськіва"/>
    <meta property="og:description" content="Антикорупційний суд відхилив клопотання антикорупційних правоохоронних органів про обрання запобіжного заходу підозрюваному."/>
  </head>
  <body>
    <article>
      <h1>ВАКС знову не заарештував рідного брата Каськіва</h1>
      <address>
        <time datetime="2019-11-25T10:40:01+00:00">25 Nov 2019, 10:40</time>
      </address>
      <p>
        <b>Суд відмовив Національному антикорупційному бюро та Спеціалізованій антикорупційній прокуратурі у заочному взятті під варту рідного брата колишнього голови Державного агентства з інвестицій та управління національними проектами України Владислава Каськіва Олександра у справі розтрати 259,2 млн грн.</b>
      </p>
      <p>Таке рішення 20 листопада ухвалив слідчий суддя Вищого антикорупційного суду Володимир Воронько, повідомляє із зали суду журналіст «Слова і Діла».</p>
      <p>Прокурор САП Олег Макар вказував, що <a href="https://www.slovoidilo.ua/2018/06/23/novyna/polityka/nabu-zatrymalo-dvoyuridnoho-brata-kaskiva">22 червня 2018 року Каськіву заочно повідомили про підозру</a>, оскільки <a href="https://www.slovoidilo.ua/2018/12/13/novyna/polityka/ridnyj-brat-kaskiva-pokynuv-ukrayinu-2015-roczi-nabu">той покинув територію України 27 жовтня 2015 року через пункт пропуску «Чоп» і не повертався</a>. За його словами, детективи в день складання підозри приїхали за місцем останньої реєстрації родича екс-голови Держінвестпроекту, проте його там не було. Під час слідчої дії, як повідомив прокурор, був присутній адвокат, який відмовився одержувати підозру його клієнту. Тому повідомлення про підозру було вручене представнику житлово-експлуатаційної організації.</p>
      <p>Прокурор додав, що докази обґрунтованості підозри брату Каськіва складають приблизно 1 том і збільшуються, оскільки розслідування триває. На його думку, підозрюваний не збирається повертатися в Україну і йому нібито відомо про підозру, а тому <a href="https://www.slovoidilo.ua/2018/09/04/novyna/polityka/nabu-oholosylo-rozshuk-brata-kaskiva">його оголосили в розшук</a>. Представник САП нагадав, що спочатку <a href="https://www.slovoidilo.ua/2018/11/07/novyna/polityka/sud-zaochno-zaareshtuvav-ridnoho-brata-kaskiva">суд дозволив заочний арешт Каськіва</a>, проте пізніше <a href="https://www.slovoidilo.ua/2019/04/05/novyna/polityka/sud-skasuvav-zaochnyj-aresht-brata-kaskiva">Київський апеляційний суд це рішення скасував</a>. Надалі органи правопорядку ще раз клопотали про заочний арешт підозрюваного, проте <a href="https://www.slovoidilo.ua/2019/05/21/novyna/ekonomika/sud-vidmovyvsya-zaochno-zaareshtovuvaty-ridnoho-brata-kaskiva">суд відмовляв</a>. Водночас, Макар навів практику Київського апеляційного суду, який скасовував подібні ухвали про відмову, обґрунтовуючи це тим, що для оголошення підозрюваного у міжнародний розшук достатньо постанови слідчого/детектива і скерування її для виконання до Інтерполу.</p>
      <p>Своєю чергою адвокат Каськіва Артем Трекке заявляв, що його клієнт офіційно не набув статусу підозрюваного, бо йому особисто не вручили підозру. До того ж, за його словами, на момент складання підозри детективи не з'ясували актуального місця проживання брата Каськіва. Також, на думку захисника, його клієнт не перебуває у міжнародному розшуці, бо для цього необхідне рішення Генерального секретаріату Інтерполу чи Національного центрального бюро Інтерполу.</p>
      <p>Вивчивши клопотання, суддя Воронько відмовив в його задоволенні.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/19/novyna/ekonomika/vaks-skasuvav-rishennya-pro-vidmovu-zaareshtuvaty-brata-kaskiva"/>
        <a href="https://www.slovoidilo.ua/2019/09/17/novyna/ekonomika/sap-oskarzhyla-vidmovu-sudu-zaareshtuvaty-brata-kaskiva"/>
        <a href="https://www.slovoidilo.ua/2019/09/16/novyna/ekonomika/sud-poyasnyv-chomu-ne-zaareshtuvav-brata-kaskiva"/>
      </related>
    </article>
  </body>
</html>