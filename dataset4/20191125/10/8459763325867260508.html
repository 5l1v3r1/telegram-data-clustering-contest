<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170002/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-25T10:03:14+00:00"/>
    <meta property="og:title" content="لاریجانی: کمیسیون بودجه درآمد حاصل از افزایش قیمت بنزین را بررسی کند"/>
    <meta property="og:description" content="رئیس مجلس شورای اسلامی از کمیسیون برنامه و بودجه خواست درآمد حاصل از افزایش قیمت بنزین را بررسی و به مجلس شورای اسلامی گزارش کند."/>
  </head>
  <body>
    <article>
      <h1>لاریجانی: کمیسیون بودجه درآمد حاصل از افزایش قیمت بنزین را بررسی کند</h1>
      <h2>رئیس مجلس شورای اسلامی از کمیسیون برنامه و بودجه خواست درآمد حاصل از افزایش قیمت بنزین را بررسی و به مجلس شورای اسلامی گزارش کند.</h2>
      <address>
        <time datetime="2019-11-25T10:03:14+00:00">25 Nov 2019, 10:03</time>
      </address>
      <p>به گزارش <b>ستاره ها</b> و به نقل از ایسنا، حسینعلی حاجی دلیگانی نماینده مردم شاهین شهر در تذکری در جلسه علنی صبح امروز دوشنبه مجلس شورای اسلامی اظهار کرد: من دیروز تذکری درباره مبالغی که واریز نشده دارم و شما گفتید موضوع در جلسه امروز مطرح می‌شود اما امروز سازمان برنامه، وزارت تعاون و سازمان هدفمندی در جلسه نبودند که پاسخ بدهند.<br/>وی ادامه داد: مردم می‌گویند ما پول نمی‌خواهیم بلکه قیمت‌ها را کنترل کنید، باید به داد مردم برسیم امید مردم به مجلس شورای اسلامی است انتظار این بود که دستگاه‌های مرتبط پاسخ بدهند.<br/>حاجی دلیگانی خطاب به رییس مجلس شورای اسلامی گفت: من نمی‌دانم شما تلفن همراه دارید یا نه ما صدها پیامک دریافت می‌کنیم و نمی‌دانیم چه جوابی به مردم بدهیم تعدادی افراد ضعیف هستند که یارانه آنها هم قطع شده است لازم بود کسانی که برای روسای قوا کار کارشناسی کردند می‌آمدند و توضیح می‌دادند که مبنای کارشان چه بوده است.<br/>وی اضافه کرد: حدود ۷۰ هزار میلیارد تومان درآمد احتمالی افزایش قیمت بنزین است که با احتساب پرداختی به ۶۰ میلیون نفر ۳۰ هزار میلیارد تومان به مردم می‌رسد و ۴۰ هزار میلیارد تومان باقی می‌ماند که باید برای آن تدبیر شود.<br/>وی ادامه داد: بعضی‌ها گفتند که قبض برق‌شان افزایش پیدا کرده مثل این‌که عمدا می‌خواهند نارضایتی ایجاد کنند لازم است جلسه دیگری گذاشته شود.<br/>علی لاریجانی رییس مجلس شورای اسلامی در پاسخ به این تذکر گفت: جلسه‌ای که تقاضا شده بود برای تنظیم بازار و قیمت‌ها بود که افراد مسئول دعوت شدند اما در مورد رقم ۷۰ هزار میلیارد تومان که گفتید لازم است کمیسیون بودجه میزان درآمد ناشی از افزایش قیمت بنزین را بررسی کند این میزان برداشتی که تاکنون شده این میزان درآمد نبوده است اما مصوبه این است که هرچه درآمد بود به مردم داده شود. کمیسیون بودجه هم درآمد حاصل از افزایش قیمت بنزین را بررسی و به مجلس شورای اسلامی گزارش کند.<br/>رییس مجلس شورای اسلامی از رییس کمیسیون اقتصادی هم خواست جلسات مستمری درباره نظارت بر قیمت‌ها داشته باشد و مجلس را در جریان امر قرار دهد.<br/> </p>
    </article>
  </body>
</html>