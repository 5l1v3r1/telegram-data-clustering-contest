<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904040.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="تاج‌زاده امضای سیاستمداران را جعل کرده؟! / جمعی از اصلاح‌طلبان: نامه حمایت از اغتشاش‌گران را امضا نکردیم"/>
    <meta property="og:description" content="فارس نوشت: جمعی از اصلاح طلبان که طی هفته اخیر نام آنها ذیل بیانیه منتسب به 77 اصلاح طلب درباره آشوب های اخیر با محوریت مصطفی تاج زاده آمده بود؛ حالا با صدور بیانیه‌ای با اعلام برائت از نامه پیشین اعلام کردند: ما امضاءکنندگان این بیانیه ضمن رد برخی مفاد بیانیه مذکور و اعلام بی‌اطلاعی خود از نحوه تدوین و انتشار آن، تأکید می نماییم تنها راه حل مشکلات کشور رجوع به صندوق رأی می باشد و بر رد هر نوع راهکار خشونت‌آمیز جایگزین پافشاری می‌کنیم."/>
  </head>
  <body>
    <article>
      <h1>تاج‌زاده امضای سیاستمداران را جعل کرده؟! / جمعی از اصلاح‌طلبان: نامه حمایت از اغتشاش‌گران را امضا نکردیم</h1>
      <address>
        <time datetime="2019-11-25T10:00:00+00:00">25 Nov 2019, 10:00</time>
      </address>
      <p>طی روزهای گذشته نامه ای به امضای ۷۷ اصلاح طلب با محوریت تاج‌زاده منتشر شد که حکایت از حمایت این جمع از اغتشاش‌گران داشت اما حالا جمعی از این افراد با امضای نامه ای دیگر، نامه پیشین را جعلی دانستند.</p>
      <p>فارس نوشت: جمعی از اصلاح طلبان که طی هفته اخیر نام آنها ذیل بیانیه منتسب به 77 اصلاح طلب درباره آشوب های اخیر با محوریت مصطفی تاج زاده آمده بود؛ حالا با صدور بیانیه‌ای با اعلام برائت از نامه پیشین اعلام کردند: ما امضاءکنندگان این بیانیه ضمن رد برخی مفاد بیانیه مذکور و اعلام بی‌اطلاعی خود از نحوه تدوین و انتشار آن، تأکید می نماییم تنها راه حل مشکلات کشور رجوع به صندوق رأی می باشد و بر رد هر نوع راهکار خشونت‌آمیز جایگزین پافشاری می‌کنیم.</p>
      <p>متن نامه این فعالان سیاسی اصلاح طلب به شرح زیر است: </p>
      <p>«مردم بزرگ ایران!<br/>حوادث تلخ رخ داده طی روزهای اخیر که علاوه بر خسارت‌های مادی، روح و جان عده‌ای از مردم این سرزمین را نیز رنجاند فرصتی است تا بار دیگر با یادآوری نعمت بی‌بدیل امنیت، وظیفه خود در قبال حفظ این سرمایه بزرگ را مرور کنیم. شکی نیست که تداوم و بقای هر حکومتی در به رسمیت شناختن حق اعتراض مردم و برخورد هوشمندانه با آن است اما همه ما باید بدانیم که دستیابی به هر نوع اصلاحی در حکومت صرفا در شرایط ثبات و امنیت ممکن بوده و آنچه خارج از این چارچوب نصیب ملت خواهد شد؛ خسارت محض است.<br/>امروز بر همگان روشن است که تداوم وضعیت سابق مصرف سوخت نه تنها هیچ توجیه اقتصادی نداشت بلکه با گسترش روزافزون قاچاق سوخت، شرایط برای تاراج سرمایه‌های ملی فراهم می‌شد. براین اساس ضرورت تدوین برنامه‌ای برای کنترل این مصرف افسارگسیخته از مدت‌ها پیش مورد تأکید کارشناسان قرار داشته است. با این وجود اجرای هر سیاست مفید نیازمند اتخاذ مناسب‌ترین روش اجراست. آنچه در اجرای طرح اخیر کنترل مصرف سوخت به وضوح قابل رؤیت است، شتابزدگی در اجرا، بی‌توجهی به تبعات قابل پیش‌بینی آن، بی‌اعتمادی به مردم  و عدم اقناع افکار عمومی و خصوصا سردرگمی دولت در مواجهه با نتایج طرح است. بر این اساس ضرورت بازگشت به اصل تدبیر در تصمیم‌گیری‌ها بیش از هر زمان دیگری احساس می‌شود.<br/>هموطنان شریف!<br/>بی‌شک بخشی از خشونت‌های روزهای اخیر نتیجه برنامه‌ریزی بدخواهان خارجی مردم ایران بوده که نه تنها سعادت ملت بزرگ ایران کوچکترین اهمیتی برایشان ندارد بلکه تجربه تاریخی نشان می‌دهد تاکنون از هیچ فرصتی برای ضربه زدن به منافع این مردم دریغ نکرده‌اند. وقتی ولیعهد جوان عربستان سخن از کشاندن جنگ به داخل خیابان‌های ایران می‌گوید؛ عجیب نیست که در برخی مناطق کشور شاهد حضور افراد مسلح در میان معترضین باشیم. بنابراین ضمن تأکید بر ضرورت شنیدن صدای به حق ملت در اعتراض به بی‌تدبیری‌های دستگاه‌های مسئول و همچنین ضمن دعوت نیروهای حافظ نظم و امنیت به تداوم صبر و مدارا با مردم، برخورد هوشمندانه ملت با شیطنت‌ها را مورد تأکید قرار داده و تصریح می‌کنیم نباید اجازه داد تا منافع اعتراضات به حق مردم به سبد بیگانگان و دشمنان ایران و ایرانی برود چرا که آنان به چیزی کم‌تر از نابودی امنیت ملی این سرزمین و دستاوردهای مردم آن بسنده نخواهند کرد.<br/>در نهایت و با توجه به انتساب بیانیه‌ای نه چندان دقیق به 77 نفر از فعالان سیاسی اصلاح‌طلب طی روزهای اخیر؛ ما امضاءکنندگان این بیانیه ضمن رد برخی مفاد بیانیه مذکور و اعلام بی‌اطلاعی خود از نحوه تدوین و انتشار آن، تأکید می نماییم تنها راه حل مشکلات کشور رجوع به صندوق رأی می باشد و بر رد هر نوع راهکار خشونت‌آمیز جایگزین پافشاری می‌کنیم. همه ما باید بدانیم که مسیر هر نوع اصلاح و بهبودی فقط و فقط از مسیر مشارکت سیاسی و صندوق رأی می‌گذرد و لاغیر.</p>
      <p>بهزاد نبوی، محسن امین‌زاده، ابراهیم اصغرزاده، علیرضا علوی‌تبار، حسین واله، محمدرضا جلایی‌پور، علی تاجرنیا، محمد کیانوش‌راد، علی مزروعی، الهه کولایی، صادق نوروزی، مهدی دریس‌پور، زهره آقاجری، بهروز آقامحمدی، حمید آیتی، محمد احمدنژاد، حمیدرضا امیری، رضا باوفا، زهرا توحیدی، مصطفی سبطی، بهروز شاهرخ‌نیا، حامد شجاعی، مطهره شفیعی، رویا بلوری، هدی توحیدی، جلال جلالی‌زاده، سیاوش حاتم، محمد حسینی‌نیا، علیرضا خوشبخت، مصطفی درایتی، زهرا ربانی املشی، ویدا ربانی، علیرضا رجبیان، مصطفی رسته مقدم، کریم عابدی، پروین فهیمی، بهرام سمیع، احمد منتظری، ریحانه طباطبایی، ساجده کیانوش‌راد، کتایون گلرخ، عروجعلی محمدی، میثم مشایخی، مهدی مظفری، محمدحسین نعیمی‌پور، علی نیکجو، شهرزاد همتی، رضا یوسفیان.</p>
      <p>** گفتنی است در نامه‌ای که در روزهای اخیر با عنوان بیانیه 77 اصلاح طلب منتشر شده بود ضمن حمایت از اغتشاش گران به برخورد نیروهای انتظامی انتقاد کرده  و از مأموران خواسته شده بود که از اعمال خشونت در هر سطحی پرهیز و فوراً نسبت به تعقیب کیفری آمران و عاملان تیراندازی به‌سوی مردم اقدام کنند!</p>
      <p>در این بیانیه جعلی که با محوریت مصطفی تاج زاده گردآوری شده بود، امضا کنندگان مورد ادعا، خواسته بودند به خواست مردم احترام گذاشته شده و همچنین با عادی‌سازی روابط خارجی بساط تحریم‌ها جمع شود!</p>
      <p>محسن آرمین، ابراهیم اصغرزاده، علی تاجرنیا، سعید حجاریان، عبدالله رمضان‌زاده، فیض‌الله عربسرخی، علیرضا علوی تبار، الهه کولایی، محمد کیانوش‌راد، شهیندخت ملاوردی، عبدالله ناصری، آذر منصوری، حمید آیتی (همسر شهیندخت ملاوردی) و حسین کروبی از جمله افرادی بودند که امضای آنها پای نامه یاد شده بود.</p>
    </article>
  </body>
</html>