<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780544/%D8%AF%D9%88%D9%85%DB%8C%D9%86-%D9%87%D9%85%D8%A7%DB%8C%D8%B4-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%AA%D8%A7%D8%B1%DB%8C%D8%AE-%D9%BE%D8%B2%D8%B4%DA%A9%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D9%88-%D8%A7%D8%B3%D9%84%D8%A7%D9%85-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:02:34+00:00"/>
    <meta property="og:title" content="با حمایت دفتر طب ایرانی وزارت بهداشت؛ دومین همایش بین‌المللی تاریخ پزشکی در ایران و اسلام برگزار می‌شود"/>
    <meta property="og:description" content="دومین همایش بین‌المللی تاریخ پزشکی در ایران و اسلام» پنجم تا هشتم آذرماه ۹۸ با محوریت طب ایرانی، تاریخ پزشکی در ایران باستان و تاریخ پزشکی عصر طلایی اسلام برگزار می شود."/>
  </head>
  <body>
    <article>
      <h1>با حمایت دفتر طب ایرانی وزارت بهداشت؛ دومین همایش بین‌المللی تاریخ پزشکی در ایران و اسلام برگزار می‌شود</h1>
      <address>
        <time datetime="2019-11-25T10:02:34+00:00">25 Nov 2019, 10:02</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت بهداشت، این دوره از همایش در روزهای ۵ تا ۸ آذر ماه، با حمایت دفتر طب ایرانی وزارت بهداشت، درمان و آموزش پزشکی و میزبانی دانشکده طب ایرانی دانشگاه علوم پزشکی تهران برگزار می‌شود.</p>
      <p>در این همایش که پس از ۲۷ سال از برگزاری اولین دوره آن در سال ۱۳۷۱، به مدت چهار روز برگزار می‌شود، بیش از ۳۰ مهمان خارجی شامل پژوهشگران حوزه تاریخ پزشکی و طب سنتی از کشورهای هند، ترکیه، ایتالیا، آلمان، امریکا، انگلیس، هلند، فرانسه، آلمان، تونس و بنگلادش شرکت می‌کنند. </p>
      <p>تعدادی سخنرانی ویژه به‌صورت وب‌کنفرانس توسط استادان خارجی نیز در برنامه همایش در نظر گرفته شده است.</p>
      <p>محورهای اصلی دومین همایش بین‌المللی تاریخ پزشکی در ایران و اسلام، طب ایرانی، تاریخ پزشکی در ایران باستان و تاریخ پزشکی عصر طلایی اسلام است و از میان ۱۵۲ مقاله ارسال‌شده به دبیرخانه، ۱۰۰ مقاله برای ارائه در همایش انتخاب شده‌اند که از این میان، ۵۹ مقاله به‌صورت سخنرانی و ۴۱ مقاله به‌صورت پوستر ارائه می‌شود.</p>
      <p>در برگزاری این همایش، کرسی تاریخ طب سنتی یونسکو، آکادمی جهانی تاریخ داروسازی، امور بین‌الملل وزارت علوم، دفتر مطالعات تاریخ پزشکی دانشگاه علوم پزشکی شیراز، انجمن علمی طب سنتی ایران، شاخه ایرانی انجمن جهانی داروسازی سنتی، بنیاد ایرانشناسی و بنیاد طب ایرانی همکاری دارند.</p>
      <p>میزبان این رویداد بین‌المللی که با حمایت دفتر طب ایرانی وزارت بهداشت برگزار می‌شود، برعهده دانشکده طب ایرانی دانشگاه علوم پزشکی تهران، موسسه توسعه پژوهش ایران، فرهنگستان علوم پزشکی و دانشگاه علوم پزشکی شیراز است.</p>
      <p>افتتاحیه دومین همایش بین‌المللی تاریخ پزشکی در ایران و اسلام، روز سه‌شنبه، ۵ آذر ۱۳۹۸، در هتل ارم خواهد بود و همایش در دانشکده طب ایرانی دانشگاه علوم پزشکی تهران و همچنین به مدت دو روز در دانشگاه علوم پزشکی شیراز ادامه می‌یابد.</p>
    </article>
  </body>
</html>