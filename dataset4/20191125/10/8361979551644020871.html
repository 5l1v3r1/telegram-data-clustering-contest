<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/shcho-dumayut-ukrajinci-pro-robotu-radi-novini-ukrajini-50055487.html"/>
    <meta property="og:site_name" content="НВ"/>
    <meta property="article:published_time" content="2019-11-25T10:43:00+00:00"/>
    <meta property="og:title" content="Половина українців не задоволена роботою Ради, кожен третій думає про дострокові вибори — опитування"/>
    <meta property="og:description" content="47% українців не задоволені роботою Верховної Ради 9 скликання."/>
  </head>
  <body>
    <article>
      <h1>Половина українців не задоволена роботою Ради, кожен третій думає про дострокові вибори — опитування</h1>
      <h2>47% українців не задоволені роботою Верховної Ради 9 скликання.</h2>
      <address>
        <time datetime="2019-11-25T10:43:00+00:00">25 Nov 2019, 10:43</time>
      </address>
      <p>Такими є результати <a href="https://dif.org.ua/article/gromadska-dumka-listopad-2019">опитування</a>, проведеного Фондом Демократичні ініціативи ім.Ілька Кучеріва спільно з Київським міжнародним інститутом соціології.</p>
      <p>34% опитаних задоволені роботою народних депутатів.</p>
      <p>Найбільш незадоволені роботою Верховної Ради виборці партій Опозиційна платформа За життя (16% задоволені, 74% - ні) і Європейська солідарність (відповідно, 75% і 15%), а в основному задоволені виборці партії Слуга народу (задоволені 51%, незадоволені 30% ).</p>
      <p>При цьому, 43,5% висловили впевненість, що парламент допрацює свій термін до кінця. 33% респондентів вважають, що відбудуть дострокові вибори. Решта 23% з відповіддю не визначилися.</p>
      <p>Опитування проводилося з 4 по 19 листопада. Було опитано 2041 осіб у всіх регіонах України, за винятком окупованих територій Донбасу і Криму. Теоретична похибка не перевищує 2,3%.</p>
      <p>Нагадаємо, під час свого виступу на першому засіданні Ради 9 скликання президент <a href="https://nv.ua/ukr/ukraine/politics/zelenskiy-zaklikav-novu-radu-do-konstruktivnoji-roboti-i-prigroziv-rozpuskom-novini-ukrajini-50039879.html">Володимир Зеленський закликав нардепів до конструктивної роботи</a>.</p>
      <p>Він зазначив, що не хотів би, щоб новий парламент увійшов в історію, як «парламент, який проіснував менше за всіх - один рік».</p>
      <p>Після цього парламент включив так званий «турборежим» роботи. Нардепам дорікали в тому, що вони працюють в режимі швидкого прийняття законопроектів, порушуючи при цьому регламент.</p>
      <p>Прем'єр Олексій <a href="https://nv.ua/ukr/ukraine/politics/goncharuk-vislovivsya-proti-turborezhimu-radi-novini-ukrajini-50046357.html">Гончарук назвав такий темп ненормальним</a> і закликав Раду відключити «турборежим». Його <a href="https://nv.ua/ukr/ukraine/politics/turborezhim-v-radi-yak-pracyuvatimut-nardepi-novini-ukrajini-50047841.html">завершили у середині жовтня</a>.</p>
    </article>
  </body>
</html>