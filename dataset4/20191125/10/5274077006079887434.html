<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419156"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T10:12:00+00:00"/>
    <meta property="og:title" content="אצטדיון המושבה בפ&quot;ת משנה את שמו"/>
    <meta property="og:description" content="אצטדיון הכדורגל העירוני של פתח תקווה משנה את שמו בעקבות זכיית חברת &quot;שלמה ביטוח&quot; במכרז כשזה יקרא על שמה למשך 4 השנים הקרובות"/>
  </head>
  <body>
    <article>
      <h1>אצטדיון המושבה בפ"ת משנה את שמו</h1>
      <address><time datetime="2019-11-25T10:12:00+00:00">25 Nov 2019, 10:12</time> by <a rel="author">נרי וייס</a></address>
      <p><b>אחרי אולם כדורסל, חברת "שלמה ביטוח" רוכשת גם אצטדיון כדורגל.</b> לפני חודשיים יצאה עיריית פתח תקווה באמצעות החברה לפיתוח פתח תקווה, במכרז לצורך מתן חסות וקריאת שם אצטדיון הכדורגל העירוני על שם גורם מסחרי, כפי שמקובל באצטדיונים ואולמות ספורט ברחבי הארץ והעולם.</p>
      <p>מי שזכתה במכרז היא לא אחרת מאשר חברת "שלמה ביטוח" מקבוצת שלמה אשר מעניקה חסות גם לאולם הכדורסל הביתי של קבוצת הפועל תל אביב, היכל הדרייב-אין, ומעתה במשך 4 השנים הקרובות ייקרא שם אצטדיון המושבה שבפתח תקווה - "אצטדיון שלמה ביטוח".</p>
      <p>חברת שלמה ביטוח, אשר זכתה במכרז, תיתן את החסות לאצטדיון הכדורגל העירוני בפתח תקווה, כאשר שווי העסקה עומד על 2.5 מיליון ש"ח למשך ארבע שנים.</p>
      <p>האצטדיון ימותג וישולט הן במעטפת החיצונית והן בחללים הפנימיים בשם וסמל נותן החסות.</p>
      <p>בזמן תחילת בנייתו של האצטדיון העירוני בפתח תקוה, אף גוף מסחרי או פרטי לא לקח חלק במימון בניית האצטדיון והמימון היה ציבורי, ועל כן שמו טרם נקבע והוא נשא את הכותרת "אצטדיון עירוני" ללא כל כינוי נוסף. בהמשך, הודיעה עיריית פתח תקווה כי הוחלט לקרוא לאצטדיון בשם "אצטדיון המושבה".</p>
      <p>במכרז, ביקשה העירייה לשנות את שם האצטדיון ולהעניק במסגרת ההתקשרות את שם נותן חסות, והוא ימותג וישולט הן במעטפת החיצונית והן בחללים הפנימיים בשם וסמל נותן החסות.</p>
      <p>חברת שלמה ביטוח תשלם במסגרת ההסכם, כ- 2.5 מיליון שקלים לתקופה של ארבע שנים, כאשר שמורה לה האופציה להמשיך את ההתקשרות לארבע שנים נוספות.</p>
      <p>אצטדיון המושבה הוא אחד ממתקני הספורט החדשים והחדשניים בארץ ואחד מאצטדיוני הכדורגל הבודדים העומדים בתקן הבינלאומי ורשאים לארח משחקים במסגרות בינלאומיות. הוא משמש בית לשתי הקבוצות העירוניות ולשתי קבוצות ליגת על ומתקיימים בו כ-100 משחקים בעונה, מחציתם משודרים בשידור טלוויזיוני מלא וחלקם כתקצירים.</p>
      <p>באצטדיון מתקיימים אירועי בידור שונים, הוא מכיל כ-8,000 מ"ר שטחי מסחר המושכרים לעסקים מסחריים ובסה"כ פוקדים אותו כ-300,000 צופים מדי שנה.</p>
      <p>רמי גרינברג, ראש עיריית פתח תקווה ברך את הזוכה במכרז כשאמר: "מזל טוב לחברת שלמה ביטוח אשר מצטרפת היום לעיר כנותנת החסות של אצטדיון המושבה. כיאה לאצטדיון מתקדם וחדשני, אשר נמצא בליגה של כל המגרשים ומתקני הספורט המובילים בישראל, אני שמח שגם נושאת שם האצטדיון היא חברה מקצועית, גדולה ומשמעותית במשק הישראלי".</p>
      <p>לירון גולדנברג, מנכ"ל החברה לפיתוח פ"ת: "בהתאם להנחיית ראש העיר, פעלה החברה לשווק חבילת זכויות מיתוג וחשיפה של האצטדיון העירוני. האתגר היה משמעותי בשל העובדה שפרט לתל אביב, מכרזים מסוג זה לא צלחו. אני שמח וגאה על כך שמספר רב של חברות עסקיות, מהמובילות במשק, התעניינו במכרז. התעניינות זו מלמדת על האטרקטיביות והפוטנציאל של האצטדיון ועל האמון הרב שהביעו החברות בעיר פתח תקווה ובעומד בראשה".</p>
      <p>טובי שמלצר, מבעלי חברת "שלמה ביטוח": "אנו שמחים על בחירתנו כזוכים במכרז למתן החסות של אצטדיון הכדורגל העירוני בפתח תקווה. בתור חברה שמשרדיה ממוקמים מזה שנים רבות בעיר פתח תקווה, ומעסיקה מאות עובדים תושבי העיר, אנו מחוברים לעשייה המקומית וחיים אותה מדי יום. כמו כן, כחברת ביטוח שחרטה על דגלה מצוינות, חדשנות וערכיות, התחברנו לאחד מהאצטדיונים המתקדמים בישראל, שמקדם את ערכי הספורט והתחרותיות בישראל".</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>