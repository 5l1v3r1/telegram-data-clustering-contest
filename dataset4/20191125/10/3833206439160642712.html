<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Pochina-Pavel-ot-nai-vuzrastnoto-semeistvo-u-nas-916491"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="Почина Павел от най-възрастното семейство у нас"/>
    <meta property="og:description" content="&quot;Отиде си мъжът ми. Много ми е мъчно, 78 години брак имахме. Но така било писано.&quot; Това сподели 99-г..."/>
  </head>
  <body>
    <article>
      <h1>Почина Павел от най-възрастното семейство у нас</h1>
      <address>
        <time datetime="2019-11-25T10:10:00+00:00">25 Nov 2019, 10:10</time>
      </address>
      <p>"Отиде си мъжът ми. Много ми е мъчно, 78 години брак имахме. Но така било писано." Това сподели 99-годишната Лалка Цветанова от Тетевен. Тя е съпруга на Павел, а двамата бяха най-възрастното семейство на Балканите. Мъжът Павел не взимал много лекарства, но имал високо кръвно. Как се случила трагедията, Лалка не си обяснява, но целият град се стекъл да изпрати дядото.</p>
      <p>"Той не знаеше какво е хапове. 78 години живеехме заедно в любов, мир, разбирателство. Имахме и мерак един за друг, но Господ така избрал", сподели още тъжната новина възрастната жена.</p>
      <p>В момента тя е обгрижвана от деца и внуци, като всички я търсят по няколко пъти по телефона, искат и да им гостува. "Къде да притеснявам младите... Аз тук си имам къщичка, излизам си, не съм се спряла и от къщната работа. Не съм се изоставила. Особено сега, гледам да не стоя сама", казва баба Лалка.</p>
      <p>Тъжно й е, че за малко и двамата са щели да навършат 100-те години и така наистина да станат прецедент - семейство столетници, което още ходи по заведения, пие си кафето, играе на карти и го живее този живот с радост и усмивка.</p>
      <p>Като млади баба Лалка и дядо Павел живеели през една къща в Тетевен. Общата им история започнала точно преди дядо Павел да замине на фронта през 1943 г. Баба Лалка останала сама с дете на ръце, а съпругът й нарамил автомата. Дошъл 9 септември, страната ни се включила срещу немците, а войникът марширувал победоносно по европейските бойни полета.</p>
      <p>Победата го заварила в Австрия, край близкото до Грац градче Лайбниц. После Павел се върнал в Тетевен при жена си и малкото дете. След година построили и къщичката. Възрастният мъж обичаше да разказва увлекателни истории отпреди 70 години, като че ли са се случили вчера.</p>
      <p>"Много ми липсва да си говорим с него, разказите му. Той беше и ловец, и рибар и имаше толкова весели случки. И до последно приятели го канеха да ходи с тях по язовирите, но той отказваше", сподели баба Лалка. Възрастната жена 40 години е била тъкачка в местното текстилно предприятие. Цял живот двамата с дядото са и запалени туристи.</p>
      <p>"Минавахме два пъти пеш през Балкана, за да стигнем за панаира в Пловдив например. Всеки петък и събота вървяхме до хижа в планината, където той ловуваше с приятели, а аз готвех за компанията. Болници не знаем, доктори не виждаме, пием си билки и това беше, но ето - нещастието се случи и сега съм самичка", тъжна е Лалка.</p>
      <p>Въпреки мъката по мъжа си тя и сега става рано - в 5,30, както цял живот са правили двамата. "Според мен дълголетието ни се дължеше на строгия режим на живот. Освен това никога не сме прекалявали с храната. Още от деца си знаехме - каквото има, това се яде. Никога не сме си позволявали много месо или пакетирани храни.</p>
      <p>Аз и сега така живея - каквото си отгледам - доматки, краставички, това-онова от пазара, много не съм лакома. Но дядото ми липсва. Само той. Това другарчето да си отиде от теб е най-мъчно. Добре, че са децата и внуците, та малко да се развличам с тях", сподели тъжно Лалка и после допълни: "Но като се замисля, поне живяхме добре с дядото. Истински. От всичко по малко си взимахме от живота", категорична е Лалка Цветанова от Тетевен пред <a href="https://www.bgdnes.bg/Article/7904811">"България Днес"</a>.</p>
    </article>
  </body>
</html>