<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824783-policia-porusila-spravu-za-faktom-avarii-tankera-delfi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:55:00+00:00"/>
    <meta property="og:title" content="Поліція порушила справу за фактом аварії танкера “Делфі”"/>
    <meta property="og:description" content="Поліція відкрила кримінальне провадження за фактом аварії іноземного танкера “Делфі”, що сталася 22 листопада біля берегів Одеси."/>
  </head>
  <body>
    <article>
      <h1>Поліція порушила справу за фактом аварії танкера “Делфі”</h1>
      <h2>Поліція відкрила кримінальне провадження за фактом аварії іноземного танкера “Делфі”, що сталася 22 листопада біля берегів Одеси.</h2>
      <address>
        <time datetime="2019-11-25T10:55:00+00:00">25 Nov 2019, 10:55</time>
      </address>
      <p>Про це повідомляє <a href="https://od.npu.gov.ua/news/zvichajni-novini/za-faktom-avariji-inozemnogo-tankera-Delfi-rozpochato-kriminalne-provadzhennya/">відділ комунікації поліції Одеської області</a>.</p>
      <p>“Подію кваліфіковано за ч. 1 ст. 276 Кримінального кодексу України (порушення правил безпеки руху або експлуатації залізничного, водного чи повітряного транспорту)”, - йдеться у повідомленні.</p>
      <p>Слідство за фактом порушення правил безпеки експлуатації водного транспорту триває. Санкція статті передбачає покарання у вигляді виправних робіт на строк до двох років або обмеження волі на строк до трьох років, зазначили в поліції.</p>
      <p>Як повідомлялося, танкер “Делфі” (прапор <a href="https://www.ukrinform.ua/tag-moldova">Молдова</a>) сів на мілину 22 листопада біля берегів Одеси. Рятувальники зняли з судна двох членів екіпажу та капітана, попри те, що судновласник заборонив команді залишати борт судна і подавати сигнал SOS.</p>
      <p>За інформацією ЗМІ, з корпусу танкера, що, можливо, зазнав пошкоджень при зіткненні з хвилеломом, витікають нафтопродукти, а також із бочок, знесених з палуби судна.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824770-stormovi-hvili-cistat-misce-avarii-tankera-delfi-ekologi.html">Штормові хвилі “чистять” місце аварії танкера “Делфі” - екологи</a>
      </blockquote>
      <p>Станом на 25 листопада вміст концентрації нафтопродуктів довкола напівзатопленого судна “Делфі” перевищує норму в 19 разів, хоча раніше перевищував щонайменше у 157 разів.</p>
      <p>Танкер Delfi спущено на воду в 1974 році в Болгарії. До 2010 року він ходив під прапором України з портом приписки Одеса. Зараз власником судна є компанія Atenia Holding Ltd, а порт приписки - Джурджулешти.</p>
    </article>
  </body>
</html>