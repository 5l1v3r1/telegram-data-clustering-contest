<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915022"/>
    <meta property="og:site_name" content="Dnevnik"/>
    <meta property="article:published_time" content="2019-11-25T10:52:00+00:00"/>
    <meta property="og:title" content="V Italiji in Franciji neurja zahtevala več smrtnih žrtev"/>
    <meta property="og:description" content="V italijanski deželi Piemont so po večurnem iskanju našli truplo 52-letne ženske, ki jo je odnesla narasla reka. V deželah Piemont in Ligurija so sicer zaradi obilnega deževja in plazov zaprte številne ceste. Težave v prometu imajo zaradi vremena tudi v Franciji, kjer je neurje zahtevalo štiri smrtne žrtve."/>
  </head>
  <body>
    <article>
      <h1>V Italiji in Franciji neurja zahtevala več smrtnih žrtev</h1>
      <address><time datetime="2019-11-25T10:52:00+00:00">25 Nov 2019, 10:52</time> by <a rel="author">STA</a></address>
      <p>
        <b>V italijanski deželi Piemont so po večurnem iskanju našli truplo 52-letne ženske, ki jo je odnesla narasla reka. V deželah Piemont in Ligurija so sicer zaradi obilnega deževja in plazov zaprte številne ceste. Težave v prometu imajo zaradi vremena tudi v Franciji, kjer je neurje zahtevalo štiri smrtne žrtve.</b>
      </p>
      <p>Že v soboto je zemeljski plaz odnesel del viadukta na avtocesti A6 med Torinom in Savono v Liguriji. Zaprta je še avtocesta med Torinom in Piacenzo, promet pa je oviran še na več drugih avtocestah in cestah v Liguriji in Piemontu na severozahodu Italije. V Piemontu so sicer preventivno na varno prepeljali okoli 520 ljudi.</p>
      <p>V teh dveh deželah so novembra zabeležili več padavin kot v povprečju v celotnem letu, so sporočili italijanski meteorologi po poročanju nemške tiskovne agencije dpa.</p>
      <p>Z obilnim deževjem se že več dni soočajo tudi na jugu Francije, kjer so prav tako zaprte številne ceste. Med Nico in pristaniškim mestom Toulon ne vozijo vlaki. V departmaju Var so zabeležili najmanj štiri smrtne žrtve, več ljudi pa je bilo poškodovanih.</p>
      <p>V nekaterih delih tega francoskega departmaja je v zadnjih 24 ali 48 urah padlo toliko dežja, kot ga običajno v dveh ali treh mesecih.</p>
    </article>
  </body>
</html>