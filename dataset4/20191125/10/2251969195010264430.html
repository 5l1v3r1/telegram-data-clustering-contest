<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/25/decine-di-cuori-contro-la-violenza-sulle-donne/1329082/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-25T10:47:31+00:00"/>
    <meta property="og:title" content="Decine di cuori contro la violenza sulle donne"/>
    <meta property="og:description" content="MONTECASSIANO - Sono stati consegnati alla chiesa Collegiata dalle componenti del locale centro italiano femminile"/>
  </head>
  <body>
    <article>
      <h1>Decine di cuori contro la violenza sulle donne</h1>
      <h2>MONTECASSIANO - Sono stati consegnati alla chiesa Collegiata dalle componenti del locale centro italiano femminile</h2>
      <address><time datetime="2019-11-25T10:47:31+00:00">25 Nov 2019, 10:47</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F25%2Fdecine-di-cuori-contro-la-violenza-sulle-donne%2F1329082%2F">Condividi213</a><a href="https://twitter.com/intent/tweet?text=Decine+di+cuori++contro+la+violenza+sulle+donne&amp;url=https%3A%2F%2Fwww.cronachemaceratesi.it%2F2019%2F11%2F25%2Fdecine-di-cuori-contro-la-violenza-sulle-donne%2F1329082%2F">Tweet</a>Email213 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/Cif-Montecassiano-24-novembre-2019-325x244.jpeg"/>
      </figure>
      <p> </p>
      <p><b>Decine di cuori invadono Montecassiano. Ieri mattina, in occasione della santa messa celebrata alle 11,30 alla chiesa collegiata di Montecassiano, le donne del Cif locale (Centro italiano femminile) hanno distribuito a tutti i presenti un cuore con su scritto: “Amore e Rispetto per le donne”.</b> Un gesto per sottolineare ancora una volta l’importanza della cura che andrebbe rivolta alle donne e al tempo stesso un monito per tutti, giovani e meno giovani, in occasione – ma non solo – della Giornata internazionale contro la violenza sulle donne. In realtà sono numerose le iniziative organizzate a Montecassiano per costruire e rafforzare la cultura del rispetto dell’altro, delle donne in primis. Sabato e ieri il comune ha ospitato il 55° convegno del Centro studi storici maceratesi dal titolo “Donne nella Marca (Secc. XIII-XX). Spazi, ruoli, relazioni, ricchezze” che, grazie agli interventi di più di una ventina di relatori, ha permesso di approfondire molteplici aspetti storici e culturali del territorio che hanno avuto come minimo comun denominatore proprio la figura femminile. L’anno scorso, sempre, il Cif ha curato (anche quella volta in occasione del 25 novembre) l’angolo verde del cortile di San Giacomo, dove è stata posizionata una panchina rossa e delle scarpe rosse. «La violenza fisica e psicologica sulle donne non è un fatto privato – ha dichiarato l’assessore alla Cultura e alle Pari opportunità, Cinzia Paolucci –, ma un fenomeno culturale e come tale va affrontato. Occorre educarsi ed abilitarsi al buon uso della parola e del dialogo poiché solo chi non ha parole ricorre alla violenza».</p>
    </article>
  </body>
</html>