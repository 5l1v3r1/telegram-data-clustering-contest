<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90482"/>
    <meta property="og:site_name" content="Denník politika"/>
    <meta property="article:published_time" content="2019-11-25T10:35:03+00:00"/>
    <meta property="og:title" content="Amazon v Seredi začal s náborom ľudí na zimnú sezónu, vytvoril už stovky dočasných pozícií"/>
    <meta property="og:description" content="25.11.2019 (Webnoviny.sk) – Spoločnosť Amazon začala s každoročným náborom ľudí pre aktuálnu vianočnú sezónu a nasledujúce mesiace. Vo svojom reverznom logistickom centre v Seredi už zamestnala viac ako 700 dočasne pridelených zamestnancov. Ako informovala firma, nábor pokračuje do konca novembra 2019. „Sme nadšení, že sme v našom reverznom logistickom centre v Seredi prijali už 700 ľudí, ktorí nám pomôžu poskytnúť výnimočnú nákupnú skúsenosť našim zákazníkom počas vianočných sviatkov a nasledujúcich mesiacov. Nakoľko v regióne neustále rastieme, stovky dočasných pozícií sa v roku 2020 stanú pozíciami na trvalý pracovný pomer,“ uviedol riaditeľ centra v Seredi Radek Stegbauer."/>
  </head>
  <body>
    <article>
      <h1>Amazon v Seredi začal s náborom ľudí na zimnú sezónu, vytvoril už stovky dočasných pozícií</h1>
      <address><time datetime="2019-11-25T10:35:03+00:00">25 Nov 2019, 10:35</time> by <a rel="author">Webnoviny</a></address>
      <p>25.11.2019 (Webnoviny.sk) – Spoločnosť Amazon začala s každoročným náborom ľudí pre aktuálnu vianočnú sezónu a nasledujúce mesiace. Vo svojom reverznom logistickom centre v Seredi už zamestnala viac ako 700 dočasne pridelených zamestnancov. Ako informovala firma, nábor pokračuje do konca novembra 2019. „<i>Sme nadšení, že sme v našom reverznom logistickom centre v Seredi prijali už 700 ľudí, ktorí nám pomôžu poskytnúť výnimočnú nákupnú skúsenosť našim zákazníkom počas vianočných sviatkov a nasledujúcich mesiacov. Nakoľko v regióne neustále rastieme, stovky dočasných pozícií sa v roku 2020 stanú pozíciami na trvalý pracovný pomer,</i>“ uviedol riaditeľ centra v Seredi Radek Stegbauer.</p>
      <h3>Nefinančné zamestnanecké výhody</h3>
      <p>Rovnako ako stáli zamestnanci reverzného centra v Seredi, tak aj dočasne pridelení pracovníci, získajú mzdu, ktorá sa začína od úrovne 5,50 eura (pre vstupné pozície) a mesačný bonus až do výšky 20 % z hodinovej mzdy za individuálnu dochádzku a produktivitu. Takisto môžu užívať aj nefinančné zamestnanecké výhody, akými sú napríklad príspevok na zvozovú dopravu do práce a z práce na vybratých trasách.</p>
      <p>Amazon pracovníkom ponúka aj možnosť kariérneho rastu a umožňuje im rozvíjať sa a pripravovať sa aj na manažérske pozície. Len v roku 2018 bolo v interných štruktúrach spoločnosti povýšených viac ako 120 zamestnancov.</p>
      <h3>Neprevzaté zásielky z Európy</h3>
      <p>Americká technologická spoločnosť Amazon otvorila v Seredi v okrese Galanta najväčšie reverzné logistické centrum pre svoj rovnomenný globálny internetový obchod pred dvomi rokmi. Do Serede prichádzajú neprevzaté alebo zákazníkmi vrátené zásielky z celej Európy.</p>
      <p>Logistické centrum zaberá plochu 64 000 metrov štvorcových a je vybavené najvyspelejšími technológiami a riešeniami. Americký technologický gigant pôsobí na Slovensku od roku 2011, kedy otvoril svoju korporátnu kanceláriu v Bratislave. Celkovo Amazon na Slovensku zamestnáva 2 600 pracovníkov.</p>
      <footer>Zdroj: Webnoviny.sk – <a href="https://www.webnoviny.sk/amazon-v-seredi-zacal-s-naborom-ludi-na-zimnu-sezonu-vytvoril-uz-stovky-docasnych-pozicii/"><u>Amazon v Seredi začal s náborom ľudí na zimnú sezónu, vytvoril už stovky dočasných pozícií</u></a> © SITA Všetky práva vyhradené.</footer>
    </article>
  </body>
</html>