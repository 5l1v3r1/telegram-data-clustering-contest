<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807364/%DA%AF%D9%88%DB%8C%D8%A7-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%AC%D8%A7%D9%86-%DB%B1%DB%B5-%D9%86%D9%81%D8%B1-%D8%B1%D8%A7-%DA%AF%D8%B1%D9%81%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:21:00+00:00"/>
    <meta property="og:title" content="گویا: آنفلوآنزا جان ۱۵ نفر را گرفت"/>
    <meta property="og:description" content="رئیس مرکز مدیریت بیماری‌های واگیر وزارت بهداشت با اشاره به آغاز موج اول آنفلوآنزا در کشور گفت: متاسفانه ۱۵ نفر تاکنون در اثر ابتلا به این بیماری جان خود را از دست داده‌اند."/>
  </head>
  <body>
    <article>
      <h1>گویا: آنفلوآنزا جان ۱۵ نفر را گرفت</h1>
      <h2>رئیس مرکز مدیریت بیماری‌های واگیر وزارت بهداشت با اشاره به آغاز موج اول آنفلوآنزا در کشور گفت: متاسفانه ۱۵ نفر تاکنون در اثر ابتلا به این بیماری جان خود را از دست داده‌اند.</h2>
      <address>
        <time datetime="2019-11-25T10:21:00+00:00">25 Nov 2019, 10:21</time>
      </address>
      <p>به گزارش گروه اجتماعی خبرگزاری دانشجو، محمدمهدی گویا رئیس مرکز مدیریت بیماری‌های واگیر وزارت بهداشت در نشست خبری که با موضوع آنفلوآنزا برگزار شد، اظهار داشت: طی سه هفته گذشته موج اول این بیماری در کشور با شدت زیاد فعال شده است، اما شیوع این بیماری تنها مختص به کشور ما نیست و در تمام منطقه خاورمیانه و حتی برخی از کشور‌های اروپایی شاهد گسترش این بیماری هستیم.<br/><br/>وی با بیان اینکه ویروس آنفلوآنزا به دو نوع H۱N۱ و H۳N۲ تقسیم‌بندی می‌شوند گفت: در نوع اول تعداد مبتلایان بیشتر گزارش شده است و این نوع ویروس به صورت شدیدتری بیماران را درگیر می‌کند.<br/><br/>گویا افزود: هر چه موج ابتلا در کشور زودتر فعال شود، میزان شیوع از لحاظ مناطق جغرافیایی و تعداد مبتلایان افزایش خواهد داشت.<br/><br/>رئیس مرکز مدیریت بیماری‌های واگیر وزارت بهداشت با بیان اینکه استان‌های قزوین، آذربایجان شرقی و غربی، کرمانشاه، تهران، اصفهان، سمنان، مازندران و گلستان بیشترین تعداد مبتلایان را به خود اختصاص داده‌اند، افزود: این ویروس کماکان در کشور فعال است و ظرف اواخر هفته گذشته نیز گزارش‌ها درباره افزایش تعداد مبتلایان بیشتر بوده است.<br/><br/>* فوت ۱۵ نفر بر اثر ابتلا به آنفلوآنزا<br/><br/>گویا در ادامه با بیان اینکه طی گزارش‌های رسیده تاکنون ۱۵ نفر بر اثر ابتلا به این بیماری جان خود را از دست داده‌اند، توضیح داد: اغلب این افراد مبتلا به بیماری زمینه‌ای بوده‌اند یا اینکه سن آن‌ها بالای ۶۵ سال بوده است.<br/><br/>وی تاکید کرد: استان‌های تهران و مازندران و آذربایجان شرقی بیشترین آمار فوتی‌ها را به خود اختصاص داده و تمام این افراد در بیمارستان بستری بوده و تحت درمان قرار داشته‌اند، اما برخی از این افراد یا واکسینه نشده بودند یا پس تشدید بیماری به مراکز درمانی مراجعه کرده بودند.<br/><br/>رئیس مرکز مدیریت بیماری‌های واگیر وزارت بهداشت با اشاره به برگزاری جلسه‌ای در کشور مراکش که با حضور نمایندگان ایران برگزار شد، توضیح داد: در این جلسه که برای بررسی تغییرات این ویروس برگزار شده بود، کارشناسان اذعان داشتند که این ویروس دستخوش تغییراتی بوده و این تغییرات همچنان در حال انجام است.<br/><br/>* ابتلای بیش از ۳۰۰۰ نفر به بیماری‌های تنفسی<br/><br/>گویا با بیان اینکه امسال شاهد رشد تعداد مبتلایان به این ویروس بوده‌ایم، گفت: طبق آمار رسیده ۳۹۱۵ نفر به بیماری‌های تنفسی مبتلا شده‌اند که از این تعداد ۳۴۲ مورد مربوط به مبتلایان به آنفلوآنزا بوده‌اند.<br/><br/>وی به مردم توصیه کرد که رعایت نکات بهداشتی از جمله شستشوی دست‌ها و رعایت آداب تنفسی را مدنظر قرار دهند؛ به طور مثال فردی که مبتلا به ویروس آنفلوآنزا شده است باید در هنگام عطسه یا سرفه از دستمال استفاده کند و بعد از مصرف آن را در سطل زباله بیندازد.<br/><br/>* خوددرمانی باعث تشدید آنفلوآنزا می‌شود<br/><br/>رئیس مرکز مدیریت بیماری‌های واگیر وزارت بهداشت اظهار داشت: خوددرمانی از جمله نکاتی است که نگرانی ما را در پی دارد و باعث تشدید این بیماری می‌شود، همچنین مصرف آنتی‌بیوتیک‌ها برای این بیماران اثر چندانی ندارد. همچنین بهترین دارو برای مبتلایان استفاده از استامینوفن‌های ساده، مایعات گرم و استراحت در منزل است.<br/><br/>وی با بیان اینکه استفاده از دارو‌های کورتن‌دار در زمان شروع این بیماری به هموطنان توصیه نمی‌شود، افزود: وقتی پزشکی به بیماری توصیه می‌کند که باید در بیمارستان بستری شود، باید به توصیه وی توجه ویژه داشت، به دلیل اینکه وقتی فردی به این بیماری مبتلا شده و در جمع‌هایی مانند مدرسه و یا محل کار حاضر می‌شود، ممکن است بیماری را به دیگران انتقال دهد.<br/><br/>* چه کسانی واکسن آنفلوآنزا تزریق کنند<br/><br/>گویا افزود: افراد بالای ۶۵ سال، زنان باردار، بیماران ریوی، بیماران مبتلا به ناراحتی‌های قلبی و افراد مبتلا به سرطان در حال درمان، از جمله افرادی هستند که به آن‌ها توصیه می‌شود واکسن آنفلوآنزا را تزریق کند.<br/><br/>وی در ادامه با بیان اینکه این افراد از همین امروز نیز می‌توانند اقدام به تزریق این واکسن کنند، تاکید کرد: خوشبختانه با تدابیر انجام‌شده هیچ‌گونه کمبود دارویی برای درمان آنفلوآنزا وجود ندارد و علی‌رغم تحریم‌ها داروی موردنیاز تامین شده است.<br/><br/>* واکسیناسیون و مراقبت از زائران اربعین<br/><br/>در ادامه این نشست خبری محمد مطلق مشاور معاونت بهداشت با بیان اینکه در راهپیمایی اربعین امسال بیش از ۲۵ میلیون نفر شرکت کردند، گفت: از این تعداد ۱۲۰ هزار نفر زائران پاکستانی و افغانستانی بودند که تحت مراقبت‌های درمانی و واکسیناسیون قرار گرفتند.<br/><br/>وی با بیان اینکه اطلاعات تمام زائران در سامانه‌های وزارت بهداشت ثبت شده است، گفت: قریب به اتفاق این افراد تحت مراقبت‌های بهداشتی و درمانی صورت گرفت و شاهد هیچ‌گونه اپیدمی در زمینه بروز آنفلوآنزا نبودیم.<br/><br/>مطلق با بیان اینکه بیماری آنفلوآنزا فصلی است، گفت: در برخی از کشور‌هایی که شهروندان آن‌ها در مراسم اربعین نیز حاضر نبودند شاهد بیماری آنفلوآنزا هستیم.<br/><br/>وی در پایان گفت: برخی از زائران پس از بازگشت به بیماری‌های تنفسی و ریوی مبتلا شده بودند که تمام آن‌ها شناسایی و تحت درمان قرار گرفتند.</p>
    </article>
  </body>
</html>