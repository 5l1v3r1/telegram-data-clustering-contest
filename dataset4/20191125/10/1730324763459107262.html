<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244433/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T10:04:53+00:00"/>
    <meta property="og:title" content="อันตราย! กินอาหารผสม ‘กัญชา’ ออกฤทธิ์ได้เหมือนการเสพ"/>
    <meta property="og:description" content="กรมวิทย์ ย้ำไทยไม่อนุญาตให้นำกัญชาไปผสมอาหาร ขนม เครื่องดื่ม แนะเร่งให้ความรู้เยาวชน ห่วงลักลอบผสม เพราะไม่สามารถสังเกตได้จากภายนอก ย้ำต้องไม่รับประทานอาหาร หรือเครื่องดื่มจากคนแปลกหน้า  "/>
  </head>
  <body>
    <article>
      <h1>อันตราย! กินอาหารผสม ‘กัญชา’ ออกฤทธิ์ได้เหมือนการเสพ</h1>
      <address><time datetime="2019-11-25T10:04:53+00:00">25 Nov 2019, 10:04</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>กรมวิทย์ ย้ำไทยไม่อนุญาตให้นำกัญชาไปผสมอาหาร ขนม เครื่องดื่ม แนะเร่งให้ความรู้เยาวชน ห่วงลักลอบผสม เพราะไม่สามารถสังเกตได้จากภายนอก ย้ำต้องไม่รับประทานอาหาร หรือเครื่องดื่มจากคนแปลกหน้า  </b>
      </p>
      <p><b>นพ.โอภาส การย์กวินพงศ์</b> อธิบดีกรมวิทยาศาสตร์การแพทย์ กล่าวว่า กัญชาจัดเป็นยาเสพติดให้โทษประเภท 5 ตามพ.ร.บ.ยาเสพติดให้โทษ (ฉบับที่ 7) พ.ศ. 2562 สามารถนำกัญชาไปทำการศึกษาวิจัย และพัฒนา เพื่อประโยชน์ทางการแพทย์ และนำไปใช้ในการรักษาโรค ภายใต้การดูแลและควบคุมของแพทย์เท่านั้น ในประเทศไทย ยังไม่ได้รับการยกเว้น หรืออนุญาตให้ผลิต หรือนำเข้ากัญชาที่ผสมในอาหาร หรือเครื่องดื่ม</p>
      <p>แต่มีบางประเทศ เช่น รัฐโคโลราโด สหรัฐ แคนาดา อนุญาตให้นำกัญชาผสมในขนม อาหาร หรือเครื่องดื่มชนิดต่าง ๆ และประชาชนสามารถใช้ได้เองอย่างถูกกฎหมาย ในรูปแบบของ คุกกี้ บราวนี่ ช็อกโกเลต ลูกอม อมยิ้ม เยลลี่ ขนมขบเคี้ยว หรือเครื่องดื่ม</p>
      <figure>
        <img src="https://www.thebangkokinsight.com/wp-content/uploads/2019/11/129772-%E0%B8%9B%E0%B8%81-2.jpg"/>
      </figure>
      <p>อย่างไรก็ตาม จะต้องมีการควบคุมคุณภาพในการผลิต ไม่มีสารอื่นๆ ที่เป็นอันตรายต่อร่างกาย มีการจำกัดปริมาณ และต้องมีฉลากระบุปริมาณของสารไว้อย่างชัดเจนภายใต้กฎหมายควบคุม และบรรจุในภาชนะที่ป้องกันเด็ก เนื่องจากอาจเข้าใจผิดว่าเป็นขนม เพราะส่วนใหญ่จะมี สี กลิ่น รส น่ารับประทาน จนทำให้เกิดอันตรายได้</p>
      <p>ทั้งนี้กัญชามีสารสำคัญตัวหนึ่ง คือ “ทีเอชซี” ซึ่งเป็นวัตถุออกฤทธิ์ในประเภท 1 ตามพระราชบัญญัติวัตถุออกฤทธิ์ต่อจิตและประสาท พ.ศ.2559 เมื่อเข้าสู่ร่างกาย จะออกฤทธิ์ต่อระบบประสาทส่วนกลาง คือ มีฤทธิ์ต่อสมองและทำให้ร่างกายอารมณ์ และจิตใจเปลี่ยนแปลงไป</p>
      <figure>
        <img src="https://www.thebangkokinsight.com/wp-content/uploads/2019/11/1%E0%B8%9B%E0%B8%81-%E0%B8%A3%E0%B8%9E_-21-700x470.jpg"/>
        <figcaption>นพ.โอภาส การย์กวินพงศ์</figcaption>
      </figure>
      <p><b>“ทีเอชซี”</b> จะออกฤทธิ์กระตุ้นประสาท ทำให้ อารมณ์ดี หัวเราะ และหัวใจเต้นเร็ว ต่อมาจะกดประสาททำให้ผู้เสพมีอาการมีนงง เซื่องซึม และง่วงนอน หากเสพเข้าไปในปริมาณมากๆ จะหลอนประสาท ทำให้เห็นภาพลวงตา หูแว่ว ความคิดสับสน ควบคุมตนเองไม่ได้</p>
      <p>
        <b>โดยมีการนำมาใช้ ในทางที่ผิด ด้วยการสูบ เคี้ยว หรือผสมกัญชาลงในอาหาร ในกรณีสูบกัญชาจะเข้าสู่กระแสเลือดได้อย่างรวดเร็วภายใน 2-3 นาที และจะออกฤทธิ์ต่อจิตประสาทได้สูงสุดถึง 1 ชั่วโมง แต่การรับประทานใช้เวลาในการออกฤทธิ์นานราว 1 ชั่วโมง หรือมากกว่า และจะถูกเปลี่ยนแปลงในร่างกาย และถูกขับออกทางปัสสาวะเป็นส่วนใหญ่</b>
      </p>
      <figure>
        <img src="https://www.thebangkokinsight.com/wp-content/uploads/2019/11/Cannabis-03.Still003-700x394.jpg"/>
      </figure>
      <p>ในกรณีไม่เคยเสพกัญชา จะอยู่ในร่างกายได้นาน 2-5 วัน สามารถตรวจหาสารสำคัญของกัญชาได้ในปัสสาวะ ด้วยชุดทดสอบกัญชาเบื้องต้น และ ยืนยันผล โดยใช้เครื่องมือชั้นสูง ได้แก่ เครื่องแก๊สโครมาโตกราฟี-แมสสเปกโทรมิเตอร์ (GC-MS) ที่กรมฯ ทั้งที่ศูนย์วิทยาศาสตร์การแพทย์ และสำนักยาและวัตถุเสพติด</p>
      <p>
        <b>
          <i>“การรับประทานอาหารที่ผสมกัญชา ออกฤทธิ์ได้เช่นเดียวกับการเสพ แต่ช้ากว่า จึงพบอาการข้างเคียงจากการใช้กัญชาในปริมาณเกินขนาด จนเกิดอันตรายได้ อย่างไรก็ตาม การออกฤทธิ์จะขึ้นกับชนิด ปริมาณของสารสำคัญ และการตอบสนองแตกต่างกันในแต่ละคน การรับประทาน จะไม่ทำให้กลิ่นติดตัวเหมือนการสูบ จึงนิยมใช้ในสถานบันเทิง”</i>
        </b>
      </p>
      <p>ทั้งนี้การผสมในอาหารส่วนใหญ่จะมีสี กลิ่น และรสที่น่ารับประทาน จะไม่สามารถสังเกตได้จากลักษณะภายนอกว่ามีกัญชา ผสมหรือไม่ แต่อาจสังเกตที่สัญลักษณ์บนฉลาก จะมีคำว่า <b>“cannabis, THC, CBD หรือ Hemp”</b>  ต้องระมัดระวัง และ ไม่รับประทานอาหาร หรือเครื่องดื่มจากคนแปลกหน้า และให้ความรู้กับเยาวชน เพื่อป้องกันภัยที่อาจเกิดขึ้นได้</p>
      <figure>
        <img src="https://www.thebangkokinsight.com/wp-content/uploads/2019/11/129760-700x525.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/129769-700x525.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/129773-700x525.jpg"/>
      </figure>
      <p> </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244433%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243783/"/>
        <a href="https://www.thebangkokinsight.com/243755/"/>
        <a href="https://www.thebangkokinsight.com/243731/"/>
        <a href="https://www.thebangkokinsight.com/243240/"/>
      </related>
    </article>
  </body>
</html>