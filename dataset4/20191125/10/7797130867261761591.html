<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Region/a546748/BiH-proslavlja-Dan-drzavnosti-u-RS-obican-radni-dan.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T10:57:00+00:00"/>
    <meta property="og:title" content="BiH proslavlja Dan državnosti, u RS običan radni dan"/>
    <meta property="og:description" content="U Federaciji BiH proslavlja se Dan državnosti BiH jer se u tom entitetu smatra da je 25. novembra 1943. godine na..."/>
  </head>
  <body>
    <article>
      <h1>BiH proslavlja Dan državnosti, u RS običan radni dan</h1>
      <address>
        <time datetime="2019-11-25T10:57:00+00:00">25 Nov 2019, 10:57</time>
      </address>
      <p>U Federaciji BiH proslavlja se Dan državnosti BiH jer se u tom entitetu smatra da je 25. novembra 1943. godine na Zasedanju antifašističkog veća BiH (ZAVNOBiH) u Mrkonjić Gradu postavljen temelj sadašnje države Bosne i Hercegovine.</p>
      <p>U Republici Srpskoj se 25. novembar ne slavi kao državni praznik i u ovom entitetu se smatra da je Dejtonski sporazum, potpisan 21. novembra 1995. godine, definisao državnu zajednicu Bosnu i Hercegovinu.</p>
      <p>Na brdu Hum u Sarajevu je povodom Dana državnosti, u prisustvu zvaničnika iz Federacije BiH, intonirana himna i na jarbol podignuta zastava BiH.</p>
      <p>Svečanosti su prisustvovali bošnjački član Predsedništva BiH Šefik Džaferović, gradonačelnik Sarajeva Abdulah Skaka i ostali zvaničnici.</p>
      <p>Džaferović je izjavio da je 25. novembar najvažniji datum u istoriji BiH, jer je tada potvrđen njen integritet, suverenitet i državnost.</p>
      <p>On je ocenio da se i dalje mora boriti za celovitu i demokratsku BiH, kao zemlju jednakih i ravnopravnih građana, a protiv retrogradnih ciljeva.</p>
      <p>Prema njegovim rečima, "vrlo brzo će doći dan" kada će se 25. novembar, Dan državnosti BiH, obeležavati na celoj teritoriji BiH.</p>
      <p>"Mi se i danas borimo u nekim delovima BiH za ravnopravnost svih naroda i građana. Neće biti dobro sve dotle dok se se svakom čoveku ne obezbede jednaka prava bez obzira gde živi", kazao je Džaferović.</p>
      <p>Predsedavajući Predsedništva BiH Željko Komšić je na poziv bosansko-hercegovačke zajednice iz Čikaga prisustvovao Svečanoj akademiji povodom obeležavanja Dana državnosti BiH.</p>
      <p>On je u svom obraćanju naveo da ZAVNOBiH ima civilizacijski značaj, navodeći da su pre 76 godina građani BiH, bez obzira na nacionalna i ideološka opredeljenja u uslovima fašističke okupacije, konstituisali državnu vlast na principima antifašizma.</p>
      <p>"Na principima slobodnog i demokratskog sveta, bili su odlučni u tome da, suprostavljajući se zlu, odbrane i sačuvaju svoju domovinu i urede je kao državu jednakopravnih građana i naroda", rekao je Komšić.</p>
      <p>On je nveo da, istorijski gledano, ljudima u BiH niko ne može deliti lekcije o onome šta su civilizacijske vrednosti.</p>
      <p>"Dok su naši preci prolivali krv i davali svoje živote, mnoga je gospoda u Evropi kukavički poginjala glavu pred Hitlerom i avetima fašizma. Zato danas nikome nećemo dopustiti, ma kako se on zvao i sa kakvim uticajem raspolagao, da vređa i dira u dostojanstvo naših građana", kazao je Komšić.</p>
      <h3>Pompeo čestitao BiH Dan državnosti i napredak na putu evroatlantskih integracija</h3>
      <p>Američki državni sekretar Majk Pompeo čestitao je građanima Bosne i Hercegovine 25. novembar Dan državnosti. </p>
      <p>"U ime Sjedinjenih Država upućujem naše najbolje želje građanima BiH dok proslavljate Dan nacionalne državnosti. Dok obeležavate svoju državnost, slavimo snažno partnerstvo naše dve zemlje. Naš odnos pomaže formiranju temelja za mir na Zapadnom Balkanu i nadamo se da ćemo ga još više ojačati i produbiti", navodi se u saopštenju Stejt departmenta. </p>
      <p>U saopštenju se dodaje da SAD snažno podržavaju put BiH ka evropskim i evroatlantskim integracijama i pohvaljuju korake koje je BiH preduzela da napreduje na tom putu.</p>
      <p>"Vaši napori u vezi s tim pomoći će vam da osigurate regionalni mir i prosperitet. Naše bilateralno angažovanje koristi ne samo našim dvema zemljama već i transatlantskoj zajednici u celini", navodi se u saopštenju.</p>
    </article>
  </body>
</html>