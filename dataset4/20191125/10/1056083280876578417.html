<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402424/%D8%AF%D9%84%D8%B3%D9%88%D8%B2%DB%8C-%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%DA%A9%D8%B4%D9%88%D8%B1%D9%85%D8%A7%D9%86-%D8%AF%D8%B1%D9%88%D8%BA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:26:45+00:00"/>
    <meta property="og:title" content="دلسوزی دشمن برای مردم کشورمان دروغ است"/>
    <meta property="og:description" content="ایسنا/یزد نماینده ولی فقیه در استان و امام جمعه یزد با تاکید بر این که استکبار هیچ زمانی برای ملت ایران دلسوزی نکرده و نمی‌کند، اظهار کرد: دلسوزی امروز دشمن برای مردم کشورمان دروغ‌هایی است که امید دارند شاید از طریق آن بتواند دوباره به منابع عظیم این ملت دست پیدا کنند."/>
  </head>
  <body>
    <article>
      <h6 class="kicker">امام جمعه یزد:</h6>
      <h1>دلسوزی دشمن برای مردم کشورمان دروغ است</h1>
      <address><time datetime="2019-11-25T10:26:45+00:00">25 Nov 2019, 10:26</time> by <a rel="author">حمید رضا دهقان</a></address>
      <p>ایسنا/یزد نماینده ولی فقیه در استان و امام جمعه یزد با تاکید بر این که استکبار هیچ زمانی برای ملت ایران دلسوزی نکرده و نمی‌کند، اظهار کرد: دلسوزی امروز دشمن برای مردم کشورمان دروغ‌هایی است که امید دارند شاید از طریق آن بتواند دوباره به منابع عظیم این ملت دست پیدا کنند.</p>
      <p>آیت‌الله «محمدرضا ناصری یزدی» در مراسم راهپیمایی امروز مردم یزد در حمایت از امنیت و اقتدار ملی که به دنبال اغتشاشات اخیر در کشور برگزار شد، با اشاره به سه اصل مهم دین محوری، رهبری و مردم که از ابتدای انقلاب اسلامی مورد اهتمام بوده و توسط حضرت امام خمینی(ره) در کشور پایه‌گذاری شده است، تصریح کرد: دین مداری، خدامحوری، اتکا به خدا، در مسیر خدا و در کنار هم بودن از جمله اساسی‌ترین پیام‌های انقلاب اسلامی بوده و  و رهبری نیز حرکت دهنده این جمعیت و برنامه‌ریز نحوه مقابله و برخورد با دشمنان انقلاب اسلامی است.</p>
      <p>وی با بیان این که امام خمینی(ره) با بیدار کردن مردم و تقویت هویت دینی آنها دوران طاغوت را به پایان رساند، گفت: این شرف، عزت، حرکت و آنچه که امروز ما در کشور داریم ماشی از رهبری‌های داهیانه حضرت امام و بصیرت‌دهی به مردم و پس از ایشان، هدایت‌های مقام معظم رهبری در طول 30 سال گذشته بوده است.</p>
      <p>امام جمعه یزد با تاکید بر این که مقام معظم رهبری در دوران زعامت خود همواره کشور را از تمام فتنه‌ها، هجوم بیگانگان و توطئه‌های گوناگونی که علیه انقلاب بوده، به سلامت عبور داده‌اند، تصریح کرد: مقام معظم رهبری همه دشمنان را به معنای واقعی کلمه از ضربه زدن به انقلاب ناامید کردند.</p>
      <p>نماینده ولی فقیه در استان با تاکید بر این که دشمن در طول سال‌های گذشته هر اقدامی که توانست علیه ملت ایران انجام داد، گفت: امروز در محاصره کشورهای مختلف مستکبر جهان قرار داریم و فشارهای اقتصادی بسیاری به این کشور وارد می‌آید و مردم هم از این موضوع در سختی‌های زیادی افتاده‌اند.</p>
      <p>ناصری یزدی با تاکید بر این که مسئولان باید در راستای رفع این مشکلات تلاش بیشتری داشته باشند، افزود: با این وجود همه باید بدانیم که اگر تلاش کنیم، می‌توانیم در تمام عرصه‌ها روی پای خود بایستیم و خود را به گونه‌ای تقویت کنیم که هیچ زمانی فشار دشمنان نتواند روی ما اثرگذاری داشته باشد.</p>
      <p>وی با بیان این که استکبار هیچ زمانی برای ملت ایران دلسوزی نکرده و نمی‌کند، اظهار کرد: در دوران طاغوت این کشور به صورت کامل در دست آمریکا و انگلیس بود و آن زمان که تمام منابع ایران را به راحتی به تاراج می‌بردند نیز مردم ایران در فقر و سختی بودند لذا دلسوزی امروز آنها برای مردم نیز دروغ‌هایی است که امید دارند شاید از طریق آن بتواند دوباره به منابع عظیم این ملت دست پیدا کنند.</p>
      <p>امام جمعه یزد با تاکید بر این که امروز مسئولان باید در راستای حفظ و تقویت سه اصل انقلاب تلاش کنند، بیان کرد: بحث پیروی و پشتیبانی از ولایت فقیه به عنوان یک اصل اساسی بسیار حائز اهمیت است ولذا نباید هیچ زمانی به فکرمان بیفتد که چرا رهبری در فلان موضوع این تصمیم را گرفتند بلکه باید همیشه تابع محض ولایت باشیم چرا که در طول سال‌های گذشته در برابر حجم عمده فتنه‌ها و توطئه‌ها، تنها با تصمیمات و هدایت‌های رهبری انقلاب به پیروزی رسیدیم.</p>
      <p>وی با بیان این که دشمن هر روز در حال توطئه است ، گفت: متاسفانه عده‌ای ناآگاه یا معاند حرف دشمن را گوش کرده و با برنامه‌های آنها همراه می‌شوند و در برخی عرصه‌ها شاهد آشوب‌هایی هستیم که به جان و مال مردم خسارت وارد می‌کنند.</p>
      <p>وی در ادامه نیز خاطرنشان کرد: مبادا مسئولان در زمان سختی و معیشت مردم سستی بکنند و خود را به دعواهای سیاسی و حزبی مشغول کرده و مردم را فرامش کنند.</p>
      <p>وی وحدت را نیاز امروز جامه اسلامی خواند و مردم را به تلاش برای تقویت آن دعوت کرد و گفت: برخی افراد به اصطلاح روشنفکر در جامعه مدام به بیان دروغ‌های دشمن می‌پردازند و در واقع به جای این که جوانان را در راستای تقویت انقلاب هدایت کنند، به تفرقه افکنی مشغول می‌کنند.</p>
      <p>نماینده ولی فقیه در استان گفت: اگر قرار بود دشمنان به فکر مردم کشوری باشند باید به فکر مردم عربستان سعودی، لیبی و تونس می‌بودند که همه جوره حاکمانشان با این مستکبران همراهی می‌کنند ولی می‌بینیم که نه تنها به آنها کمک نکردند بلکه در هنگامی که دیگر سودی برای آنها در کشورشان وجود نداشت، انواع فتنه‌ها را به آنها تحمیل کردند.</p>
      <p>وی از مردم و مسئولان خواست تا در کنار همدیگر باشند و در دین‌داری یکدیگر کمک حال هم باشند و زمینه رشد و تقویت اقتصادی، دینی، فرهنگی کشور را فراهم کنند و از دعواهای حزبی و سیاسی به کلی پرهیز کنند.</p>
      <p>امام جمعه یزد تصریح کرد: اگر ما چند سال دیگر سختی‌ها را تحمیل کنیم، به سطحی از خودکفایی علمی، اقتصادی می‌رسیم که هیچ کشوری در جهان نتواند کوچکترین خسارتی به ما وارد کند.</p>
      <p>ناصری یزدی در این مراسم از قوه قضائیه هم خواست که با جدیت هرچه بیشتر مسیری که در راستای مبارزه با فساد و مفسدان اقتصادی ایجاد کرده را دنبال کند و ریشه فساد در اقتصاد کشور را بخشکاند.</p>
      <p>انتهای پیام</p>
    </article>
  </body>
</html>