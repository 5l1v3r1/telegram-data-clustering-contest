<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/sistemi/lian-li-presenta-lancool-ii-una-full-tower-dal-design-semplice-e-molto-funzionale_85694.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T10:21:01+00:00"/>
    <meta property="og:title" content="Lian Li presenta LANCOOL II: una full tower dal design semplice e molto funzionale"/>
    <meta property="og:description" content="Lian Li aggiunge al proprio catalogo un case molto interessante sia per design sia dal punto di vista della dotazione tecnica: si chiama LANCOOL II, caratterizzato da tanto spazio ben organizzato e con praticamente infinite combinazioni per ospitare tutti i componenti anche del sistema più complesso"/>
  </head>
  <body>
    <article>
      <h1>Lian Li presenta LANCOOL II: una full tower dal design semplice e molto funzionale</h1>
      <address><time datetime="2019-11-25T10:21:01+00:00">25 Nov 2019, 10:21</time> by <a rel="author">Carlo Pisani</a></address>
      <p><b>Lian Li aggiunge al proprio catalogo un case molto interessante sia per design sia dal punto di vista della dotazione tecnica: si chiama LANCOOL II, caratterizzato da tanto spazio ben organizzato e con praticamente infinite combinazioni per ospitare tutti i componenti anche del sistema più complesso </b><b>Lian Li</b> aggiunge al proprio catalogo un case molto interessante sia per design sia dal punto di vista della dotazione tecnica: si chiama <b>LANCOOL II</b>, successore del già noto <a href="https://www.hwupgrade.it/news/sistemi/lian-li-tornano-i-case-per-il-settore-gaming-ecco-il-lancool-one-con-illuminazione-rgb_77573.html">case LANCOOL ONE</a>, caratterizzato da tanto spazio ben organizzato e con praticamente infinite combinazioni per ospitare tutti i componenti anche del sistema più complesso.</p>
      <p>Dimensioni pari a <b>478x229x494 mm</b>, disponibile in due versione che differiscono per la sola <b>finitura bianca</b> o <b>nera</b>, un case dalle forme semplici quanto funzionali, a partire dalle pareti laterali entrambe composte da una lastra di vetro temprato per la chiusura del vano interno principale ed una portella separata, in lamiera, a servizio del vano inferiore; entrambe le chiusure sono incernierate nel primo caso sullo spigolo posteriore, nel secondo sul fondo per un'apertura verso il basso molto pratica.</p>
      <figure>
        <img src="https://www.hwupgrade.it/immagini/lian-li_case_lancool2_2_600_c.jpg"/>
      </figure>
      <p>Ampie le superfici microforate, abbinate a filtri magnetici, presenti nella parte superiore, in quella inferiore e sul pannello frontale, in abbinamento ad una capacità complessiva di <b>otto ventole da 120 mm</b>, o in alternativa un radiatore da 360 mm nella parte anteriore e un radiatore da 240 mm nella parte superiore, soluzioni ampiamente sufficienti anche per i sistemi più esigenti.</p>
      <p>Come già sopra accennato il vano interno ha una <b>suddivisione orizzontale in due vani</b>, in quello principale c'è spazio a sufficienza per ospitare schede madri con fattore di forma fino E-ATX, schede video fino 384 mm di lunghezza e dissipatori per processori con altezza massima di 176 mm; nel vano inferiore invece lo spazio è stato predisposto per un singolo alimentatore da 210 mm e massimo tre unità di storage da 3,5" o 2,5"; disponibili ulteriori quattro slot per SSD da 2,5" all'interno del case.</p>
      <figure>
        <iframe src="https://www.youtube.com/embed/Qw-xEKionPo" width="600" height="315" data-service="Youtube" scrolling="no"/>
      </figure>
      <p>Dietro al vassoio della scheda madre, in virtù della presenza anche su questo lato di un pannello trasparente in vetro temprato, lo spazio dedicato al passaggio dei cavi è stato corredato di piastre accessorie atte a mascherare e tenere ben raggruppato il tutto.</p>
      <figure>
        <img src="https://www.hwupgrade.it/immagini/lian-li_case_lancool2_1_600_c.jpg"/>
      </figure>
      <p>Il case LANCOOL II è stato presentato oltreoceano al prezzo di 89,99 $ per la versione nera e 94,99 $ per quella bianca, nessuna informazione per il momento per quanto riguarda il mercato europeo; per maggiori immagini e dettagli vi invitiamo a visitare la <a href="http://www.lian-li.com/lancool-ii/">pagina dedicata a questo case marchiato Lian Li</a>.</p>
    </article>
  </body>
</html>