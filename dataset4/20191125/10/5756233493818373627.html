<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623286/%DA%86%D8%B1%D8%A7-%D8%B4%D9%87%D8%B1%D8%A7%D9%85-%D9%85%DA%A9%D8%B1%DB%8C-%D9%85%D8%AA%D9%82%D8%A7%D8%B6%DB%8C-%D8%AC%D8%B4%D9%86%D9%88%D8%A7%D8%B1%D9%87%E2%80%8C%DB%8C-%D9%81%DB%8C%D9%84%D9%85-%D9%81%D8%AC%D8%B1-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T10:11:00+00:00"/>
    <meta property="og:title" content="چرا شهرام مکری متقاضی جشنواره‌ی فیلم فجر نیست؟"/>
    <meta property="og:description" content="شهرام مکری درباره حضور نداشتن فیلم جدیدش در جشنواره فجر امسال توضیحاتی را ارائه کرد."/>
  </head>
  <body>
    <article>
      <h1>چرا شهرام مکری متقاضی جشنواره‌ی فیلم فجر نیست؟</h1>
      <address>
        <time datetime="2019-11-25T10:11:00+00:00">25 Nov 2019, 10:11</time>
      </address>
      <p>
        <i>شهرام مکری درباره حضور نداشتن فیلم جدیدش در جشنواره فجر امسال توضیحاتی را ارائه کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این فیلمساز که آثار قبلی‌اش از جمله «ماهی و گربه» و «هجوم» مورد توجه مخاطبان و منتقدان زیادی قرار گرفت، از بهار امسال ساخت فیلم تازه ای را با نام «جنایت بی دقت» به تهیه کنندگی نگار اسکندرفر آغاز کرد و انتظار می رفت آن را در جشنواره سی و هشتم فیلم فجر رونمایی کند، اما این فیلم متقاضی شرکت در جشنواره نیست و حتی برخلاف برخی شنیده‌ها، در جشنواره فیلم برلین که تقریبا همزمان با جشنواره فیلم فجر برگزار می‌شود نیز حضور نخواهد داشت.</p>
      <p>مکری در این‌باره در گفت‌وگویی با ایسنا بیان کرد: با وجود این که فیلمبرداری «جنایت بی دقت» پس از حدود ۴۰ جلسه به موقع تمام شد اما کارهای فنی زمان بیشتری بُرد، بویژه بخش‌های مربوط به ویژوال افکت که بخاطر جزئیات دقت زیادی هم لازم دارد و هنوز در حال انجام است.</p>
      <p>او ادامه داد: مخصوصا اینکه فیلم‌های متقاضی جشنواره هم در این بخش زیاد هستند، به همین دلیل از آنجا که فیلم زودتر از مهلت مورد نظر جشنواره آماده نمی‌شود و نمی‌خواهم سوء تفاهمی در زمان ارسال آن به‌وجود آید، کار را با حوصله ادامه می‌دهیم و دیگر امکان رساندن فیلم به جشنواره فجر را نداریم.</p>
      <p>وی ادامه داد: یک نکته مهم دیگر بجز نبود زمان کافی این است که به عنوان فیلمسازی که جشنواره فجر را تجربه کرده‌ام، احساس می‌کنم آثار من با این جشنواره خیلی در یک مسیر قرار ندارند و چون فیلم جدیدم هم متفاوت از آثار قبلی‌ام نیست، فکر می کنم نباید بخاطر جشنواره همه را تحت فشار قرار دهم چون به نظرم سرنوشت فیلم با این جشنواره در یک نقطه تلاقی قرار ندارد پس تصمیم گرفتم با صبر و حوصله کار را به پایان برسانم.</p>
      <p>او درباره اینکه آیا فیلم برای جشنواره برلین ارسال شده است؟ هم گفت: از آنجا که تیم اجرایی جشنواره برلین تغییر کرده مهلت ثبت نام ‌و رساندن فیلم به جشنواره هم تغییر کرده و با توجه به طول کشیدن مراحل فنی فیلم، فرصت شرکت در آن جشنواره را هم نداریم.</p>
      <p>مکری درباره اینکه چه برنامه‌ریزی برای اکران داخلی و حضور جشنواره‌ای فیلمش دارد اضافه کرد: بنا به تجربه‌ای که از فیلم‌های قبلی دارم، برایم خیلی واضح شده که تا وقتی فیلم تمام شده نمی‌توانم با قطعیت درباره نمایش آن صحبت کنم با این حال خانم میرشب مدیر شرکت پخش «دریم لب» پخش کننده بین المللی فیلم هستند و بعد از اینکه نسخه نهایی فیلم آماده شد با مشورت ایشان برای پخش بین‌المللی تصمیم‌گیری می‌کنیم. علاوه بر این پخش داخلی هم برای ما اهمیت بسیاری دارد و به طور همزمان در حال صحبت با یکی دو پخش کننده داخلی هم هستیم تا وضعیت اکران ایران را هم به زودی بتوانیم مشخص کنیم که البته احتمالا همه اینها بعد از جشنواره فیلم فجر به سرانجام می‌رسد.</p>
      <p>چهارمین فیلم شهرام مکری مضمونی مرتبط با سینما دارد و درباره تماشاگرانی است که قبل از شروع اکران فیلمی در سینما درباره آن حرف می‌زنند و با شروع ماجرا بر پرده سینما، داستان آنها و قصه فیلم با هم یکی می‌شود.</p>
    </article>
  </body>
</html>