<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/kolomoyskiy-zalishivsya-z-nosom-rezultati-tenderu-na-orendu-parkovki-pered-ofisom-privatbanku-skasuvali-50055478.html"/>
    <meta property="og:site_name" content="НВ"/>
    <meta property="article:published_time" content="2019-11-25T10:46:00+00:00"/>
    <meta property="og:title" content="Оренда парковки перед головним офісом ПриватБанку не дісталася заводу Коломойського: результати тендеру скасували"/>
    <meta property="og:description" content="Аукціонна комісія комунального підприємства Міськавтопарк скасувала результати тендеру з оренди парковки перед головним офісом ПриватБанку в Дніпрі."/>
  </head>
  <body>
    <article>
      <h1>Оренда парковки перед головним офісом ПриватБанку не дісталася заводу Коломойського: результати тендеру скасували</h1>
      <h2>Аукціонна комісія комунального підприємства Міськавтопарк скасувала результати тендеру з оренди парковки перед головним офісом ПриватБанку в Дніпрі.</h2>
      <address>
        <time datetime="2019-11-25T10:46:00+00:00">25 Nov 2019, 10:46</time>
      </address>
      <p>Про це <a href="https://prozorro.sale/auction/UA-PS-2019-11-12-000002-2?fbclid=IwAR0cFTm0txzOHJyYwiUESH4VnLzpvOSz0ynmgog3DuOfxzpmz0M10fBq7OA">повідомляється</a> в системі Prozorro.</p>
      <p>19 листопада Нікопольський завод феросплавів, співвласниками якого є екс-акціонери ПриватБанку Ігор Коломойський і Геннадій Боголюбов, став переможцем торгів на право протягом одного року експлуатувати парковку на 144 машини біля головного офісу ПриватБанку в Дніпрі. При стартовій ціні в 86,4 тис. грн НЗФ запропонував 1,005 млн грн. У банку заявили, що завод в черговий раз намагається дестабілізувати його роботу.</p>
      <p>Аукціонна комісія скасувала результати тендеру, оскільки виявила невідповідність вимогам аукціону в документах Нікопольського заводу феросплавів. У деяких документах немає дати. Крім того, підприємство подало довідку про відсутність заборгованості зі сплати обов'язкових податків і зборів перед Українською енергетичною біржею, а не перед КП Міськавтопарк, як вимагалось.</p>
      <p>Заявка Дніпроазоту, який пов'язують з Коломойським, також відхилена через проблеми з документами.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/kolomoyskiy-zayaviv-shcho-poverne-sobi-privatbank-nayblizhchim-chasom-novini-ukrajini-50055251.html">Коломойський: ПриватБанк буде повернутий мені найближчим часом</a>
        </li>
      </ul>
      <p>Раніше повідомлялося, що в травні 2018 року Нацбанк України подав до Господарського суду Дніпропетровської області позовну заяву про звернення стягнення на рухоме майно, що належить НЗФ. Це майно було передано в заставу в якості забезпечення зобов'язань ПриватБанку по кредиту рефінансування.</p>
      <p>Госпсуд Дніпропетровської області 28 серпня 2019 року затвердив мирову угоду між НБУ і НЗФ, ініціатором якого виступив НЗФ. Завод зобов'язався погасити за 12 місяців весь борг в розмірі 21 млн грн рівними частинами без комісії, однак вже <a href="https://nv.ua/ukr/biz/finance/nzf-splativ-borg-privatbanku-pered-nbu-po-kreditu-refinansuvannya-novini-ukrajini-50041812.html">6 вересня достроково виконав зобов'язання перед НБУ</a>.</p>
      <p>У той же час, як випливає з матеріалів справи <a href="http://reyestr.court.gov.ua/Review/84514969">№ 910/13013/19</a>, НЗФ звернувся в Госпсуд Києва з позовом до ПриватБанку про стягнення 22,04 млн грн.</p>
      <p>У вересні сотні робочих НЗФ <a href="https://nv.ua/ukr/biz/finance/ofis-privatbanku-v-dnipri-piketuyut-pracivniki-zavodu-kolomoyskogo-u-banku-zayavili-pro-tisk-50043804.html">влаштовували акції протесту</a> біля головного офісу ПриватБанку в Дніпрі. У листопаді вони почали пікетувати будівлю наглядової ради ПриватБанку в Києві. Акція протесту збіглася в часі з візитом місії МВФ до Києва.</p>
      <figure>
        <iframe src="https://www.youtube.com/embed/eS_SAQoWLcY" width="560" height="315" data-service="Youtube" scrolling="no"/>
      </figure>
    </article>
  </body>
</html>