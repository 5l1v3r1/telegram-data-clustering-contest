<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780636/%D8%AA%D8%B1%DA%A9%DB%8C%D9%87-%D8%A8%D8%B1%D9%86%D8%A7%D9%85%D9%87-%D8%A7%DB%8C-%D8%A8%D8%B1%D8%A7%DB%8C-%D8%A7%D8%B2-%D8%B3%D8%B1%DA%AF%DB%8C%D8%B1%DB%8C-%D8%B9%D9%85%D9%84%DB%8C%D8%A7%D8%AA-%D9%86%D8%B8%D8%A7%D9%85%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:57:25+00:00"/>
    <meta property="og:title" content="رویترز؛ ترکیه برنامه‌ای برای از سرگیری عملیات نظامی در سوریه ندارد"/>
    <meta property="og:description" content="منابع نظامی و امنیتی اعلام کرده اند که ترکیه هیچ برنامه ای برای ازسرگیری عملیات نظامی خود در شمال شرقی سوریه ندارد."/>
  </head>
  <body>
    <article>
      <h1>رویترز؛ ترکیه برنامه‌ای برای از سرگیری عملیات نظامی در سوریه ندارد</h1>
      <address><time datetime="2019-11-25T10:57:25+00:00">25 Nov 2019, 10:57</time> by <a rel="author" href="https://www.mehrnews.com/archive?jr=210" target="_blank">عبدالحمید بیاتی</a></address>
      <p>به گزارش <a href="https://www.mehrnews.com/">خبرگزاری مهر</a>، رویترز به نقل از مقامات نظامی و امنیتی ناشناس می نویسد که با توجه به وضعیت موجود در مرز سوریه و ترکیه، آنکارا برنامه ای برای ازسرگیری عملیات نظامی خود در شمال شرق سوریه ندارد.</p>
      <p>این در حالی است که در هفته گذشته «مولود چاووش اوغلو»، وزیر خارجه ترکیه در سخنانی اعلام کرده بود که اگر شمال شرق سوریه از آن‌چه او تروریست نامید، پاکسازی نشود، آنکارا عملیات نظامی خود در این منطقه را از سر خواهد گرفت.</p>
      <p>وزیر خارجه ترکیه همچنین گفته بود که آمریکا و روسیه آن چه را که ما در ازای توقف عملیات نظامی علیه گروه‌های کردی وای.پی.جی می‌خواستیم، انجام نداده‌اند.</p>
      <p>ترکیه پیش از این در توافق با روسیه که در سوچی به امضا رسید و به توافق سوچی مشهور شد، توافق کرده بود که عملیات نظامی خود را در شمال شرق سوریه متوقف کند.</p>
      <p>در جریان این توافق همچنین قرار بر عقب نشینی نیروهای کردی از مناطق شمال شرق سوریه و همزمان آغاز گشت زنی مشترک نیروهای ترکی و روسی شد.</p>
      <p>با وجود آن که گشت زنی مشترک نظامیان ترکیه و روسیه در شمال سوریه آغاز شده است، اما ترکیه اعلام کرده که نیروهای کردی که آنکارا آن‌ها را تروریست می‌نامد، هنوز از این مناطق عقب نشینی نکرده‌اند.</p>
    </article>
  </body>
</html>