<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402414/%D9%BE%DA%98%D9%88%D9%87%D8%B4-%D8%AF%D8%B1-%D8%B3%D8%A7%D8%AE%D8%AA%D8%A7%D8%B1%D9%87%D8%A7%DB%8C-%D8%AC%D8%A7%D9%85%D8%B9%D9%87-%DA%A9%D8%A7%D8%B1%D8%A8%D8%B1%D8%AF%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:22:40+00:00"/>
    <meta property="og:title" content="پژوهش در ساختارهای جامعه، کاربردی شود"/>
    <meta property="og:description" content="ایسنا/زنجان معاون توسعه مدیریت و منابع انسانی استاندار زنجان به کاربردی شدن پژوهش در ساختارهای مختلف جامعه تأکید کرد."/>
  </head>
  <body>
    <article>
      <h6 class="kicker">معاون توسعه مدیریت و منابع انسانی استاندار زنجان:</h6>
      <h1>پژوهش در ساختارهای جامعه، کاربردی شود</h1>
      <address><time datetime="2019-11-25T10:22:40+00:00">25 Nov 2019, 10:22</time> by <a rel="author">یوسف قزلباش</a></address>
      <p>ایسنا/زنجان معاون توسعه مدیریت و منابع انسانی استاندار زنجان به کاربردی شدن پژوهش در ساختارهای مختلف جامعه تأکید کرد.</p>
      <p>سمانه شاددل ظهر امروز در جلسه شورای سیاست‌گذاری ستاد هفته پژوهش و فناوری، اظهار کرد: در این جلسات باید در مورد تأمین اعتبار مراسم هفته پژوهش، جوایز و نحوه تشویق برگزیدگان جشنواره‌ها تدابیر لازم اندیشیده شود؛ چراکه عدم تشویق دانش‌آموزان در سال گذشته تأثیر منفی بر دانش‌آموزان می‌گذارد.</p>
      <p>وی به نوآوری در برنامه‌های هفته پژوهش امسال تأکید کرد و گفت: باید از موازی‌کاری پرهیز و تا حد امکان برنامه‌ها یکپارچه برگزار شود. دبیری ستاد هفته پژوهش نیز با توجه به تجربیات دانشگاه‌ها در امور پژوهش بهتر است به دانشگاه زنجان سپرده شود.</p>
      <p>معاون توسعه مدیریت و منابع انسانی استاندار زنجان با بیان اینکه برنامه‌ریزی و زمان‌بندی باید به موقع انجام و به دستگاه‌های مربوطه ابلاغ شود، تصریح کرد: امیدواریم هفته پژوهش امسال پربارتر از سال‌های گذشته برگزار شود.</p>
      <p>وی ادامه داد: باید به سمتی برویم که پژوهش‌های کاربردی را در دستگاه‌ها و ساختار جامعه شاهد باشیم و در این راستا ارتباط صنعت و دانشگاه باید مد نظر قرار گیرد و پژوهشگران برای حل مشکلاتی که جامعه با آن‌ها دست و پنجه نرم می‌کند، فعال شوند.</p>
      <p>رئیس دانشگاه زنجان نیز عنوان کرد: از ۱۶ تا ۲۳ آذرماه به هفته پژوهش اختصاص داد، اما به دلیل جو سیاسی و شور و نشاط حاکم بر دانشگاه‌ها در این روزها، معمولا برنامه‌های پژوهش در تاریخ ۲۳ تا ۳۰ آذرماه برگزار می‌شود.</p>
      <p>محسن نجفیان یادآور شد: جشنواره برگزیدگان پژوهش و فناوری، جشنواره دانش‌آموزی و جشنواره نمایشگاه دستاوردهای پژوهش، فناوری و فن‌بازار از مهم‌ترین برنامه‌های پژوهش بوده و سال گذشته جشنواره دانشجویی نیز برگزار شده است.</p>
      <p>وی با اشاره به اینکه کار پژوهش باید در همه فعالیت‌های دانشگاه جاری باشد و تنها به یک هفته اختصاص ندارد، تصریح کرد: باید برای برگزاری نمایشگاه پژوهش مکانی انتخاب شود که جنبه عمومی داشته باشد و همه مردم بتوانند از آن بهره‌مند شوند.</p>
      <p>این مسئول در مورد دبیری به چالش‌های مالی برای برگزاری برنامه‌های هفته پژوهش اشاره کرد و گفت: سال گذشته امکان تجلیل از دانش‌آموزان برتر در جشنواره دانش‌آموزی به درستی فراهم نشد.</p>
      <p>نجفیان خاطرنشان کرد: برگزاری هفته پژوهش با کمک دستگاه‌های اجرایی به این معنا است که همه دستگاه‌ها و بدنه جامعه باید برای این مهم حساس شوند و کار پژوهش در دانشگاه‌ها انحصاری نشود.</p>
      <p>انتهای پیام</p>
    </article>
  </body>
</html>