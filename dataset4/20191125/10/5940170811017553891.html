<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-faliro-kai%E2%80%A6-loyxemboyrgo"/>
    <meta property="og:site_name" content="24sports.com.cy"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="ΑΠΟΕΛ: Φάληρο και… Λουξεμβούργο!"/>
    <meta property="og:description" content="Χωρίς να αντιμετωπίσει ιδιαίτερες δυσκολίες, ο ΑΠΟΕΛ επέστρεψε στις νίκες στο πρωτάθλημα επικρατώντας της Πάφου με 3-0 στο ΓΣΠ. Οι «γαλαζοκίτρινοι» πέτυχαν τον στόχο τους και πλέον η προσήλωση όλων βρίσκεται στον τελικό της Πέμπτης με την Ντουντελάνζ στο Λουξεμβούργο."/>
  </head>
  <body>
    <article>
      <h1>ΑΠΟΕΛ: Φάληρο και… Λουξεμβούργο!</h1>
      <h2>Το διπλό στο «Γ. Καραϊσκάκης», το «χωράφι» και το ενάμισι μύριο</h2>
      <address><time datetime="2019-11-25T10:10:00+00:00">25 Nov 2019, 10:10</time> by <a rel="author">Σάββας Λαζανιάς</a></address>
      <p>
        <b>Χωρίς να αντιμετωπίσει ιδιαίτερες δυσκολίες, ο ΑΠΟΕΛ επέστρεψε στις νίκες στο πρωτάθλημα επικρατώντας της Πάφου με 3-0 στο ΓΣΠ. Οι «γαλαζοκίτρινοι» πέτυχαν τον στόχο τους και πλέον η προσήλωση όλων βρίσκεται στον τελικό της Πέμπτης με την Ντουντελάνζ στο Λουξεμβούργο.</b>
      </p>
      <p>Ο ΑΠΟΕΛ θα προσπαθήσει να ξεπλύνει την ντροπή από την ήττα στο ΓΣΠ και να πληρώσει την Ντουντελάνζ με το ίδιο ακριβώς νόμισμα. Η ομάδα του Τόμας Ντολ είναι το ξεκάθαρο φαβορί της αναμέτρησης και κάθε άλλο αποτέλεσμα πέραν της νίκης θα είναι σίγουρα αποτυχία.</p>
      <p>Λέχθηκαν πολλά για τον χλοοτάπητα του γηπέδου όμως αυτό δεν μπορεί σε καμία περίπτωση να αποτελέσει δικαιολογία για τους «γαλαζοκίτρινους». Σίγουρα ο ΑΠΟΕΛ θα επηρεαστεί περισσότερο από τον κακό αγωνιστικό χώρο καθώς είναι πιο τεχνική ομάδα από την Ντουντελάνζ όμως θα πρέπει να βρει τον τρόπο για να προσαρμοστεί στις συνθήκες του αγώνα.</p>
      <p>Τις τελευταίες μέρες έγιναν κάποιες εργασίες για τη βελτίωση του χλοοτάπητα όμως σε καμία περίπτωση δεν θα είναι «χαλί» ο αγωνιστικός χώρος την Πέμπτη. Ο ΑΠΟΕΛ πρέπει να βρει τον τρόπο για να αποδράσει με το διπλό από το Λουξεμβούργο με οποιοδήποτε τρόπο. Στον αγώνα της Πέμπτης σημασία έχει το αποτέλεσμα και μόνο.</p>
      <p>Στον αγώνα με τη Ντουντελάνζ διακυβεύεται ένα πόσο πάνω από ενάμισι εκατομμύριο ευρώ, το οποίο θα προστεθεί στα ταμεία των «γαλαζοκιτρίνων» εάν έρθει το διπλό και η πρόκριση. Μια ενδεχόμενη νίκη θα φέρει στα ταμεία των πρωταθλητών 570 χιλιάδες ευρώ και αν αυτή η νίκη συνδυαστεί με πρόκριση τότε ο ΑΠΟΕΛ θα πάρει άλλο ένα εκατομμύριο, ως η ομάδα που θα προκριθεί δεύτερη από τον όμιλο. Μέσα σε 90 λεπτά ο ΑΠΟΕΛ θα παίξει για την πρόκριση και για 1.570.000 ευρώ, ελπίζοντας ότι η Σεβίλλη θα κάνει το καθήκον της την ίδια ώρα απέναντι στην Καραμπάχ στην Ισπανία.</p>
      <p>Ο ΑΠΟΕΛ θα ψάξει την Πέμπτη τη δεύτερη εκτός έδρας νίκη του σε φάση ευρωπαϊκών ομίλων στην ιστορία του. Είχε κάνει το πρώτο του διπλό σε ομίλους το 2016 στο Φάληρο απέναντι στον Ολυμπιακό Πειραιώς. Τώρα θεωρητικά είναι πιο εύκολο το έργο του απέναντι στην Ντουντελάνζ όμως θα πρέπει να αποδείξει την ανωτερότητα του στις τέσσερις γραμμές του γηπέδου για να πετύχει τη νίκη-πρόκριση.</p>
    </article>
  </body>
</html>