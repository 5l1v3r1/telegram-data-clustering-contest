<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549838.html/%D8%A7%D8%B5%D8%B1%D8%A7%D8%B1-%D8%AF%D9%88%D9%84%D8%AA-%D8%A8%D9%87-%D8%AA-%DA%A9%D8%B1%D8%A7%D8%B1-%D8%AA%D8%AC%D8%B1%D8%A8%D9%87-%D9%87%D8%A7%DB%8C-%DA%AF%D8%B0%D8%B4%D8%AA%D9%87--%DA%AF%D8%B1%D8%A7%D9%86%DB%8C-%D8%A7%D9%81%D8%B3%D8%A7%D8%B1%DA%AF%D8%B3%DB%8C%D8%AE%D8%AA%D9%87-%D9%86%D8%AA%DB%8C%D8%AC%D9%87-%D8%B3%D8%A7%D9%84-%D9%87%D8%A7-%D8%A8%DB%8C-%D8%AA%D9%88%D8%AC%D9%87%DB%8C-%D8%A8%D9%87-%D8%AA%D9%88%D8%B5%DB%8C%D9%87-%D9%87%D8%A7%DB%8C-%D8%B1%D9%87%D8%A8%D8%B1%DB%8C-%D8%AF%D8%B1%D9%85%D9%88%D8%B1%D8%AF-%D8%A7%D9%82%D8%AA%D8%B5%D8%A7%D8%AF-%D9%BE%D9%88%DB%8C%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:37:00+00:00"/>
    <meta property="og:title" content="اصرار دولت به تَکرار تجربه‌های گذشته/ گرانی افسارگسیخته نتیجه سال‌ها بی‌توجهی به توصیه‌های رهبری درمورد اقتصاد پویاست"/>
    <meta property="og:description" content="گران شدن بنزین از یک‌ سو و عدم شفاف سخن گفتن با مردم از سوی دیگر سبب شد تا مردم به این اقدام اعتراض داشته باشند. اما به گفته کارسناسان اگر مسئولان شیوه بهتری را برای اعلام این افزایش قیمت اتخاذ می‌کردند، شاید شاهد خسارت‌های پیش آمده مالی و امنیتی نبودیم."/>
  </head>
  <body>
    <article>
      <h1>اصرار دولت به تَکرار تجربه‌های گذشته/ گرانی افسارگسیخته نتیجه سال‌ها بی‌توجهی به توصیه‌های رهبری درمورد اقتصاد پویاست</h1>
      <h2>با نگاهی به شوک بنزینی دولت بررسی شد؛</h2>
      <address>
        <time datetime="2019-11-25T10:37:00+00:00">25 Nov 2019, 10:37</time>
      </address>
      <p>گران شدن بنزین از یک‌ سو و عدم شفاف سخن گفتن با مردم از سوی دیگر سبب شد تا مردم به این اقدام اعتراض داشته باشند. اما به گفته کارسناسان اگر مسئولان شیوه بهتری را برای اعلام این افزایش قیمت اتخاذ می‌کردند، شاید شاهد خسارت‌های پیش آمده مالی و امنیتی نبودیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=2073">سفیرافلاک،</a> هفته گذشته در سکوت کامل خبری و به‌صورت غافلگیرانه، قیمت بنزین افزایش یافت؛ هر لیتر بنزین سهمیه‌ای از ۱۰۰۰ به ۱۵۰۰ تومان و بنزین آزاد به ۳۰۰۰ تومان افزایش یافت و بلافاصله با افزایش قیمت بنزین، موجی از واکنش‌ها در کشور ایجاد شد.</p>
      <p>گران شدن بنزین از یک‌ سو و عدم شفاف سخن گفتن با مردم از سوی دیگر سبب شد تا مردم به این اقدام اعتراض داشته باشند؛ امسال مصرف روزانه بنزین به حدود ۹۷ میلیون لیتر رسید و روزانه ۱۰ میلیون لیتر بنزین نیز قاچاق می‌شود؛ قرار شده است درآمد حاصل از افزایش قیمت بنزین دوباره به جیب مردم برگردد؛ به‌طوری‌که این مابه تفاوت آن به صورت جدای از یارانه به‌عنوان کمک‌هزینه معیشتی به‌حساب سرپرستان خانوار واریز شود.</p>
      <p>این در حالی است که بسیاری از رانندگان تاکسی که شغل آن‌ها کار مسافرکشی است و امرارمعاش خانواده را از این راه تأمین می‌کنند، با افزایش قیمت بنزین نگران شده و قطعاً مشکلاتشان دوچندان می‌شود، گرچه دولت از ابتدا اعلام کرد که این افزایش قیمت بر قیمت سایر اقلام و کالاهای بازار تأثیری نخواهد گذاشت اما طی هفته گذشته شاهد افزایش قیمت‌ها و بیشتر شدن نرخ کرایه برخی مسیرها و کالاها بودیم.</p>
      <p>
        <b>سو استفاده معاندین و ضدانقلاب از اعتراضات مردمی</b>
      </p>
      <p>اما اعتراض به این افزایش قیمت میدان را برای سو استفاده معاندین و ضدانقلاب باز کرد؛ شوک بنزینی دولت سبب شد تا ضدانقلاب، جیره‌خواران خود را برای سوءاستفاده از این فرصت دست‌به‌کار کنند و با ایجاد ناامنی وانمود کنند که جمهوری اسلامی ایران توان حل مشکلات را ندارد.</p>
      <p>گرچه اولین بار نیست که نظام سلطه برای ضربه زدن دست‌به‌کار می‌شود و فتنه ایجاد می‌کند اما این بار بی‌تدبیری‌ها در افزایش قیمت بنزین سبب شد تا برخی از مردم اعتراضاتی داشته باشند و تلاش کردند تا نسبت به افزایش قیمت بنزین اعتراض کنند و مسئولان برای رفع مشکلات در این حوزه اقدام کنند.</p>
      <p>بلافاصله بعدازاین افزایش قیمت اشرار و معاندین در بسیاری از شهرهای کشور آتش بیار معرکه شدند و عده‌ای نیز با این افراد هم‌نوا شدند، این در حالی است که مشخص بود اغتشاشگران با یک آمادگی کامل و برنامه‌ریزی‌شده خود را آماده کرده بودند تا از این فرصت استفاده کنند.</p>
      <p>آشوبگرانی که به جان و مال مردم رحم نکردند و از آتش زدن بانک گرفته تا سوزاندن جهیزیه و کشتن افراد برای رسیدن به هدف استفاده کردند.</p>
      <p>بخش زیادی از این اغتشاشات از طریق فضای مجازی اعلام می‌شد و فراخوان‌ها از طریق تلگرام و اینستا مخابره می‌شد، داستانی که چند سال است زمینه‌ساز مشکلات مختلف در کشور شده و اقدامی اساسی برای اینترنت کشور نشده است.</p>
      <p>
        <b>اصرار دولت به تکرار تجربه‌های گذشته</b>
      </p>
      <p>رضا رضایی کارشناس مسائل سیاسی در گفتگو با خبرنگار سفیرافلاک اظهار داشت: با بررسی اجمالی وضعیت اقتصاد کشور و تجربیات به‌دست‌آمده از سال‌های گذشته و نحوه عملکرد آن تقریباً همه مردم به این مهم توجه دارند که جمهوری اسلامی ایران با داشتن موهبت‌های الهی ازجمله انرژی و به‌ویژه منابع نفتی یکی از تولیدکنندگان این کالا و فرآورده‌های بسیار استراتژیک آن است.</p>
      <p>وی افزود: نباید به‌آسانی از آن گذشت و با این تفکر که چون این منابع راداریم پس ارزان به هدر بدهیم، اگر به‌درستی به فرمایشات مقام معظم رهبری توجه شود سال‌هاست ایشان بر اقتصاد پویا بدون نفت تأکید دارند.</p>
      <p>کارشناس مسائل سیاسی عنوان کرد: باید اقتصاد کشور از وابستگی به تک کالایی به‌عنوان صادرات آن رهایی یابد و اتفاقا تمام برنامه‌ریزی‌های صورت گرفته در تئوری حول همین محورها صورت می‌پذیرد؛ فلسفه هدفمندی یارانه یا جلوگیری از هدر رفت انرژی بر همین اصول پایدار شکل‌ گرفته اما چرا در عمل و در بستر جامعه با واکنش‌های متفاوت مواجه می‌شویم و بستر برای بروز حوادث به وجود آمده فراهم می‌گردد.</p>
      <p>وی بیان کرد: چنین به نظر می‌رسد که در این موضوع دولت با بی‌تدبیری و عدم درس و تجربه از گذشته فارغ از تبیین و فرهنگ‌سازی مناسب و اقناع اکثریت جامعه زمینه و بستر را برای بروز حوادث فراهم نمود.</p>
      <p>
        <b>تصمیم خلق‌الساعه دولت به اوج گرفتن اعتراضات مردم دامن زد</b>
      </p>
      <p>رضایی تصریح کرد: تصمیم خلق‌الساعه بدون در نظر گرفتن ابعاد زمانی و مطالعاتی و جامعه‌شناختی باعث اعتراضات مردمی شد که اوج بروز آن نیز در نحوه گفتار دولت با نحوه عملکرد آن است. حافظه مردم به‌خوبی شعارهای دولت را به یاد دارند که جهت کسب پیروزی در انتخابات بسیاری از خطوط قرمز را از جمله اخلاق را زیر سؤال برد. حال در یک تناقض آشکار با آن مواجه و همین سؤالات بی‌پاسخ احساسات آن‌ها را تحریک و به بروز اقداماتی این‌گونه منجر کرد.</p>
      <p>وی گفت: از طرفی دشمن کینه‌توز نیز درصدد بهره‌برداری از فضای موجود به دنبال نفوذ و افزایش این التهابات می‌باشد و در جهت هدف خود که همانا تحریک و اقدام عملی در جهت تضعیف نظام است بر طبل تفرقه انفاق می‌کوبد.</p>
      <p>کارشناس مسائل سیاسی خاطرنشان کرد: در این راستا عده‌ای هم در داخل به‌عنوان مزدور آن‌ها بر حجم این آشفتگی می‌افزایند و باعث ملتهب شدن جامعه می‌گردد، عده‌ای از حامیان دولت نیز با صدور بیانیه در حمایت ازاین‌گونه آشوب‌ها در سایه حقوق مدنی و شهروندی عملاً خود را در صف آن‌ها قرار داده و می‌توان گفت حتی حامیان دولت نیز بر ضعف عملکرد آن مهر تائید می‌زنند و دولت به‌نوعی سیاست پلیس خوب و بد را پیش می‌برد.</p>
      <p>
        <b>شیوه افزایش نرخ بنزین مناسب نبود</b>
      </p>
      <p>همایون رهبران کارشناس مسائل سیاسی نیز در گفت‌وگو با خبرنگار سفیر افلاک اظهار داشت: شیوه و روش افزایش نرخ بنزین مناسب نبود و ضرورت داشت تا این افزایش قیمت به‌مرورزمان انجام می‌شد نه اینکه یک‌باره افزایش یابد.</p>
      <p>وی افزود: افزایش قیمت بنزین بدون اطلاع قبلی و بدون زمینه‌سازی و شفافیت صورت گرفت که این شوک بزرگی بود و مشکلاتی را ایجاد کرد که می‌طلبید اجرای این طرح در یک پروسه چندساله انجام می‌شد.</p>
      <p>رهبران تصریح کرد: امنیت مهم‌ترین مسئله در کشور است و در شرایط فعلی، کشور نیازمند آرامش و وحدت است اما اجازه داده نمی‌شود که ضدانقلاب از این فرصت سو استفاده کند؛ معاندین در تلاش بودند تا از این فرصت در جهت تضعیف نظام استفاده کنند که بساط آشوبگران نیز سریعاً برچیده شد.</p>
      <p>
        <b>با تشدید نظارت‌ها اثر تلخی گرانی‌ها را از مردم برمی‌داریم</b>
      </p>
      <p>علی رستمیان نماینده مردم سلسله و دلفان در مجلس شورای اسلامی در گفت‌وگو با خبرنگار سفیر افلاک با اشاره به افرایش ناگهانی قیمت بنزین اظهار داشت: پس از افزایش ناگهانی قیمت بنزین چون با نمایندگان هماهنگ نشده بود، پس از اعلام اعتراض نمایندگان مجلس طرح سه فوریتی برگشت به قیمت‌ها را امضا کردند.</p>
      <p>وی با اشاره به بیانات اخیر مقام معظم رهبری در راستای حمایت از سران قوا افزود: پس از اعتراضات نمایندگان مجلس فرمایشات مقام معظم رهبری در حمایت از اقدام سران سه قوه فصل الخطاب بود و نمایندگان به تبعیت از ایشان طرح سه فوریتی را پس گرفتند که امیدواریم با نظارت بر عملکرد دستگاه‌ها بتوانیم جبران کنیم و مردم را به آرامش برسانیم و از لحاظ اقتصادی به آن‌ها کمک کنیم.</p>
      <p>نماینده مردم سلسله و دلفان در مجلس شورای اسلامی عنوان کرد: مسئولان باید جهت جلوگیری از افزایش قیمت کالاها به بهانه افزایش قیمت بنزین به وظایف خودشان عمل کنند و قوه قضاییه نیز اعلام کرد چنانچه در بحث نظارت و افزایش قیمت‌ها کوتاهی صورت بگیرد به‌شدت برخورد می‌شود.</p>
      <p>وی بیان کرد: حمایت مقام معظم رهبری برای نمایندگان فصل‌الخطاب است اما سبب نمی‌شود که به اقدام دولت که بدون هماهنگی با مجلس و بدون برنامه‌ریزی و اطلاع‌رسانی قبلی اقدام به اجرای طرح افزایش قیمت بنزین کردند اعتراض نکنیم بلکه اعتراضمان درروش اجرای طرح پابرجا است اما در کلیت طرح فرمایشات مقام معظم رهبری برای ما فصل‌الخطاب است.</p>
      <p>
        <b>گلایه‌ نماینده مجلس از بی‌تدبیری‌ها و نحوه عملکرد برخی مسئولان</b>
      </p>
      <p>رستمیان گفت: پس از اجرای طرح افزایش قیمت بنزین و ایجاد ناامنی در برخی شهرهای کشور کلیه مسئولان و دولت باید کمک کنند که وضعیت کشور به آرامش ختم شود و از مردم نیز درخواست داریم حساب خودشان را از اغتشاشگران و غارت گران اموال عمومی جدا کنند.</p>
      <p>وی تصریح کرد: اگر گلایه‌ای است از بی‌تدبیری‌ها و نحوه عملکرد برخی از مسئولان است و در ماجرای افزایش قیمت بنزین ضرورت داشت که مردم در جریان باشند.</p>
      <p>نماینده مردم سلسله و دلفان در مجلس شورای اسلامی عنوان کرد: ایراداتی به اجرای این طرح وارد است به‌طوری‌که در بی‌خبری این طرح اجرا شد و اعتراضاتی را به دنبال داشت تا جایی که ضدانقلاب از این فرصت با تخریب اموال عمومی و ایجاد ناآرامی تلاش داشتند تا به اهداف خود برسند.</p>
      <p>انتهای پیام/</p>
    </article>
  </body>
</html>