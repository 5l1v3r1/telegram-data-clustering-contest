<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/220376_paraiteitai-tis-ypopsifiotitas-toy-gia-na-min-epideinothei"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T10:20:00+00:00"/>
    <meta property="og:title" content="Παραιτείται της υποψηφιότητάς του για να μην επιδεινωθεί η κρίση"/>
    <meta property="og:description" content="«Στο όνομα της ειρήνης» ο εξορισμένος πρόεδρος της Βολιβίας στο Μεξικό παραιτήθηκε της υποψηφιότητάς του στις επόμενες κάλπες, προκειμένου να αποφευχθεί ο κίνδυνος «εμφύλιων συγκρούσεων» στη χώρα."/>
  </head>
  <body>
    <article>
      <h1>Παραιτείται της υποψηφιότητάς του για να μην επιδεινωθεί η κρίση</h1>
      <address><time datetime="2019-11-25T10:20:00+00:00">25 Nov 2019, 10:20</time> by <a rel="author">efsyn.gr</a></address>
      <p>
        <b>«Στο όνομα της ειρήνης» ο Έβο Μοράλες παραιτήθηκε της υποψηφιότητάς του στις επόμενες κάλπες της Βολιβίας, προκειμένου να αποφευχθεί ο κίνδυνος «εμφύλιων συγκρούσεων» στη χώρα.</b>
      </p>
      <p>Σε συνέντευξή του στον Guardian από το Μεξικό ο εξορισμένος πρόεδρος απέρριψε ότι το ενδεχόμενο να διεκδικήσει τέταρτη θητεία με σκοπό να μπει ένα τέλος στην υπάρχουσα κρίση και να μην προκληθεί ευρύτερη πολιτική ή εθνική σύγκρουση.</p>
      <p>«Αυτό είναι που φοβάμαι και είναι αυτό που πρέπει να αποφύγουμε» ανέφερε και πρόσθεσε το εξής: Στο όνομα της ειρήνης πρέπει να γίνουν θυσίες και θυσιάζω την υποψηφιότητά μου, μολονότι έχω κάθε δικαίωμα σε αυτήν». «Λένε όχι στον Έβo, κι εγώ λέω εντάξει, δεν υπάρχει πρόβλημα» είπε.</p>
      <p>Της απόφασής του προηγήθηκε η υπερψήφιση ενός νομοσχεδίου της της αυτόκλητης «μεταβατικής προέδρου» Τζανίν Ανιες, με το οποίο ακυρώνονται οι εκλογές της 20ής Οκτωβρίου τις οποίες είχε κερδίσει ο εκλεγμένος πρόεδρος, αλλά και δεν επιτρέπεται επί της ουσίας η συμμετοχή του αρχηγού στις νέες εκλογές.</p>
      <p>Ακολούθησε η έναρξη εισαγγελικής έρευνας σε βάρος του Μοράλες, μετά από αίτημα του νέου υπουργού Εσωτερικών, Αρτούρο Μουρίγιο, ο υποστήριξε πως ο πρώτος υπέπεσε στα εγκλήματα της στάσης και της τρομοκρατίας και δεσμεύτηκε να τον φυλακίσει για το υπόλοιπο της ζωής του.</p>
      <p> Στο μεταξύ οι συνομιλίες μεταξύ επικεφαλής διαδηλωτών και της προσωρινής κυβέρνησης την ανάγκασαν την Άνιες να υποσχεθεί ότι θα αποσύρει το στρατό από τους δρόμους με αντάλλαγμα την άρση οδικών αποκλεισμών που έχουν οδηγήσει σε ελλείψεις καυσίμων και τροφίμων σε αρκετές μεγάλες πόλεις.</p>
      <p>Όμως, ο Μοράλες τόνισε ότι οι υποστηρικτές του δεν αποκηρύσσουν τον «τον αγώνα τους εναντίον του πραξικοπήματος». «Αλλά η αλήθεια είναι ότι φυσικά οι άνθρωποι κουράζονται μετά από δύο εβδομάδες αντίστασης και τόσους πολλούς νεκρούς» συμπλήρωσε. Επέμεινε δε να κατηγορεί την ελίτ στη Βολιβία για την κρίση και τις ΗΠΑ για υποκίνηση του πραξικοπήματος.</p>
      <p>Επίσης, απέρριψε την την κριτική για το γεγονός ότι διεκδίκησε τέταρτη θητεία στις κάλπες του Οκτωβρίου, ώστε να μείνει στον προεδρικό θώκο, αλλά και τις κατηγορίες για απάτη στην εκλογική διαδικασία, ώστε να νικήσει από τον πρώτο γύρο και να μην γίνει δεύτερος.</p>
      <p>Συγκεκριμένα, επέμεινε ότι «οι οργανώσεις του λαϊκού αγώνα» του ζήτησαν να είναι υποψήφιος» και δήλωσε ότι δεν μετάνιωσε που κέρδισε από τον πρώτο γύρο κάνοντας λόγο για «ταξική πάλη». «Έχω εκπληρώσει την εντολή του λαού, αλλά οι αντιδραστικοί δεν μπορούν να ασχοληθούν με έναν αυτόχθονο υποψήφιο που υποστηρίζεται από τους εργαζόμενους».</p>
      <p>Τέλος, εξέφρασε την ελπίδα να επιστρέψει μέχρι το τέλος του χρόνου», είπε. «Θέλω επίσης να πω ότι ενώ πριν σχεδίαζα να φύγω μετά από πέντε ακόμη χρόνια στην κυβέρνηση, τώρα, μετά από όλα όσα μου έκαναν, είναι πιθανό να επιδιώξω την υποψηφιότητα μετά από αυτό» σημείωσε.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/220124_eisaggeliki-ereyna-kata-morales-gia-tromokratia-kai-stasi"/>
        <a href="https://www.efsyn.gr/kosmos/latiniki-ameriki-karaibiki/219995_mas-pazareyei-oi-kokaleros-antistekontai"/>
        <a href="https://www.efsyn.gr/node/219320"/>
        <a href="https://www.efsyn.gr/kosmos/latiniki-ameriki-karaibiki/219109_kleinei-ton-dromo-ston-morales"/>
        <a href="https://www.efsyn.gr/kosmos/latiniki-ameriki-karaibiki/218989_i-zanin-anies-ekane-opos-o-hoyan-goyaido"/>
        <a href="https://www.efsyn.gr/kosmos/latiniki-ameriki-karaibiki/218825_sto-mexiko-gia-na-sothei-apo-toys-dimokrates"/>
      </related>
    </article>
  </body>
</html>