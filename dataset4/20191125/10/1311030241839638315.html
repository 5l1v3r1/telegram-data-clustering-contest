<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626196/%E0%A6%AC%E0%A7%87%E0%A7%9C%E0%A6%BE%E0%A6%A8%E0%A7%8B%E0%A6%B0-%E0%A6%95%E0%A6%A5%E0%A6%BE-%E0%A6%AC%E0%A6%B2%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T10:20:00+00:00"/>
    <meta property="og:title" content="বেড়ানোর কথা বলে নিয়ে গিয়ে স্কুলছাত্রীকে ধর্ষণ"/>
    <meta property="og:description" content="শেরপুরের নালিতাবাড়ী উপজেলায় বেড়াতে নিয়ে যাওয়ার কথা বলে প্রাথমিক সমাপনী পরীক্ষার এক পরীক্ষার্থীকে ধর্ষণের অভিযোগে মামলা হয়েছে। আজ সোমবার নালিতাবাড়ী থানায় মামলাটি করা হয়। আর মেয়েটিকে স্বাস্থ্য পরীক্ষার জন্য শেরপুর সদর হাসপাতালের ওয়ান-স্টপ ক্রাইসিস সেন্টারে পাঠানো হয়েছে।"/>
  </head>
  <body>
    <article>
      <h1>বেড়ানোর কথা বলে নিয়ে গিয়ে স্কুলছাত্রীকে ধর্ষণ</h1>
      <address><time datetime="2019-11-25T10:20:00+00:00">25 Nov 2019, 10:20</time> by <a rel="author">প্রতিনিধি, নালিতাবাড়ী, শেরপুর</a></address>
      <p>শেরপুরের নালিতাবাড়ী উপজেলায় বেড়াতে নিয়ে যাওয়ার কথা বলে প্রাথমিক সমাপনী পরীক্ষার এক পরীক্ষার্থীকে ধর্ষণের অভিযোগে মামলা হয়েছে। আজ সোমবার নালিতাবাড়ী থানায় মামলাটি করা হয়। আর মেয়েটিকে স্বাস্থ্য পরীক্ষার জন্য শেরপুর সদর হাসপাতালের ওয়ান-স্টপ ক্রাইসিস সেন্টারে পাঠানো হয়েছে।</p>
      <p>পুলিশ ও মেয়েটির পরিবার সূত্রে জানা গেছে, গতকাল রোববার প্রাথমিক শিক্ষা সমাপনী পরীক্ষা শেষে পরিচিত ব্যাটারিচালিত অটোরিকশা দিয়ে ওই শিক্ষার্থী ও তার সহপাঠীরা বাড়ি ফিরছিল। এ সময় অটোরিকশা চালক হাবিবুল্লাহ (৩৫) তাদের বাড়িতে পৌঁছে না দিয়ে বেড়ানো কথা বলে মধুটিলা ইকোপার্কে নিয়ে যান। সেখানে অন্য শিক্ষার্থীদের ঘুরতে পাঠিয়ে মেয়েটিকে ধর্ষণ করেন তিনি। কাউকে জানালে হত্যার হুমকিও দেন তিনি। ফলে মেয়েটি বাড়ি ফিরে ভয়ে বাবা-মাকে কিছু বলেনি। রাতে মেয়েটি অসুস্থ হয়ে পড়লে পরিবারের লোকজন ধর্ষণের বিষয়টি জানতে পারেন। প্রচণ্ড রক্তক্ষরণ হওয়ায় পরিবারের সদস্যরা মেয়েটিকে আজ সকালে নালিতাবাড়ী উপজেলা স্বাস্থ্য কমপ্লেক্সে নিয়ে যান।</p>
      <p>নালিতাবাড়ী থানার ভারপ্রাপ্ত কর্মকর্তা (ওসি) বাছির আহমেদ প্রথম আলোকে বলেন, ধর্ষণের অভিযোগে অটোরিকশা চালক হাবিবুল্লাহর বিরুদ্ধে মেয়েটির বাবা বাদী হয়ে মামলা করেছেন। আসামিকে ধরতে অভিযান চলছে। মেয়েটির স্বাস্থ্য পরীক্ষার জন্য শেরপুর সদর হাসপাতালের ওয়ান-স্টপ ক্রাইসিস সেন্টার পাঠানো হয়েছে।</p>
    </article>
  </body>
</html>