<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402423/%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%BE%D8%B4%D8%AA%DB%8C%D8%A8%D8%A7%D9%86-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:26:19+00:00"/>
    <meta property="og:title" content="جمهوری اسلامی ایران پشتیبان جهان اسلام است"/>
    <meta property="og:description" content="ظهیر قاضی رییس دانشگاه انجمن اسلام بمبئی در جمع اساتید و فرهیختگان دانشگاه انجمن اسلام بمبئی گفت: جمهوری اسلامی ایران پشتیبان جهان اسلام است."/>
  </head>
  <body>
    <article>
      <h6 class="kicker">رییس دانشگاه انجمن اسلام بمبئی:</h6>
      <h1>جمهوری اسلامی ایران پشتیبان جهان اسلام است</h1>
      <address><time datetime="2019-11-25T10:26:19+00:00">25 Nov 2019, 10:26</time> by <a rel="author">ناصر ملایی</a></address>
      <p>ظهیر قاضی رییس دانشگاه انجمن اسلام بمبئی در جمع اساتید و فرهیختگان دانشگاه انجمن اسلام بمبئی گفت: جمهوری اسلامی ایران پشتیبان جهان اسلام است.</p>
      <p>به گزارش ایسنا به نقل از روابط عمومی سازمان فرهنگ و ارتباطات اسلامی، با هدف تبیین سیاست‌های جمهوری اسلامی ایران و گسترش وحدت جهان اسلام، نشست فرهنگی با حضور محسن آشوری، وابسته فرهنگی و رییس خانه فرهنگ ایران در بمبئی، ضابط، حجت‌الاسلام والمسلمین موسوی، ظهیر قاضی، رییس دانشگاه انجمن اسلام، معاونین، اساتید و فرهیختگان دانشگاه انجمن اسلام در محل این دانشگاه، برگزار شد.</p>
      <p>ظهیر قاضی در سخنانی، گفت: دانشگاه انجمن اسلام مفتخر است به عنوان یکی از مراکز علمی و فرهنگی متعلق به گروه اقلیت مسلمان، نشست‌های تخصصی درباره مسائل روز درباره جهان اسلام برگزار کند.</p>
      <p>رییس دانشگاه انجمن اسلام افزود: ایران به عنوان یک کشوری قدرتمند در همه صحنه‌های سیاسی حضور فعال دارد و پشتیبان جهان اسلام است.</p>
      <p>آشوری با اشاره به دستاوردهای چهل ساله انقلاب اسلامی ایران اظهار کرد: انقلاب اسلامی ایران به رهبری حضرت امام خمینی(ره) چهل سال پیش به پیروزی رسید. معمار کبیر انقلاب اسلامی همیشه از نقش مسلمانان در همه صحنه صحبت می‌کردند و اتحاد میان گروه‌های مسلمانان را رمز موفقیت می‌دانستند.</p>
      <p>وابسته فرهنگی کشورمان در بمبئی ادامه داد: پس از انقلاب اسلامی تا به امروز کشورهای غربی و در رأس آن، شیطان بزرگ آمریکا تمامی همت خود برای نابودی انقلاب مردمی ایران به کار بسته‌اند ولی تاکنون با توجه به رهبری حکیمانه امام خامنه‌ای(مدظله العالی) و با توکل به خداوند نتوانسته‌اند فعالیتی کنند.</p>
      <p>حجت‌الاسلام موسوی به علل نامگذاری هفته وحدت اشاره کرد و گفت: معمار کبیر انقلاب اسلامی حضرت امام خمینی(ره) روزهای 12 تا 17 ربیع‌الاول را «هفته وحدت» نامیدند که این خود نشانه‌ای از افکار والای ایشان است که وحدت را تنها رمز پیروزی مسلمانان عالم می‌دانستند.</p>
      <p>وی تأکید کرد: وظیفه همه اندیشمندان و فرهیختگان مسلمان است تا ضمن تقویت اتحاد میان گروه‌های مختلف مسلمانان، نسل جوان را به اسلام ناب و دستورات والای این دین مبین آشنا سازند.</p>
      <p>بازدید وابسته فرهنگی ایران از «درگاه مخدوم علی شاه ماهیم» بمبئی</p>
      <p>محسن آشوری، وابسته فرهنگی و مسئول خانه فرهنگ ایران در بمبئی به همراه نماینده حجت‌الاسلام والمسلمین مهدوی پور، حجت‌الاسلام والمسلمین موسوی، ضابط و منصور شوقی از درگاه مختوم علی شاه بازدید کردند.</p>
      <p>آشوری در سخنانی، اظهار کرد: هند و ایران از دیرباز تاکنون روابط فرهنگی بسیار خوبی داشته‌اند و امروز در بسیاری از نقاط این کشور پهناور شاهد این اشتراکات هستیم و این خود بستری مناسب را برای گسترش روابط فرهنگی دو کشور فراهم ساخته است.</p>
      <p>وابسته فرهنگی کشورمان در بمبئی افزود: خانه فرهنگ جمهوری اسلامی ایران در بمبئی در راستای وظایف خود آماده اجرای برنامه‌های مشترک با اماکن مذهبی است.</p>
      <p>تأکید بر معرفی فرهنگ اسلامی به دانشجویان</p>
      <p>ظهیر قاضی در دیدار با وابسته فرهنگی کشورمان در بمبئی با بیان تاریخچه تأسیس و اهم فعالیت‌های دانشگاه انجمن اسلام گفت: امروزه فرهنگ نقشی تعیین کننده در سطح مردمان جامعه دارد و این دانشگاه در صدد همکاری با نهادهای فرهنگی با هدف شناساندن فرهنگ اسلامی به دانشجویان است.</p>
      <p>رییس دانشگاه انجمن اسلام افزود: وابستگی فرهنگی ایران در بمبئی با قدمت بیش از نیم قرن خود در این کلانشهر فعالیت‌های ارزنده‌ای را ارائه می‌دهد و این دانشگاه آمادگی همکاری با این نمایندگی فرهنگی است.</p>
      <p>آشوری هم در سخنانی، تأکید کرد: خانه فرهنگ ایران در بمبئی خواستار توسعه همکاری با دانشگاه‌ها و مؤسسات علمی و فرهنگی با هدف گسترش و بسط روابط فرهنگی دو کشور متمدن مشرق زمین است و امید است که دانشگاه انجمن اسلام بتواند نقشی کلیدی در این زمینه ایفا کند.</p>
      <p>در ادامه حجت‌الاسلام موسوی بیان کرد: اشتراکات فرهنگی فی مابین دو کشور توانسته بستری مناسب را برای گسترش فعالیت‌ها مهیا سازد و با توجه به اینکه دانشگاه انجمن اسلام یک مرکز آموزشی و فرهنگی برای قشر مسلمانان است می‌تواند نقشی فعال در روابط دو کشور دوست داشته باشد.</p>
      <p>انتهای پیام</p>
    </article>
  </body>
</html>