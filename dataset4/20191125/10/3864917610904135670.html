<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824790-v-ukraini-pomensalo-prihilnikiv-novih-oblic-u-radi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:25:00+00:00"/>
    <meta property="og:title" content="В Україні поменшало прихильників “нових облич” у Раді"/>
    <meta property="og:description" content="У порівнянні з серпнем 2019 року українці змінили свою думку щодо нових облич у Верховній Раді: 41% вважають відсутність у них політичного досвіду негативом, а 24% - позитивом."/>
  </head>
  <body>
    <article>
      <h1>В Україні поменшало прихильників “нових облич” у Раді</h1>
      <h2>У порівнянні з серпнем 2019 року українці змінили свою думку щодо нових облич у Верховній Раді: 41% вважають відсутність у них політичного досвіду негативом, а 24% - позитивом.</h2>
      <address>
        <time datetime="2019-11-25T10:25:00+00:00">25 Nov 2019, 10:25</time>
      </address>
      <p>Про це сказала директор Фонду “Демократичні ініціативи” імені Ілька Кучеріва Ірина Бекешкіна під час пресконференції, повідомляє кореспондент Укрінформу.</p>
      <p>“Ми одразу після виборів у серпні спитали, як люди ставляться до того, що більшість новообраних депутатів ніколи не займалися політикою. От тоді більшість вважала, що це позитивно, а меншість - негативно. Зараз ситуація інша. Зараз 41% вважають, що це негативно, і істотно менше, 24%, що це позитив. Ситуація змінилася. Хоча і тоді, і зараз 25% вважали, що це може бути і позитивом, і негативом залежно від того, чи будуть ці депутати вчитися, долучати до своєї діяльності кваліфікованих спеціалістів”, - зазначила Бекешкіна.</p>
      <p>Так, згідно з опитуванням, проведеним у серпні 2019 року, 34,6% вважали позитивом те, що більшість<a href="https://www.ukrinform.ua/tag-verhovna-rada"> новообраних депутатів</a> ніколи не займалися політикою, 24,9% - негативом, 26% - називали це і позитивом, і негативом, а 14,5% відповіли “важко сказати”.</p>
      <p>“Ще цікаво, очевидно, що найбільш негативно оцінюють досвідчених новообраних депутатів виборці партії “Опозиційна платформа “За життя” і виборці партії “Європейська солідарність,” до речі, серед виборців партії “Слуга народу” думки теж розходяться: 36% вважають, що відсутність політичного досвіду це позитив, 25% - негатив, а 31% вважають, що це може бути як позитивом, так і негативом в залежності від прагнення депутатів вчитися”, - пояснила Бекешкіна.</p>
      <p>Загальнонаціональне дослідження громадської думки населення України було проведене Фондом “Демократичні ініціативи” імені Ілька Кучеріва спільно з Київським міжнародним інститутом соціології з 4 по 19 листопада 2019 року.</p>
      <p>Опитування проводилося в 110 населених пунктах у всіх областях України, окрім Автономної Республіки Крим, а у Донецькій і Луганській областях — тільки на територіях, що контролюються Україною.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824761-mense-tretini-ukrainciv-znaut-hto-projsov-u-radu-po-ihnomu-okrugu.html">Менше третини українців знають, хто пройшов у Раду по їхньому округу</a>
      </blockquote>
      <p>В результаті польового етапу була зібрана 2041 анкета. Теоретична похибка вибірки не перевищує 2,3%.</p>
      <p>Опитування було здійснено за фінансування Представництва Європейського Союзу в Україні.</p>
      <p>Окрім того, у дослідженні для порівняння наводяться результати загальнонаціональних опитувань, проведених Фондом “Демократичні ініціативи” імені Ілька Кучеріва спільно з Центром Разумкова (13-20 червня 2019 року і 16-22 серпня 2018 року) та Київським міжнародним інститутом соціології (9 - 18 серпня 2019 року).</p>
    </article>
  </body>
</html>