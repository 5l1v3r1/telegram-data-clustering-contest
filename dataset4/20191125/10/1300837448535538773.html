<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/mondo/europa/2019/11/25/farnesina-impegno-contro-violenza-donne_60ded802-6609-4089-b548-a51953b5e4ad.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="Farnesina, impegno contro violenza donne"/>
    <meta property="og:description" content="L'Italia riafferma il proprio convinto impegno per la lotta contro ogni forma di discriminazione e violenza contro le donne, che continua ad essere un grave e inaccettabile ostacolo al godimento dei diritti delle donne e alla loro piena realizzazione perso... (ANSA)"/>
  </head>
  <body>
    <article>
      <h1>Farnesina, impegno contro violenza donne</h1>
      <h2>Adesione alla campagna Onu contro gli stupri</h2>
      <address><time datetime="2019-11-25T10:39:00+00:00">25 Nov 2019, 10:39</time> by <a rel="author">Redazione ANSA</a></address>
      <p>(ANSA) - ROMA, 25 NOV - L'Italia riafferma il proprio convinto impegno per la lotta contro ogni forma di discriminazione e violenza contro le donne, che continua ad essere un grave e inaccettabile ostacolo al godimento dei diritti delle donne e alla loro piena realizzazione personale. Un impegno prioritario dell'azione di politica estera del nostro Paese, che la Farnesina porta avanti sia sul piano diplomatico-negoziale sia su quello della cooperazione allo sviluppo. Ne sono testimonianza le numerose campagne internazionali, come quelle per l'eradicazione delle mutilazioni genitali femminili e dei matrimoni precoci e forzati, che da sempre vedono l'Italia in prima linea. In occasione della Giornata internazionale per l'eliminazione della violenza contro le donne, la Farnesina e la sua rete estera aderiscono alla campagna di sensibilizzazione #OrangetheWorld, promossa da UN Women, che nel 2019 è focalizzata sulla lotta contro gli stupri di cui una donna su tre nel mondo è stata vittima nella sua vita.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>