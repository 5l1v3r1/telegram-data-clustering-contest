<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1626202/%E0%A6%A6%E0%A7%81%E0%A6%87-%E0%A6%A6%E0%A6%BF%E0%A6%A8%E0%A7%87-%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%80%E0%A6%A3%E0%A6%AB%E0%A7%8B%E0%A6%A8%E0%A7%87%E0%A6%B0-%E0%A6%B6%E0%A7%87%E0%A7%9F%E0%A6%BE%E0%A6%B0%E0%A7%87%E0%A6%B0-%E0%A6%A6%E0%A6%B0-%E0%A6%95%E0%A6%AE%E0%A6%B2-%E0%A7%A8%E0%A7%A7-%E0%A6%9F%E0%A6%BE%E0%A6%95%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T10:40:00+00:00"/>
    <meta property="og:title" content="দুই দিনে গ্রামীণফোনের শেয়ারের দর কমল ২১ টাকা"/>
    <meta property="og:description" content="গত দুই দিনে গ্রামীণফোনের শেয়ারের দর কমেছে ২১ টাকা ৭০ পয়সা। গতকাল রোববার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) পাওনা ১২ হাজার ৫৮০ কোটি টাকা থেকে অবিলম্বে ২ হাজার কোটি টাকা পরিশোধে গ্রামীণফোনকে নির্দেশ দেন সুপ্রিম কোর্টের আপিল বিভাগ।"/>
  </head>
  <body>
    <article>
      <h1>দুই দিনে গ্রামীণফোনের শেয়ারের দর কমল ২১ টাকা</h1>
      <address><time datetime="2019-11-25T10:40:00+00:00">25 Nov 2019, 10:40</time> by <a rel="author">অনলাইন ডেস্ক</a></address>
      <p>গত দুই দিনে গ্রামীণফোনের শেয়ারের দর কমেছে ২১ টাকা ৭০ পয়সা। গতকাল রোববার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) পাওনা ১২ হাজার ৫৮০ কোটি টাকা থেকে অবিলম্বে ২ হাজার কোটি টাকা পরিশোধে গ্রামীণফোনকে নির্দেশ দেন সুপ্রিম কোর্টের আপিল বিভাগ। গ্রামীণফোন এই টাকা দিতে ব্যর্থ হলে হাইকোর্টের নিষেধাজ্ঞা বাতিল হয়ে যাবে। তখন বিটিআরসি গ্রামীণফোনের বিরুদ্ধে যেকোনো আইনি ব্যবস্থা নিতে পারবে।</p>
      <p>আদালতের এই রায়ের পর পুঁজিবাজারে গ্রামীণফোনের শেয়ারের দর কমেছে। গতকাল কোম্পানিটির শেয়ারের দর কমে ১৮ টাকা ৪০ পয়সা। আজ সোমবারও কোম্পানিটির শেয়ারের দর কমেছে। আজ লেনদেন শেষে গতকালের চেয়ে কোম্পানিটির শেয়ারের দর কমেছে ৪ টাকা ২০ পয়সা, দাঁড়িয়েছে ৩০৭ টাকা ৮০ পয়সায়।</p>
      <p>আজ লেনদেন শেষে ঢাকা স্টক এক্সচেঞ্জের (ডিএসই) প্রধান সূচক ডিএসইএক্স বেড়েছে ৫ পয়েন্ট, অবস্থান করছে ৪ হাজার ৬৯৩ পয়েন্টে। মোট লেনদেন হয়েছে ৪৪৪ কোটি টাকার। হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ১৫৩টির, কমেছে ১২৫টির, অপরিবর্তিত আছে ৫৮টির দর।</p>
      <p>আজ ডিএসইতে লেনদেনের শীর্ষে থাকা কোম্পানিগুলো হলো ডাচ্‌-বাংলা ব্যাংক, ফরচুন সুজ, এশিয়া ইনস্যুরেন্স, পূরবী জেনারেল ইনস্যুরেন্স, বীকন ফার্মা, গ্রামীণফোন, ব্র্যাক ব্যাংক, সুহৃদ, সোনার বাংলা ইনস্যুরেন্স ও বিবিএস কেব্‌লস।</p>
      <p>অপরদিকে চট্টগ্রাম স্টক এক্সচেঞ্জে (সিএসই) আজ লেনদেন শেষে সার্বিক সূচক সিএএসপিআই বেড়েছে ৪ পয়েন্ট। হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ১০৮টির, কমেছে ১৮০টির, অপরিবর্তিত আছে ৪২টির দর।</p>
    </article>
  </body>
</html>