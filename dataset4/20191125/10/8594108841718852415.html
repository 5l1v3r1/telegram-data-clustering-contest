<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/nakup-darcekov-neodkladajte-na-poslednu-chvilu-vianocna-sezona-sa-prave-zacala/265364"/>
    <meta property="og:site_name" content="touchIT"/>
    <meta property="article:published_time" content="2019-11-25T10:24:39+00:00"/>
    <meta property="og:title" content="Nákup darčekov neodkladajte na poslednú chvíľu. Vianočná sezóna sa práve začala"/>
    <meta property="og:description" content="Vianočná nákupná sezóna odštartovala a množstvo on-line nákupov bude do Vianoc už iba rásť. Tradičný vianočný ošiaľ bude kulminovať 29. novembra, teda v deň, na ktorý tento rok vychádza Black Friday."/>
  </head>
  <body>
    <article>
      <h1>Nákup darčekov neodkladajte na poslednú chvíľu. Vianočná sezóna sa práve začala</h1>
      <address><time datetime="2019-11-25T10:24:39+00:00">25 Nov 2019, 10:24</time> by <a rel="author">redakcia touchIT</a></address>
      <p>
        <b>
          <b>Vianočná nákupná sezóna odštartovala a množstvo on-line nákupov bude do Vianoc už iba rásť. Tradičný vianočný ošiaľ bude kulminovať 29. novembra, teda v deň, na ktorý tento rok vychádza Black Friday. Spoločnosť DPD odhaduje, že v predvianočných týždňoch stúpne počet prepravených balíkov o 60 percent. Odkladať vianočné nákupy na poslednú chvíľu sa však nemusí oplatiť.</b>
        </b>
      </p>
      <p>Predvianočné týždne sú pre obchodníkov najsilnejším obdobím roka. Rastu objednávok o desiatky percent pritom čelia aj internetové obchody. Podľa prieskumu kuriérskej spoločnosti DPD E-shopper barometer 2018, robia Slováci takmer každý desiaty nákup na internete (9,4 %). Podľa generálneho riaditeľa spoločnosti DPD Petra Pavuka by však tento rok mali ľudia myslieť na vianočné nákupy o niečo skôr. „<i>Ak chce mať zákazník istotu, že balík dorazí načas, posledné darčeky by mal objednať tak, aby boli na prepravu DPD odovzdané do 17. decembra</i>,“ odporúča Pavuk a dodáva, že zákazník by si mal overiť, či má e-shop daný tovar na sklade, a bude ho vedieť obratom odoslať. <i>„Najmä pri objednávkach z menších e-shopov je dobre myslieť na časovú rezervu</i>,“ hovorí Pavuk. Pri objednávkach zo zahraničných internetových obchodov však môže byť čas dodania dlhší. Z krajín mimo EÚ môže balík cestovať k zákazníkovi 4 až 11 dní. „<i>Ak objednávate napríklad z USA alebo Číny, musíte počítať tiež so zdržaním spôsobeným colným konaním</i>,“ upozorňuje Pavuk.</p>
      <p>DPD odhaduje, že počas predvianočných týždňov sa počet prepravených zásielok zvýši o takmer 60 percent oproti zvyšku roka. „<i>Internetové obchody už spustili vianočné kampane a počet objednávok bude rásť. Tohtoročný nákupný ošiaľ bude kulminovať okolo 29. novembra, teda v deň, na ktorý tento rok vychádza Black Friday</i>,“ vysvetľuje Peter Pavuk. Spoločnosť sa na sezónny výkyv pripravila aj navyšovaním prepravných kapacít. „<i>Našu prepravnú kapacitu sme navýšiť tak, aby sme tento nápor bez problémov zvládli. Čas doručenia je pre zákazníkov internetových obchodov kľúčový. V najbližších týždňoch sa preto o zásielky postará väčšie množstvo zamestnancov aj kuriérskych vozidiel</i>,“ vysvetľuje Peter Pavuk.</p>
      <p> </p>
      <related>
        <h4>Súvisiace články</h4>
        <a href="https://touchit.sk/seat-rozsiruje-modelovy-rad-tarraco-verziou-1-5-tsi-dsg-s-pohonom-prednych-kolies/265377"/>
        <a href="https://touchit.sk/dvojnasobna-pocta-pre-ford-v-podobe-oceneni-medzinarodna-dodavka-roka-a-medzinarodny-pick-up-roka/265374"/>
        <a href="https://touchit.sk/umelej-inteligencii-verime-viac-nez-ludom/265370"/>
      </related>
    </article>
  </body>
</html>