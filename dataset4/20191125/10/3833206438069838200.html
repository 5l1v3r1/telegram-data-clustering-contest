<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Solomon-Pasi-Turski-potok-vsushtnost-e-Ruski-potok-916480"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="Соломон Паси: &quot;Турски поток&quot; всъщност е &quot;Руски поток&quot;"/>
    <meta property="og:description" content="Сърбия е Ахилесовата пета на Европа, през която прониква Путин, а България сама трябва да спре &quot;Турс..."/>
  </head>
  <body>
    <article>
      <h1>Соломон Паси: "Турски поток" всъщност е "Руски поток"</h1>
      <address>
        <time datetime="2019-11-25T10:03:00+00:00">25 Nov 2019, 10:03</time>
      </address>
      <p>Сърбия е Ахилесовата пета на Европа, през която прониква Путин, а България сама трябва да спре "Турски поток", тъй като той всъщност е "Руски поток". Това заяви бившият външен министър Соломон Паси.</p>
      <p>По повод думите на френския президент Еманюел Макрон, че НАТО се намира в състояние на "мозъчна смърт", Паси заяви, че френската държава може да прелее "мозък" на НАТО, тъй като това е и тяхно задължение заради потенциала, който имат.</p>
      <p>"Макрон напоследък направи няколко възмутителни неща - ветото върху началото на преговорите за присъединяване на Скопие и Тирана. Обиди България и Украйна", каза Паси предз Нова тв. </p>
      <p>По думите му "следващият 11 септември" ще дойде от Китай. Паси визира гигантът Huawei като вид троянски кон, който "ще пенетрира сигурността в Европа" и затова трябва да бъде поставена бариера.</p>
      <p>"Това не е завод за обувки, добави Паси. - САЩ искат от всички съюзници да се предпазят от Huawei. Това, което в момента се прави, един от най-болезнените въпроси, прокарването на протекции срещу бизнеса, който прониква от Изтока и няма как да му се има доверие."</p>
      <p>Паси поиска също така да използваме стратегическото си партньорство със САЩ в областта на космонавтиката и пратим българин в космоса чрез НАСА. Също така предложи и в научноизследователската област да използваме американския потенциал, чрез който българин да вземе Нобелова награда, както и в културната индустрия - например за "Оскар".</p>
      <p>"Това, което премиерът може да поиска от американския бизнес, е "Тръмп тауър" във Видин и голф в Пелерик", добави лаконично бившият външен министър на въпрос какво очаква от визитата на Борисов в САЩ.</p>
    </article>
  </body>
</html>