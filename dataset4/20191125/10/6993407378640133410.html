<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kharkiv-vybukh/30290770.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T10:48:31+00:00"/>
    <meta property="og:title" content="Вибух у Харкові: невідомі підірвали авто адвоката"/>
    <meta property="og:description" content="Невстановлений вибуховий пристрій спрацював під автомобілем, який, за даними Радіо Свобода, належить юристу Андрію Гагуну. Вибух пролунав близько 10-ї ранку, в той час коли водій сідав в автомобіль."/>
  </head>
  <body>
    <article>
      <h1>Вибух у Харкові: невідомі підірвали авто адвоката</h1>
      <address>
        <time datetime="2019-11-25T10:48:31+00:00">25 Nov 2019, 10:48</time>
      </address>
      <p>Невстановлений вибуховий пристрій спрацював під автомобілем, який, за даними Радіо Свобода, належить юристу Андрію Гагуну.</p>
      <p>Вибух пролунав близько 10-ї ранку, в той час коли водій сідав в автомобіль. Чоловік не постраждав, самостійно зміг вибратися з машини. Внаслідок вибуху також пошкоджене авто, припарковане поруч із місцем вибуху, і вікна будинку.</p>
      <p>«Спрацював вибуховий пристрій. За попередньою інформацією, його підклали біля машини на асфальт. Що саме вибухнуло – встановлюємо», – повідомив начальник управління Нацполіції в Харківській області Валерій Сокуренко.</p>
      <p>За інформацією Радіо Свобода, у цьому ж будинку, біля якого стався вибух проживає голова Харківської обласної ради Сергій Чернов.</p>
      <p>Нещодавно голова Харківської обласної держадміністрації <a href="https://www.facebook.com/olexiykucher.kh/posts/2396863297109537?__xts__[0]=68.ARBVPrpXRo_aDMZfTx_ouaJi0qRVtCBIYUr8QGqNtkXlK_FB3YkqGU4TDajqnez6nvr3Hhso4vXJcM9VUsj0PXbAbGm9-juSCC92ihYPReq98zSI4e-Z4pUtXYYmM-9Qz0KZPuxOF8ZgRnXjRRE4r6spusuwa5XtL0gcNq12aqO06K-TlFVcb02j5GghScGri6K3oOHhK0qLNqSNfM06Dh1KfQMi34GAJNPMcYrERxREBDowt_ENp2JShe9VjTJLY-OJ-qVqAnCdzQ0rd7IhdKM4YmwwLRQsx1sH5K3Nmct3heAulGABZqB_kawCnPmK6_gBhFkLxzDRd5lwt3Nu_rL-exqz-2wFQDvk7Q31wrXIfX8cH3_7y7xBoYIrh-dRKccQkcXk2jEWW3vnAvhQredPnRjc_O9Aq2R3MmOoSKNBxbo&amp;__tn__=-R">Олексій Кучер заявляв</a>, що на депутатів обласної ради і безпосередньо на її голову здійснюється тиск.</p>
      <p>Сам адвокат Андрій Гагун, чию машину підірвали невідомі, заявляє, що, імовірно, вибух пов’язаний із його професійною діяльністю.</p>
      <p>«На мою адресу вже неодноразово надходили погрози, я веду правозахисну діяльність, вважаю, що це замах конкретно на мене», – сказав адвокат Радіо Свобода.</p>
      <p>На даний час на місці події працює слідчо-оперативна група.</p>
    </article>
  </body>
</html>