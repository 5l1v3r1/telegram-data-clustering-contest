<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lag-avtal.se/nyhetsarkiv/tiotusentals-svenskar-drabbas-i-finsk-konflikt-6979578"/>
    <meta property="og:site_name" content="Lag &amp; Avtal"/>
    <meta property="article:published_time" content="2019-11-25T10:48:00+00:00"/>
    <meta property="og:title" content="Tiotusentals svenskar drabbas i finsk konflikt"/>
    <meta property="og:description" content="De finska postanställdas fackförbund Pau inleder en utvidgad strejk på måndagen och samtidigt sympatistrejkar flera andra fackföreningar. Tiotusentals svenskar drabbas när flyget och passagerarfärjorna påverkas och avgångar ställs in."/>
  </head>
  <body>
    <article>
      <h1>Tiotusentals svenskar drabbas i finsk konflikt</h1>
      <address><time datetime="2019-11-25T10:48:00+00:00">25 Nov 2019, 10:48</time> by <a rel="author">TT</a></address>
      <h4>De finska postanställdas fackförbund Pau inleder en utvidgad strejk på måndagen och samtidigt sympatistrejkar flera andra fackföreningar. Tiotusentals svenskar drabbas när flyget och passagerarfärjorna påverkas och avgångar ställs in.</h4>
      <p>Det finländska sjömansfacket är ett av flera förbund som har beslutat att gå ut i sympatistrejk. Det gör att fartyg med finsk flagg eller hemmahamn påverkas av konflikten.</p>
      <p>Färjebolaget Viking Line – som har finsk flagg på fem av sina sju fartyg – klargör på sin hemsida att fyra avgångar på rutten mellan Stockholm och Åbo ställs in på måndagen. Lika många avgångar ställs in mellan Kapellskär och Mariehamn medan det är två avgångar på rutten Stockholm–Helsingfors som också går samma öde till mötes.</p>
      <p>– Tyvärr påverkar ju det här oss i allra högsta grad, säger Eleonora Hansi, informationschef på Viking Line Skandinavien, till TT.</p>
      <p>De som har en inbokad resa på drabbade avgångar blir kontaktade via sms och mejl, säger hon.</p>
      <p>– Vi håller på med det nu och givetvis kan man boka om eller boka av sin resa utan kostnad.</p>
      <p>Eleonora Hansi säger att det ännu är för tidigt att säga hur mycket konflikten kan komma att kosta Viking Line ekonomiskt.</p>
      <p>– Nu försöker vi bara reda ut det praktiska och göra det så bra som möjligt för passagerarna.</p>
      <p>Färjebolaget Tallink Silja skriver att dess fartyg Baltic Princess, på linjen Stockholm-Åbo, och Silja Serenade mellan Stockholm och Helsingfors påverkas. Passagerare som berörs kommer att kontaktas, enligt Tallink Silja.</p>
      <p>Baltic Princess ska ligga kvar i Åbo på måndag kväll och avgången klockan 20.15 ställs in om parterna inte kommer överens innan dess.</p>
      <p>Silja Serenade kommer i sin tur att ligga kvar i Helsingfors från tisdag morgon och avgången från Helsingfors klockan 17.00 blir inställd.</p>
      <p>De postanställdas fackförbund Pau har förkastat medlarnas bud. Det centrala i tvisten mellan Pau och arbetsgivarna i Posti gäller arbetstiden. Tvisten har pågått sedan mitten av november.</p>
      <p>När andra fackföreningar sympatistrejkar drabbar konflikten bland annat också markservicen på flygplatsen i Helsingfors. Finnair har ställt in många flygningar redan under söndagskvällen och kommunikationschef Päivyt Tallqvist säger till <a href="https://www.hbl.fi/artikel/finnair-inhiberar-femton-flyg-pa-grund-av-postkonflikten/">Hufvudstadsbladet</a> att bolaget ställer in 300 av sina totalt 377 flygningar under måndagen om sympatistrejken blir av. Det skulle drabba cirka 20 300 av totalt ungefär 35 000 inbokade passagerare.</p>
      <p>Flygningarna till och från de svenska flygplatserna Arlanda, Bromma, Umeå och Landvetter drabbas.</p>
      <p>– Finnair har ställt in fem avgångar från Arlanda och fyra ankomster till Arlanda i morgon, och två ankomster och två avgångar på Landvetter, säger Åsa Öhman, pressansvarig vid Swedavia, till TT på söndagskvällen.</p>
      <p>När det gäller Bromma har fem avgångar och fem ankomster ställts in och på Umeå flygplats är det en av varje.</p>
      <p>Dessutom drabbas de svenska resenärer som tar sig till Finland på annat sätt för att resa vidare med Finnairs många flygningar till Asien.</p>
      <hr/>
      <h3>Konflikten i Finland</h3>
      <p>Förutom att postanställda ska vara i strejk på måndagen inleds också stora sympatistrejker som ett led i postkonflikten, som pågått sedan mitten av november.</p>
      <p>Kollektivtrafik: Från måndag morgon klockan 03.00 står en stor del av bussarna i Helsingforsregionen stilla. Då genomför de av regionens busschaufförer som tillhör fackförbundet AKT en punktstrejk under 24 timmar.</p>
      <p>Passagerarfärjor: Passagerarfärjor och fraktfartyg som seglar under finsk flagg och hemmahamn stannar i hamn från klockan 06.00.</p>
      <p>Flygtrafiken: Fackförbundet IAU:s sympatistrejk påverkar bland annat Finnair som ställer in resor för cirka 20 000 passagerare. Catering, markservice och kundtjänst på Helsingfors flygplats Vanda drabbas också kraftigt och även personal som arbetar med teknik och säkerhetskontroll kan sympatistrejka.</p>
      <p>Sjukhus: Helsingfors- och Nylands sjukvårdsdistrikt uppger att patienterna blir upplysta via telefon om när de har tid för ingrepp eller undersökning. Detta eftersom breven inte når fram. Det har ändå noterats att mängden icke-bokade eller annullerade tider har blivit märkbart fler sedan strejken började.</p>
      <p>Posten: I en andra fas är en strejk aviserad att pågå till den 8 december. Från måndag morgon strejkar cirka 10 000 postanställda som arbetar med utdelning, posthantering, transport, försäljning och som tjänstemän.</p>
      <p>Sjöfart: Sedan tidigare har postgången i skärgården försvårats eftersom inga försändelser tagits ombord på förbindelsefartyg och landsvägsfärjor. Sedan i torsdags har inga långtradare eller tankbilar släppts in på fartygs bildäck. Isbrytarna följer heller inte längre med fartyg ut i farlederna.</p>
      <p>Livsmedel: Fackförbundet SEL införde i fredags ett förbud mot att samla, lasta eller lasta av transporter som sköts av postens egna bilar eller av underleverantörer. Sympatistrejken ska pågå till midnatt den 9 december.</p>
      <p>El och logistik: Elektrikerförbundet sympatistrejkar i sju post- och logistikcentraler i Helsingfors, Vanda, Lundo, Tammerfors, Kuopio och Uleåborg.</p>
      <p>Källa: Hufvudstadsbladet</p>
      <hr/>
      <related>
        <a href="https://www.lag-avtal.se/nyhetsarkiv/politiska-strejker-vanligare-i-finland-6968308"/>
        <a href="https://www.lag-avtal.se/tidningen/strejk-for-miljon-lagligt-men-facken-nobbar-6968306"/>
        <a href="https://www.lag-avtal.se/arbetsratt/niklas-bruun-lagstiftningshotet-kan-ha-positiv-effekt-6948329"/>
        <a href="https://www.lag-avtal.se/arbetsratt/krispaketet-som-utloste-storstrejk-i-finland-6551640"/>
      </related>
    </article>
  </body>
</html>