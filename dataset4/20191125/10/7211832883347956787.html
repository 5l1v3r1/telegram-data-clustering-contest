<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607338"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T10:02:00+00:00"/>
    <meta property="og:title" content="ซูเปอร์โพล โต้หมวดเจี๊ยบ ทำผลสำรวจเป็นกลาง ป้องผลประโยชน์ชาติ"/>
    <meta property="og:description" content="ผอ.สำนักวิจัย ซูเปอร์โพล ตอบข้อสงสัยหมวดเจี๊ยบก่อนเบื้องต้น ยันทำผลสำรวจเป็นกลาง ปกป้องผลประโยชน์ชาติได้ปีละกว่า 4 &amp;ndash; 5 แสนล้านบาท"/>
  </head>
  <body>
    <article>
      <h1>ซูเปอร์โพล โต้หมวดเจี๊ยบ ทำผลสำรวจเป็นกลาง ป้องผลประโยชน์ชาติ</h1>
      <address><time datetime="2019-11-25T10:02:00+00:00">25 Nov 2019, 10:02</time> by <a rel="author">PostToday</a></address>
      <p>ผอ.สำนักวิจัย ซูเปอร์โพล ตอบข้อสงสัยหมวดเจี๊ยบก่อนเบื้องต้น ยันทำผลสำรวจเป็นกลาง ปกป้องผลประโยชน์ชาติได้ปีละกว่า 4 – 5 แสนล้านบาท</p>
      <p>ผศ.ดร.นพดล กรรณิกา ผู้อำนวยการสำนักวิจัย ซูเปอร์โพล เปิดเผยว่า จากกรณีที่ ร.ท.หญิงสุณิสา ทิวากรดำรง รองโฆษกพรรคเพื่อไทย ออกมาสงสัยการทำงานของ ซูเปอร์โพล นั้นอาจมีข้อความหมิ่นประมาททั้งต่อตัวบุคคลและต่อองค์กรหรือไม่จะปล่อยให้เป็นไปตามกระบวนการยุติธรรมใครแชร์ ใคร Like ใคร Love ก็อาจจะขอความร่วมมือสละเวลาเข้าสู่กระบวนการยุติธรรมกันด้วย แต่ในฐานะที่เป็นอาจารย์สอนเรียนจึงไม่ประสงค์จะรอช้าจำเป็นต้อง “ตอบหมวดเจี๊ยบก่อนเบื้องต้น” ดังนี้</p>
      <p>ข้อที่ 1ความน่าเชื่อถือและความเป็นกลางของ ซูเปอร์โพล</p>
      <p>1.1 เรื่องความน่าเชื่อถืออยู่ที่ว่า ซูเปอร์โพล เคยผ่านการพิสูจน์มาแล้วว่าสามารถสำรวจได้ข้อมูลที่ถูกต้องแม่นยำโดยผลโพลทำนายผลลงประชามติรับร่างรัฐธรรมนูญประกาศก่อนล่วงหน้า 2 สัปดาห์ก่อนวันลงประชามติว่า ประชาชนจะเห็นชอบร่างรัฐธรรมนูญ 61.5% และผลจริงออกมา 61.4%ดูแหล่งอ้างอิงได้ที่นี่ https://www.sanook.com/news/2035470/ จากนั้นมหาวิทยาลัยแห่งชาติของไต้หวันเชิญไปบรรยายต่อหน้าเครือข่ายคณาจารย์จากมหาวิทยาลัยชั้นนำทั่วโลกว่า ซูเปอร์โพล ทำได้อย่างไรถึงคลาดเคลื่อนน้อยกว่า 1% ดูอ้างอิงได้ที่นี่ <a href="https://esc.nccu.edu.tw/app/news.php?Sn=507">https://esc.nccu.edu.tw/app/news.php?Sn=507</a> และที่นี่ <a href="https://esc.nccu.edu.tw/files/news/500_3ef31995.docx">https://esc.nccu.edu.tw/files/news/500_3ef31995.docx </a>ขอให้หมวดเจี๊ยบไปอ่านดูตรง Panel III : Democracy and Polls หวังว่าหมวดเจี๊ยบจะอ่านภาษาอังกฤษได้ดีก็จะเห็นถึงความน่าเชื่อถือของ SUPER POLL ที่มีโอกาสไปบรรยายให้คณาจารย์จากมหาวิทยาลัยชั้นนำต่าง ๆ ทั่วโลกได้เห็นความสามารถและความน่าเชื่อถือของสำนักโพลที่ทำโดยคนไทย</p>
      <p>1.2 ความเป็นกลางนั้น ยืนยันได้ว่า ตั้งแต่ซูเปอร์โพล เปิดทำงานมากว่า 4 ปีไม่มีใครรับเงินเดือนและค่าตำแหน่งทางการเมืองใด ๆ เลย ดังนั้นเพื่อให้สังคมเข้าใจถูกต้องขอให้อ่านความเป็นจริงตรงนี้คือ "ผมเข้าทำงานตำแหน่งข้าราชการการเมืองนาน11 เดือนเริ่มในปี 2557 ผมออกมาจากตำแหน่งนั้นมาร่วม 5 ปีแล้ว ตอนนั้นรับภารกิจเข้าไปออกแบบยุทธศาสตร์ปกป้องผลประโยชน์ชาติที่เรากำลังมีปัญหาจะส่งออกสินค้ากว่า 25 ล้านรายการ จนออกแบบสำเร็จได้แก่ ยุทธศาสตร์ต่อต้านการค้างาช้าง ต่อต้านการค้ามนุษย์ ต่อต้านการประมงผิดกฎหมายขาดการรายงานไร้การควบคุม และต่อต้านแรงงานเด็กแรงงานบังคับ ผลที่ตามมาคือ ปัจจุบันนี้ไปตรวจสอบดูได้ว่ารัฐบาลภายใต้การนำของ พลเอก ประยุทธ์ จันทร์โอชา ได้ทำสำเร็จทุกตัว ปกป้องผลประโยชน์ชาติได้ปีละกว่า 4 – 5 แสนล้านบาท แบบนี้เรียกว่ารับใช้ใคร ทำเพื่อผลประโยชน์ธุรกิจครอบครัวเหมือนบรรดานักการเมืองบางคนหรือไม่ที่หมวดเจี๊ยบน่าจะทราบดีกว่าผมหรือไม่ ผมก็สงสัยบ้างเหมือนกันขอให้ผู้มีปัญญาทั้งหลายลองคิดกันดู ดูแหล่งอ้างอิงได้ที่นี่ <a href="https://www.thaipbsworld.com/thailand-delisted-from-citess-list-of-countries-affected-by-illegal-traffic-in-ivory/">https://www.thaipbsworld.com/thailand-delisted-from-citess-list-of-countries-affected-by-illegal-traffic-in-ivory/</a> และลิงค์ของ CITES ได้ที่นี่ อ่านดูข้อ 25 ในหน้า 5 <a href="https://cites.org/sites/default/files/eng/cop/18/doc/E-CoP18-069-01.pdf">https://cites.org/sites/default/files/eng/cop/18/doc/E-CoP18-069-01.pdf </a>ในช่วงเวลานั้น ผมตัดสินใจเข้าไปทำงานปกป้องผลประโยชน์ชาติในยุคนั้นเพราะเล็งเห็นว่า ถ้าเป็นยุคการเมืองที่ประเทศไทยมีนักการเมืองที่ไม่เคยเปลี่ยนนิสัยก็คงจะสำเร็จได้ยากกระมัง</p>
      <p>ข้อที่ 2 เรื่องผลโพลที่หมวดเจี๊ยบพูดไปโยงกับตำแหน่งจากรัฐบาลหรือรับเงินสปอนเซอร์จากหน่วยงานของรัฐนั้น</p>
      <p>2.1 ผลโพลที่เกี่ยวกับตำแหน่งจากรัฐบาล คำตอบคือ ไม่มีตำแหน่งอะไรที่ได้เงินเดือนหรือค่าเบี้ยเลี้ยงโดยเด็ดขาด ผลโพลจึงเป็นเสียงประชาชนที่สำรวจพบไม่มีใครมีตำแหน่งข้าราชการการเมืองตามที่หมวดเจี๊ยบกล่าวอ้างเลยตอบหมวดเจี๊ยบไปแล้วในข้อ 1.2</p>
      <p>2.2 ลูกค้าที่เป็นหน่วยงานรัฐหรือรัฐวิสาหกิจเกิดจากการแข่งขันตามกฎหมาย ระเบียบข้อบังคับต่าง ๆ ลูกค้าของซูเปอร์โพลตัดสินเลือกซูเปอร์โพลตามหลักธรรมาภิบาลของแต่ละหน่วยงานว่าจ้างทุกประการ จึงไม่ต้องเกรงใจใคร แต่จะดำรงไว้ซึ่งความถูกต้องแม่นยำ ความน่าเชื่อถือของข้อมูลที่เคยผ่านการพิสูจน์ให้เห็นแล้วในข้อ 1.1 และมีความเป็นกลางเพราะไม่มีตำแหน่งข้าราชการการเมืองอะไรเลย</p>
      <p>จึงเรียนมาเพื่อตอบหมวดเจี๊ยบก่อนเบื้องต้น จะได้เข้าใจอันดีต่อกัน</p>
      <p>ขอขอบคุณครับ</p>
      <p>ผศ.ดร.นพดล กรรณิกา</p>
      <p>
        <a href="http://www.superpollthailand.net/">www.superpollthailand.net</a>
      </p>
    </article>
  </body>
</html>