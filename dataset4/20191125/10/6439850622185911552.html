<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463107/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87-%E2%80%98%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%93-%E0%A6%AE%E0%A6%BE%E0%A6%A6%E0%A6%95-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E2%80%99-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T10:38:00+00:00"/>
    <meta property="og:title" content="রাজধানীতে বন্দুকযুদ্ধে ‘অস্ত্র ও মাদক ব্যবসায়ী’ নিহত"/>
    <meta property="og:description" content="অনলাইন রিপোর্টার ॥ রাজধানীর খিলক্ষেতের স্বদেশ প্রোপার্টিজ এলাকায় একদল মাদক ও অস্ত্র ব্যবসায়ীর সঙ্গে র‍্যাব-১ এর বন্দুকযুদ্ধে মিজানুর রহমান মিন্টু ওরফে মেঘা মিন্টু(৩৪) নামে এক ব্যক্তি নিহত হয়েছেন। র‍্যাবের দাবি, নিহত ব্যক্তি অস্ত্র ও মাদক ব্যবসায়ী। আজ সোমবার সকালে র‍্যাব-১ সহকারী পুলিশ সুপার কামরুজ্জামান ..."/>
  </head>
  <body>
    <article>
      <h1>রাজধানীতে বন্দুকযুদ্ধে ‘অস্ত্র ও মাদক ব্যবসায়ী’ নিহত</h1>
      <address>
        <time datetime="2019-11-25T10:38:00+00:00">25 Nov 2019, 10:38</time>
      </address>
      <figure>
        <img src="http://www.dailyjanakantha.com/files/201911/1574681891_03.jpg"/>
      </figure>
      <p>অনলাইন রিপোর্টার ॥ রাজধানীর খিলক্ষেতের স্বদেশ প্রোপার্টিজ এলাকায় একদল মাদক ও অস্ত্র ব্যবসায়ীর সঙ্গে র‍্যাব-১ এর বন্দুকযুদ্ধে মিজানুর রহমান মিন্টু ওরফে মেঘা মিন্টু(৩৪) নামে এক ব্যক্তি নিহত হয়েছেন। র‍্যাবের দাবি, নিহত ব্যক্তি অস্ত্র ও মাদক ব্যবসায়ী।</p>
      <p>আজ সোমবার সকালে র‍্যাব-১ সহকারী পুলিশ সুপার কামরুজ্জামান এই তথ্য জানিয়েছেন।</p>
      <p>তিনি জানান, গোপন সংবাদের ভিত্তিতে রবিবার দিবাগত রাত ১টার দিকে স্বদেশ প্রোপার্টিজ এলাকায় অভিযান চালানো হয়। র‍্যাবের উপস্থিতি টের পেয়ে সন্ত্রাসীরা র‍্যাবকে লক্ষ্য করে গুলি করে। র‍্যাব আত্মরক্ষার্থে পাল্টা গুলি করে। একপর্যায়ে একজনকে অচেতন অবস্থায় পড়ে থাকতে দেখা যায়। তাকে উদ্ধার করে ঢাকা মেডিক্যাল কলেজ হাসপাতালে নিয়ে গেলে চিকিৎসকরা তাকে মৃত ঘোষণা করেন। ঘটনাস্থল থেকে একটি ওয়ানশুটার গান, দু’টি শটগান, ১০টি কার্তুজ ও ৯০০ পিস ইয়াবা, দেড় হাজার টাকা এবং একটি মোবাইল ফোন উদ্ধার করা হয়।</p>
      <p>এ ঘটনায় র‍্যাবের এক সদস্য আহত হয়েছেন বলেও র‍্যাব দাবি করেছে।</p>
      <p>নিহত মিন্টুর গ্রামের বাড়ি বরিশালের বাকেরগঞ্জে। তার বিরুদ্ধে হত্যা, মাদক ও মারামারিসহ ১৩ মামলা রয়েছে। লাশের ময়নাতদন্তের জন্য ঢাকা মেডিক্যাল কলেজ হাসপাতালে রাখা হয়েছে।</p>
    </article>
  </body>
</html>