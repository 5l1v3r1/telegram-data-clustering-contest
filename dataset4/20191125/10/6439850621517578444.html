<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463105/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%AD%E0%A7%82%E0%A6%96%E0%A6%A3%E0%A7%8D%E0%A6%A1%E0%A7%87-%E0%A6%86%E0%A6%9B%E0%A7%9C%E0%A7%87-%E0%A6%AA%E0%A7%9C%E0%A6%B2-%E0%A6%AD%E0%A6%BE%E0%A6%B0%E0%A6%A4%E0%A7%87%E0%A6%B0-%E0%A6%86%E0%A6%AC%E0%A6%B9%E0%A6%BE%E0%A6%93%E0%A7%9F%E0%A6%BE-%E0%A6%AE%E0%A6%BE%E0%A6%AA%E0%A6%BE%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T10:22:00+00:00"/>
    <meta property="og:title" content="বাংলাদেশের ভূখণ্ডে আছড়ে পড়ল ভারতের আবহাওয়া মাপার যন্ত্র"/>
    <meta property="og:description" content="অনলাইন ডেস্ক ॥ ভারতীয় আবহাওয়া মাপার যন্ত্র রবিবার সন্ধ্যায় চুয়াডাঙ্গার দামুড়হুদায় বেলুনের মাধ্যমে উড়ে এসে পড়ে। ওই বেলুনের সঙ্গে ছিল প্লাস্টিকের আদলে তেরি সোলারবাল্ব, ব্যাটারি ও তিন মাথাওয়ালা ক্যামেরার সমন্বয়ে তৈরি সার্কিট। প্যাকেটের ভারতীয় ছোট আকৃতির পতাকা দিয়ে ওপরের অংশ ঢাকা ছিল। বিষয়টি নিয়ে আতঙ্ক ..."/>
  </head>
  <body>
    <article>
      <h1>বাংলাদেশের ভূখণ্ডে আছড়ে পড়ল ভারতের আবহাওয়া মাপার যন্ত্র</h1>
      <address>
        <time datetime="2019-11-25T10:22:00+00:00">25 Nov 2019, 10:22</time>
      </address>
      <figure>
        <img src="http://www.dailyjanakantha.com/files/201911/1574680954_01.jpg"/>
      </figure>
      <p>অনলাইন ডেস্ক ॥ ভারতীয় আবহাওয়া মাপার যন্ত্র রবিবার সন্ধ্যায় চুয়াডাঙ্গার দামুড়হুদায় বেলুনের মাধ্যমে উড়ে এসে পড়ে। ওই বেলুনের সঙ্গে ছিল প্লাস্টিকের আদলে তেরি সোলারবাল্ব, ব্যাটারি ও তিন মাথাওয়ালা ক্যামেরার সমন্বয়ে তৈরি সার্কিট। প্যাকেটের ভারতীয় ছোট আকৃতির পতাকা দিয়ে ওপরের অংশ ঢাকা ছিল। বিষয়টি নিয়ে আতঙ্ক ছড়িয়ে পড়ে গোটা এলাকায়। খবর পেয়ে দামুড়হুদা থানা পুলিশ ঘটনাস্থল থেকে যন্ত্রটি উদ্ধার করে থানায় নিয়ে যায়। বিষয়টি জানানো হয়েছে পররাষ্ট্র মন্ত্রণালয়কে।</p>
      <p>বিশালাকৃতির পলিথিন আবৃত বেলুন উড়ে এসে দামুড়হুদার দেউলী গ্রামের নুর মোহাম্মদের ছেলে আবুল কালামের গম ক্ষেতে পড়ে।</p>
      <p>ক্ষেতের মালিক জানান, বেলুনের সঙ্গে বাঁধা বাক্সটি উড়ে এসে পড়লে আতঙ্ক ছড়িয়ে পড়ে গোটা এলাকায়।</p>
      <p>দামুড়হুদা মডেল থানার ভারপ্রাপ্ত কর্মকর্তা (ওসি) সুকুমার বিশ্বাস গণমাধ্যমকে জানান, ভারতীয় পতাকা সম্বলিত বাক্সটির গায়ে বাংলায় লেখা আছে, বেলুন ফোলা অবস্থায় ধূমপান করবেন না, বাক্সটিকে জলে ডোবাবেন না, লাঠির আঘাত করবেন না, আগুনে পোড়াবেন না, পুলিশ বা সংস্থার কর্তৃপক্ষ না আসা পর্যন্ত হাত দেবেন না, ক্ষতি বা আঘাত করা আইনত দণ্ডনীয় অপরাধ, বাক্সটি বিপজ্জনক নয়।</p>
      <p>পুলিশ সুপার জাহিদুল ইসলাম জানান, ভারত থেকে বেলুনের মাধ্যমে যন্ত্রটি বাংলাদেশের ভূখণ্ডে পড়ার পর বাক্সটির গায়ে থাকা নম্বরে আমরা যোগাযোগ করে নিশ্চিত হয়েছি ওটি আবহাওয়া ও বৃষ্টি মাপার যন্ত্র। ভারতের কৃষ্ণনগরের একটি বিশ্ববিদ্যালয়ের অধ্যাপক সঞ্জিব চক্রবর্তী এটির আবিষ্কারক। মূলত জয়বায়ু পরিবর্তনের ক্ষতি নিরূপণের যন্ত্র এটি। পরীক্ষামূলক উড্ডয়নের সময় অতিরিক্ত বাতাস থাকার কারণে রাডার থেকে ছিটকে পড়ে বাংলাদেশের ভূখণ্ডে চলে আসে বলে জানিয়েছেন সঞ্জিব চক্রবর্তী।</p>
      <p>চুয়াডাঙ্গা জেলা প্রশাসক নজরুল ইসলাম সরকার জানান, বিষয়টি ইতোমধ্যে পররাষ্ট্র মন্ত্রণালয়কে অবহিত করা হয়েছে। পরবর্তী নির্দেশনা পেলেই এ বিষয়ে ব্যবস্থা গ্রহণ করা হবে।</p>
    </article>
  </body>
</html>