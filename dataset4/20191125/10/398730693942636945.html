<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/uber-far-inte-forlangt-tillstand-i-london/"/>
    <meta property="og:site_name" content="DN.SE"/>
    <meta property="article:published_time" content="2019-11-25T10:23:35+00:00"/>
    <meta property="og:title" content="Uber får inte förlängt tillstånd i London – bolaget överklagar"/>
    <meta property="og:description" content="Taxitjänsten Uber får inte någon förnyad licens för att bedriva verksamhet i London."/>
  </head>
  <body>
    <article>
      <h1>Uber får inte förlängt tillstånd i London – bolaget överklagar</h1>
      <address><time datetime="2019-11-25T10:23:35+00:00">25 Nov 2019, 10:23</time> by <a rel="author">Direkt-DN</a></address>
      <p>
        <b>Uber nekas förnyad licens för att bedriva taxiverksamhet i den brittiska huvudstaden, enligt ett beslut från Londons transportmyndighet TFL på måndagen. <br/>Bolaget tänker överklaga beslutet. </b>
      </p>
      <p>TFL har noterat ett ”mönster av misslyckanden” hos Uber, enligt ett uttalande från en talesperson för myndigheten, rapporterar flera medier.</p>
      <p>Det amerikanska taxibolaget Uber tilldelades under förra sommaren en 15-månaders licens från myndigheten Transport for London (TFL) som möjliggjorde verksamheten. Det är denna licens som nu löper ut och som inte kommer att förnyas.</p>
      <p>Uber har även tidigare, innan det senaste förnyandet av licensen, fått tillståndet indraget av TFL. Myndigheten uppgav i samband med att licensen återtogs att Ubers ”inställning och agerande demonstrerar bristande ansvarstagande från bolagets sida”.</p>
      <p><b>Förseelser som Uber anklagades för</b> av myndigheten inbegrep hur förares hälso- och icke-kriminella status säkrades, en underlåtenhet att rapportera allvarlig brottslighet relaterad till verksamheten samt bruk av teknik som möjliggör bedrägerier.</p>
      <p>Beskedet innebär att Uber riskerar att försvinna som taxialternativ från den viktigaste marknaden globalt, givet att 3,5 miljoner Londonbor nyttjar Uber regelbundet.</p>
      <p>Bolaget meddelar i en skriftlig kommentar till DN att de tänker överklaga beslutet.</p>
      <p>”TfL:s beslut att inte förnya Ubers licens i London är anmärkningsvärt och felaktigt, och vi kommer att överklaga. Vi har förändrat vår verksamhet betydligt de senaste två åren och vi vill bidra till att sätta standarden för säkerhet i branschen.” skriver Jamie Heywood, chef för Uber Norra och Östra Europa och fortsätter:</p>
      <p>”TfL ansåg oss vara en pålitlig aktör för bara två månader sedan, och vi gör fortsatt allt och lite till för att bibehålla denna status.”</p>
      <p><b>Det finns i dag omkring</b> 45.000 Uber-förare i staden.</p>
      <p>Aktien handlades ned 7 procent i den tidiga amerikanska förhandeln på måndagen. Ubers aktie noterades på New York-börsen i våras och har sedan dess rasat med runt 30 procent. </p>
      <p>
        <a href="https://www.dn.se/ekonomi/ubers-vd-backar-kallade-mordet-pa-khashoggi-for-ett-misstag/">Läs mer: Ubers vd kallade mordet på Khashoggi för ”ett misstag”</a>
      </p>
    </article>
  </body>
</html>