<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221009/spanielsky-uspech-hodny-filmoveho-spracovania-co-viac-dodat-rafa-nie-je-z-tohto-sveta"/>
    <meta property="og:site_name" content="Športky.sk"/>
    <meta property="article:published_time" content="2019-11-25T10:20:00+00:00"/>
    <meta property="og:title" content="Španielsky úspech hodný filmového spracovania: Čo viac dodať, Rafa nie je z tohto sveta!"/>
    <meta property="og:description" content="BRATISLAVA - Mužský tenisový rok 2019 mal symbolický záver. Svetový hráč číslo 1 Rafael Nadal vyhral posledný zápas v sezóne a rozhodol o šiestom zisku Davisovho pohára pre Španielsko v histórii. ..."/>
  </head>
  <body>
    <article>
      <h1>Španielsky úspech hodný filmového spracovania: Čo viac dodať, Rafa nie je z tohto sveta!</h1>
      <address>
        <time datetime="2019-11-25T10:20:00+00:00">25 Nov 2019, 10:20</time>
      </address>
      <p>BRATISLAVA - Mužský tenisový rok 2019 mal symbolický záver. Svetový hráč číslo 1 Rafael Nadal vyhral posledný zápas v sezóne a rozhodol o šiestom zisku Davisovho pohára pre Španielsko v histórii. Nadal zdolal Denisa Shapovalova 6:3, 7:6 (7), Španieli pokorili vo finále Kanaďanov 2:0 a špecializovaný športový denník Marca našiel hneď niekoľko paralel s nedávnou minulosťou.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531267.jpg"/>
            <figcaption>Rafael Nadal a jeho víťazná radosť<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531259.jpg"/>
            <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531261.jpg"/>
            <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531265.jpg"/>
            <figcaption>Rafael Nadal s trofejou pre najužitočnejšieho hráča finálového turnaja v Madride<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531263.jpg"/>
            <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531269.jpg"/>
            <figcaption>Rafael Nadal s víťaznou trofejou<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531257.jpg"/>
            <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/rafael-nadal-davis-cup-531251.jpg"/>
            <figcaption>Rafael Nadal<cite><b>Zdroj:</b> SITA/AP - Bernat Armangue</cite></figcaption>
          </figure>
        </slideshow>
        <p><b><i>"Nadal si zopakoval po ôsmich rokoch slastný pocit víťazstva na konci sezóny. Vtedy v roku 2011 zdolal vo finále Davisovho pohára Argentíčana Del Potra a teraz zvíťazil v rozhodujúcom zápase o víťazstvo nad Shapovalovom. Vtedy sa hralo v Seville na antuke a teraz na tvrdom povrchu v Madride, vtedy bol dvojka a teraz jednotka," </i></b>pripomenula Marca na svojom webe.</p>
        <p>Každý z pätice Feliciano López, Pablo Carreno Busta, Marcel Granollers, Roberto Bautista Agut a Rafael Nadal prispeli svojím dielom k celkovému španielskemu triumfu v novom formáte Davisovho pohára. Nepochybne najväčší vplyv však mal na celkový úspech práve Nadal. V priebehu siedmich dní odohral osem zápasov a vo všetkých zvíťazil. Vo dvojhre v piatich dueloch dokonca nestratil ani jeden set, dve z troch víťazných štvorhier rozhodli o postupe Španielska do ďalšieho kola v rámci finálového turnaja a rozhodujúca bola aj Nadalova finálová dvojhra. Na jej konci španielskemu tímu v madridskej aréne s príznačným názvom Caja Mágica tlieskalo 22 000 divákov v stoji.</p>
        <h3>Španieli to dokázali aj napriek zraneniam</h3>
        <p><b><i>"Prežili sme nezabudnuteľný týždeň. Museli sme sa preniesť ako tím cez mnoho vecí. Robertovi zomrel otec, ale vrátil sa do tímu a pomohol k víťazstvu. Marcelovi po jednom zo zápasov stuhol v spodnej časti chrbát a nemohol sa poriadne hýbať. Pablo sa zasa zranil vo dvojhre. Aj preto nemôžem byť šťastnejší z toho, čo sme dosiahli. Toto sú nezabudnuteľné chvíle pre úžasným publikom. Diváci boli takí skvelí, že sa im ani neviem dostatočne poďakovať. Aj ich zásluhou nakoniec slávil úspech náš tímový duch,"</i></b> zhodnotil Rafael Nadal na oficiálnom portáli finálového turnaja DP. Svoju daviscupovú bilanciu vo dvojhre si vylepšil na 29-1. Z aktívnych hráčom nemá nikto vyššie percento úspešnosti.</p>
        <figure>
          <img src="https://sportky.zoznam.sk/cacheImg/obr/1200px/rafael-nadal-davis-cup-531259.jpg"/>
          <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
        </figure>
        <p>Španielsky kráľ antuky nemá príliš v obľube záver tenisového roka a to minimálne z dvoch dôvodov. Štatisticky najmenej sa mu darí na tvrdých povrchoch v hale a vzhľadom na náročný spôsob hry má na konci sezóny zvyčajne veľa rôznych boľačiek. Nadalovi sa ani tento rok nepodarilo získať prestížny triumf na Turnaji majstrov. V Londýne napriek dvom víťazstvám v skupine nepostúpil ani do semifinále. O to viac nabudený prišiel na finálový turnaj Davisovho pohára do Madridu a tam presvedčil všetkých o svojej hernej kvalite a prínose pre španielsky tím. Zatiaľ čo Novak Djokovič so Srbskom stroskotal vo štvrťfinále a Roger Federer s Dominicom Thiemom sa so svojimi tímami do Madridu ani neprebojovali, Nadal bojoval až do úplného konca sezóny o tímový úspech, ktorý sa napokon aj dostavil.</p>
        <p><b><i>"Rafa nie je z tohto sveta. Neviem, či je votrelec alebo kto vlastne,"</i></b> vtipkoval kapitán španielskeho tímu Sergi Bruguera o Nadalovi. Dvojnásobný víťaz Roland Garros z 90. rokov 20. storočia neskôr vyzdvihol náročné okolnosti, ktoré sprevádzali celkový španielsky triumf. <b><i>"Hrali sme zakaždým večerné zápasy a ani raz v týždni sme sa nedostali do postele pred treťou hodinou ráno. A čo sa týka Nadala, raz to dokonca nebolo skôr ako o 5.10 h s tým jeho odchodom na spánok. V ten istý deň potom hral dvojhru aj štvorhru a zvíťazil. Čo viac k tomu dodať?"</i></b></p>
        <h3>Pochoval otca a za vlasť vyhral zápas</h3>
        <p>Bruguera vysoko vyzdvihol aj návrat Bautistu Aguta do tímu po smutnej rodinnej udalosti a jeho víťaznú dvojhru vo finále ťažkej životnej skúške. <b><i>"Viete si predstaviť, že v sobotu bol na pohrebe svojho otca a v nedeľu dal do zápasu všetko - maximálnu koncentráciu aj súťaživého ducha? To všetko pre náš tím. Ani neviem, ako to mám vlastne vyjadriť slovami. Miešajú sa vo mne emócie a pocity, ktoré som nikdy predtým nezažil,"</i></b> dodal Bruguera.</p>
        <figure>
          <img src="https://sportky.zoznam.sk/cacheImg/obr/1200px/rafael-nadal-davis-cup-531261.jpg"/>
          <figcaption>Víťazné oslavy Španielska po zisku trofeje<cite><b>Zdroj:</b> SITA/AP - Manu Fernandez</cite></figcaption>
        </figure>
        <p>Práve víťazný súboj Bautistu Aguta nad kanadským mladíkom Felixom Augerom-Aliassimem 7:6 (3), 6:3 a jeho reč po zápase boli možno ešte viac emotívne ako neskoršie Nadalovo dovŕšenie španielskej cesty za populárnou šalátovou misou. <b><i>"Chcem najmä povedať, že dnešné zápasové emócie by som nevymenil za nič iné. Všetko, čo som zažil na dvorci s obrovskou podporou z hľadiska bolo niečo výnimočné. Nezostávalo mi iné ako ísť do toho bojovne a odovzdať na kurte všetko. Vo finále som mohol nastúpiť iba vďaka nesmiernej tímovej podpore počas celého týždňa. Každý z nás je zodpovedný za svoje rozhodnutia. Myslím si, že môj otec by mi povedal, aby som nezostával doma a šiel pomôcť kamarátom v tíme,"</i></b> skonštatovala svetová deviatka Bautista Agut.</p>
        <p>Prístup svojho kolegu z tímu vysoko vyzdvihol aj Nadal: <b><i>"Čo Roberto urobil, je mimo normálneho chápania. Zaslúži si obrovské uznanie, že vôbec odohral zápas. Celkovo sme ukázali, že sme jednoliaty tím. Každý z nás odohral aspoň jeden zápas na tomto finálovom turnaji. Preto možno povedať, že naše víťazstvo je naozaj tímové."</i></b></p>
        <figure>
          <iframe src="https://www.youtube.com/embed/WpOBcGFoGoI" width="560" height="315" data-service="Youtube" scrolling="no"/>
        </figure>
        <footer><b>Zdroj:</b> SITA<br/><b>Foto:</b> SITA/AP - Manu Fernandez; Video: Youtube</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/220987/video-nezastavitelny-nadal-rozjasal-divakov-spanielsko-oslavuje-siesty-daviscupovy-titul"/>
          <a href="https://sportky.zoznam.sk/c/220965/skvela-sprava-z-portugalska-kovalik-ziskal-piaty-challengerovy-titul-bez-straty-jedineho-setu"/>
          <a href="https://sportky.zoznam.sk/c/220957/caka-nas-velke-derby-daviscupovy-tim-si-to-o-finalovy-turnaj-davisovho-pohara-rozda-s-ceskom"/>
          <a href="https://sportky.zoznam.sk/c/220945/video-neskutocna-krasa-divaci-boli-doslova-vsade-federer-so-zverevom-sa-postarali-o-rekord"/>
        </related>
      </anchor>
    </article>
  </body>
</html>