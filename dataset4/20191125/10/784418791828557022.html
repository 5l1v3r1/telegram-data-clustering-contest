<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%91%d7%9c%d7%95%d7%9a-%d7%95%d7%92%d7%a8%d7%99%d7%a0%d7%91%d7%a8%d7%92-%d7%a0%d7%92%d7%93-%d7%9e%d7%a9-%d7%94%d7%aa%d7%97%d7%91%d7%95%d7%a8%d7%94-%d7%aa%d7%95%d7%a9%d7%91%d7%99-%d7%91%d7%99/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T10:48:17+00:00"/>
    <meta property="og:title" content="בלוך וגרינברג נגד מש' התחבורה: &quot;תושבי בי&quot;ש – בני ערובה&quot;"/>
    <meta property="og:description" content="מצוקת התחבורה בבית שמש: חברי ועד התושבים נפגשו אמש עם סגן ראש העיר ומחזיק תיק התחבורה בניסיון לקדם פתרונות למצוקת התחבורה • במקביל: ראש העיר קיימה דיון חירום בנושא • הוועד: &quot;לא נאפשר למצב להימשך. אנו דורשים פתרונות מייידים&quot;"/>
  </head>
  <body>
    <article>
      <h1>בלוך וגרינברג נגד מש' התחבורה: "תושבי בי"ש – בני ערובה"</h1>
      <address><time datetime="2019-11-25T10:48:17+00:00">25 Nov 2019, 10:48</time> by <a rel="author">חיים שיף</a></address>
      <p>
        <b>מצוקת התחבורה בבית שמש: חברי ועד התושבים נפגשו אמש עם סגן ראש העיר ומחזיק תיק התחבורה בניסיון לקדם פתרונות למצוקת התחבורה • במקביל: ראש העיר קיימה דיון חירום בנושא • הוועד: "לא נאפשר למצב להימשך. אנו דורשים פתרונות מייידים"</b>
      </p>
      <p>מצוקת התחבורה בבית שמש: חברי וועד הפעולה שהוקם ע"י נציגי תושבי השכונות בעיר, ר' יגאל חדד חבר מועצת העיר בית שמש, ר' משה גרוס, ר' ישכר רייך, ר' ישעיה רייך, ר' נתן רובינשטיין ור' צבי זיכל, נפגשו אמש עם סגן ראש העיר ומחזיק תיק התחבורה, ר' שמואל גרינברג, במטרה לקדם פתרונות מיידיים ל<a href="https://bizzness.net/%d7%9e%d7%94%d7%a4%d7%9b%d7%a0%d7%99-%d7%94%d7%9e%d7%95%d7%a7%d7%93-%d7%94%d7%98%d7%9c%d7%a4%d7%95%d7%a0%d7%99-%d7%9e%d7%a9%d7%92%d7%a8-%d7%90%d7%aa-%d7%94%d7%aa%d7%9c%d7%95%d7%a0%d7%95%d7%aa-%d7%9c/">קטסטרופה התחבורתית הקיימת בעיר</a>.</p>
      <p>חברי ועד הפעולה דרשו מגרינברג גיבוי מהעירייה במאבקם הצודק. "לתושבים אין אורך רוח ויכולת להמתין עוד. מכרזים, תוספות תקציב ועוד כהנה וכהנה הסברים שונים ומשונים אינם מהווים פתרון אמיתי למצוקת התחבורה ההולכת וגוברת. לאנשים חשוב בסך הכל לנסוע באוטובוס בתנאים ובתדירות סבירים בהתאם לצרכים שלהם. הפתרון היחיד שיכול להוביל לכך הינו הכפלה מיידית של מערך התח"צ בעיר, מבלי לתקוע את הענין בגלגלי הבירוקרטיה", כך חברי הועד.</p>
      <p>לדבריהם, "הגיע הזמן שהעירייה תהפוך שולחנות מול הגורמים הרלוונטים ותשים סוף לסבל".</p>
      <p>גרינברג האזין בקשב רב לדברים וגיבה את חברי הועד במאבקם ובדרישתם. "העיר שבויה בבירוקרטיה של משרד התחבורה וזה לא יכול להימשך ככה", אמר גרינברג והוסיף: "אני מחזק את ידיכם ומקווה שימצא פתרון מיידי למצב".</p>
      <p>בהמשך דנו הצדדים בקידום רעיונות ופתרונות שונים, וקבעו להמשיך ולנהל שיח ושיתוף פעולה בנושא.</p>
      <p>ובתוך כך ראש העיר בית שמש עליזה בלוך נדרשה אתמול אף היא לנושא ומתחה ביקורת על האחראים למצב. "בשל תכנון לקוי ואוזלת יד של כלל הגורמים הרלוונטיים הפכו רבבות מתושבי העיר לבני ערובה, כשרובם ללא רכב פרטי מה שמקשה על ניהול סדר יום תקין בשכונה הזאת".</p>
      <p>במהלך דיון חירום שקיימה בנושא אמרה בלוך: "מיד כשנכנסתי לתפקיד שמתי את פתרון בעיית התחבורה הציבורית בעיר בקדמת סדר העדיפויות. כיום, נוכח הסבל הרב של תושבי העיר, ברצוני להבהיר כי לא אאפשר למצב הזה להימשך. לתושבי בית שמש מגיעה תח"צ ראויה ומתפקדת…התושבים סובלים מדי יום ביומו מתחבורה ציבורית לקויה, מחסור בקווים ובעיות קשות של תדירות. יזמתי בימים הקרובים פגישה דחופה עם בכירי משרד התחבורה על מנת למצוא פתרונות מידיים וכדי להניע תהליכים ללא דיחוי שישימו סוף לסבל של תושבי בית שמש".</p>
      <p>כזכור, בשנה שעברה הגישה בלוך עתירה מנהלית לבית המשפט המחוזי בירושלים ובקשה למתן צו ביניים נגד משרד התחבורה על שירותי התחבורה הציבורית "הבלתי סבירים" ועל מחסור משווע של מאות אוטובוסים ברחבי העיר.</p>
      <p>בפנייתה הנוכחית למשרד התחבורה הבהירה ראש העיריה כי לא תאפשר את המשך מצב התחבורה הציבורית בעיר וכי תושבי העיר אינם יכולים להיות יותר בני ערובה לשיתוק מערכתי כתוצאה ממשלת מעבר הפועלת מזה כשנה בישראל, ומשתקת כל אפשרות לבצע שינויים והקצאת משאבים נדרשים לצרכי התחבורה של העיר בית שמש.</p>
      <p>בדיון החירום סוכם על גיבוש מתווה מקצועי המשקף את הליקויים ובעיות התחבורה ולצידן פתרונות מעשיים מידיים שיוגש לצוות הבכיר של משרד התחבורה.</p>
    </article>
  </body>
</html>