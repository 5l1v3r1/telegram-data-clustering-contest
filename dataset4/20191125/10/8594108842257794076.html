<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/dvojnasobna-pocta-pre-ford-v-podobe-oceneni-medzinarodna-dodavka-roka-a-medzinarodny-pick-up-roka/265374"/>
    <meta property="og:site_name" content="touchIT"/>
    <meta property="article:published_time" content="2019-11-25T10:31:42+00:00"/>
    <meta property="og:title" content="Dvojnásobná pocta pre Ford v podobe ocenení- Medzinárodná dodávka roka a Medzinárodný pick-up roka"/>
    <meta property="og:description" content="Elektrifikované dodávky Ford Transit Custom Plug-In Hybrid a EcoBlue Hybrid, prvé v danom segmente, získavajú titul Medzinárodná dodávka roka. Ford Ranger si zasa vyslúžil titul Medzinárodný pick-up"/>
  </head>
  <body>
    <article>
      <h1>Dvojnásobná pocta pre Ford v podobe ocenení- Medzinárodná dodávka roka a Medzinárodný pick-up roka</h1>
      <address><time datetime="2019-11-25T10:31:42+00:00">25 Nov 2019, 10:31</time> by <a rel="author">redakcia touchIT</a></address>
      <p>
        <b>
          <b>Elektrifikované dodávky Ford Transit Custom Plug-In Hybrid a EcoBlue Hybrid, prvé v danom segmente, získavajú titul Medzinárodná dodávka roka. Ford Ranger si zasa vyslúžil titul Medzinárodný pick-up roka.</b>
        </b>
      </p>
      <ul>
        <li>V modeli Transit Custom porotcovia ocenili hybridné pohonné jednotky od automobilky Ford, ktoré šetria palivo, pomáhajú podnikom dodržiavať ciele v oblasti čistoty ovzdušia a umožňujú vjazd do nízkoemisných zón.</li>
        <li>Ford Ranger ponúka vyšší výkon a nižšiu spotrebu paliva spolu s pokročilými možnosťami pripojenia a vyspelými asistenčnými technológiami pre vodiča. To všetko pomáha podnikom zvyšovať produktivitu.</li>
        <li>Ford je momentálne prvou automobilkou, ktorá už druhýkrát získala v tom istom roku ocenenie Medzinárodná dodávka roka aj Medzinárodný pick-up roka.</li>
      </ul>
      <p>Ford oslavuje dokonalý úspech v sezóne udeľovania ocenení pre ľahké úžitkové vozidlá. Elektrifikovaný modelový rad Ford Hybrid Transit Custom bol dnes totiž vyhlásený za Medzinárodnú dodávku roka 2020 a Ford Ranger sa zasa stal víťazom ceny Medzinárodný pick-up roka 2020.</p>
      <p>Ford je tak prvou automobilkou, ktorá si v rovnakom roku odniesla oba tituly, Medzinárodná dodávka roka aj Medzinárodný pick-up roka, a to už dvakrát. Prvýkrát takýto úspech dosiahla v roku 2013.</p>
      <p>Porota pozostávajúca z 25 odborných novinárov z 25 európskych krajín počas slávnostného udeľovania cien vo francúzskom Lyone spoločne označila za víťazov prestížneho každoročného ocenenia Medzinárodná dodávka roka nové modely Transit Custom Plug-In Hybrid a Transit Custom EcoBlue Hybrid.</p>
      <p>Porotcovia ocenili ponuku elektrifikovaných pohonných jednotiek pre dodávky Transit Custom z radu Ford Hybrid, ktoré prevádzkovateľom pomáhajú znižovať náklady na palivo a umožňujú vjazd do nízkoemisných zón, ktorých počet stále rastie. Okrem toho prinášajú praktické riešenia podnikom, ktoré sa snažia znižovať emisie a dodržiavať ciele v oblasti čistoty ovzdušia.</p>
      <p>Jednotonové dodávky Transit Custom Plug-In Hybrid a Transit Custom EcoBlue Hybrid a dvojtonová dodávka Transit EcoBlue Hybrid, ktorá si na tohtoročnom slávnostnom podujatí vybojovala druhú priečku, predstavujú tri zo 14 elektrifikovaných vozidiel Ford, ktoré automobilka uvádza do Európy pred koncom roka 2020. Ford získal titul Medzinárodná dodávka roka už šesťkrát.</p>
      <p>Ford Ranger – najpredávanejší pick-up Európy* – zapôsobil na 18 porotcov svojím výkonnejším a úspornejším 2,0-litrovým vznetovým motorom EcoBlue a pokročilými asistenčnými technológiami pre vodiča a vyslúžil si tak titul Medzinárodný pick-up roka už počas dvoch rokov.</p>
      <p>„Naše nové modely Transit Custom Plug-In Hybrid a EcoBlue Hybrid sú tie správne vozidlá, ktoré prichádzajú v ten správny čas, aby pomohli našim zákazníkom znížiť náklady a emisie a zdolávať prevádzkové výzvy v dnešnom podnikateľskom prostredí bez toho, aby museli obetovať potrebnú praktickosť či užitočné zaťaženie. Náš nový Ranger zasa v segmente pick-upov zvyšuje latku z hľadiska kultivovanosti, technológií a produktivity,“ povedal Hans Schep, generálny riaditeľ divízie úžitkových vozidiel spoločnosti Ford of Europe.</p>
      <p>V modeli Transit Custom Plug-In Hybrid môžete jazdiť úplne bez emisií a bez obáv z dojazdu. Nabíja sa z elektrickej siete, pričom v čisto elektrickom režime ponúka jazdný dosah až 56 km (NEDC).** Predné kolesá vozidla poháňa výhradne elektromotor s výkonom 92,9 kW napájaný lítiovo-iónovým akumulátorom s kapacitou 13,6 kWh. Mnohonásobne ocenený 1,0‑litrový zážihový motor EcoBoost spoločnosti Ford slúži ako predlžovač dojazdu, vďaka čomu celkový jazdný dosah presahuje 500 km.</p>
      <p>Mild-hybridná pohonná jednotku modelu Transit Custom EcoBlue Hybrid využíva namiesto štandardného alternátora integrovaný štartér/generátor s remeňovým pohonom, ktorý podporuje rekuperáciu a ukladanie energie počas spomaľovania vozidla a dobíja vzduchom chladený 48-voltový lítiovo-iónový akumulátor. Uložená energia sa využíva na podporu krútiaceho momentu motora. Vylepšený 2,0-litrový vznetový motor EcoBlue tak vďaka optimalizácii dosahuje až o 8 percent nižšiu spotrebu paliva.</p>
      <p>Pre nový Ford Ranger sú v ponuke viaceré štýly karosérie, ako je štandardná kabína, superkabína a dvojkabína. V štandardnej výbave ponúka pohon štyroch kolies a vylepšenú verziu 2,0-litrového motora Ford EcoBlue, ktorý v spojení s novou 10-stupňovou automatickou prevodovkou dosahuje až o 9 percent nižšiu spotrebu paliva. Spomedzi jazdných technológii môžeme spomenúť prednárazový bezpečnostný systém s detekciou chodcov, ktorý je súčasťou štandardnej výbavy. Pohodlie a produktivitu zvyšujú nové nástroje vrátane dostupnej technológie zabudovaného modemu FordPass Connect.</p>
      <p>Modelový rad Ranger zahŕňa tiež nový Ranger Raptor, ktorý je doposiaľ najvýkonnejšou verziou tohto modelu. Variant Ranger Raptor poháňa 2,0-litrový motor EcoBlue s výkonom 213 koní a dvomi turbodúchadlami. Toto vozidlo sa môže pochváliť výnimočným štýlom a tiež unikátnym podvozkom Ford Performance, optimalizovaným s ohľadom na rýchlu jazdu v teréne a všestranné jazdné schopnosti.</p>
      <p>„Blahoželáme spoločnosti Ford k dvojnásobnému úspechu a zisku ocenení Medzinárodná dodávka roka 2020 a Medzinárodný pick-up roka 2020 v tom istom roku. Je to skvelý výsledok a naozaj zaslúžený. Konštruktéri spoločnosti Ford s jednoznačným zameraním na hybridizáciu vyvinuli trvalo udržateľné hnacie ústrojenstvo, z ktorého môžu tu a teraz profitovať mestskí, medzimestskí aj mimomestskí prevádzkovatelia. Transit Custom Plug-In Hybrid aj Transit Custom EcoBlue Hybrid naozaj dobre jazdia a dosahujú skvelý výkon!“ povedal Jarlath Sweeney, predseda poroty ocenenia Medzinárodná dodávka roka.</p>
      <p>„Porota hodnotiaca pick-upy uznala pri hlasovaní o držiteľovi titulu pre rok 2020 za svoju najlepšiu voľbu najpredávanejší jednotonový pick-up Európy,“ povedal Sweeney. „Je to už druhýkrát, čo sa modelu Ranger dostalo tohto uznania, ktoré získal aj v roku 2013. Odvtedy prešiel poriadny kus cesty- až po túto najnovšiu generáciu.“</p>
      <p>Ford zastáva v Európe prvé miesto medzi značkami úžitkových vozidiel. Predaj modelu Transit Custom za tento rok dosiahol do októbra hranicu 114 000 kusov, čo predstavuje medziročný nárast o 2,6 percenta. Ranger je najpredávanejší pick-up v Európe s počtom 43 300 predaných kusov za rovnaké obdobie.*</p>
      <related>
        <h4>Súvisiace články</h4>
        <a href="https://touchit.sk/zasielkovna-spusta-inovativnu-sluzbu-medzi-nami/265451"/>
        <a href="https://touchit.sk/mercedes-maybach-gls-novy-druh-luxusu/265415"/>
        <a href="https://touchit.sk/seat-rozsiruje-modelovy-rad-tarraco-verziou-1-5-tsi-dsg-s-pohonom-prednych-kolies/265377"/>
      </related>
    </article>
  </body>
</html>