<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/iraklio/enimerotikes-ekdiloseis-gia-ta-vlastokyttara/"/>
    <meta property="og:site_name" content="ert.gr"/>
    <meta property="article:published_time" content="2019-11-25T10:10:54+00:00"/>
    <meta property="og:title" content="Ενημερωτικές εκδηλώσεις για τα βλαστοκύτταρα"/>
    <meta property="og:description" content="«Εβδομάδα Ενημέρωσης για τα Βλαστοκύτταρα», με αφορμή την σημερινή Παγκόσμια Ημέρα Ομφαλικού Αίματος διοργανώνουν η Αντιδημαρχία Κοινωνικών Υπηρεσιών του δήμου Ηρακλείου και η Δημόσια Τράπεζα Ομφαλικών Βλαστοκυττάρων Κρήτης της Αιματολογικής Κλινικής του ΠΑ.Γ.Ν.Η, σε συνεργασία με την Ιατρική Σχολή του Πανεπιστημίου Κρήτης και τη Διεύθυνση Δευτεροβάθμιας Εκπαίδευσης Ν.Ηρακλείου. Σήμερα στις 7 το απόγευμα στο Πολιτιστικό Κέντρο Ηρακλείου θα πραγματοποιηθεί επιστημονική εκδήλωση για το ευρύ κοινό σχετικά με τη χρησιμότητα και την χρήση του ομφαλικού αίματος. Ειδικοί επιστήμονες της ΔηΤΟΒ θα εξηγήσουν τα πλεονεκτήματα της δωρεάς του ομφαλικού αίματος σε μια Δημόσια Τράπεζα, και την διαδικασία που ακολουθείται από τη δωρεά του ομφαλικού αίματος μέχρι τον ασθενή για την θεραπεία νοσημάτων (όπως πχ λευχαιμίες, λεμφώματα ή γενετικά νοσήματα). Επιπλέον, θα παρουσιαστεί η συμβολή της Δημόσιας Τράπεζας Ομφαλικών Βλαστοκυττάρων Κρήτης στην υγεία, την έρευνα αλλά και την εκπαίδευση, καθώς και τα αποτελέσματα από την ανοσογενετική…"/>
  </head>
  <body>
    <article>
      <h1>Ενημερωτικές εκδηλώσεις για τα βλαστοκύτταρα</h1>
      <address><time datetime="2019-11-25T10:10:54+00:00">25 Nov 2019, 10:10</time> by <a rel="author">Νεκταρία Μανουσουδάκη</a></address>
      <p>«Εβδομάδα Ενημέρωσης για τα Βλαστοκύτταρα», με αφορμή την σημερινή Παγκόσμια Ημέρα Ομφαλικού Αίματος διοργανώνουν η Αντιδημαρχία Κοινωνικών Υπηρεσιών του δήμου Ηρακλείου και η Δημόσια Τράπεζα Ομφαλικών Βλαστοκυττάρων Κρήτης της Αιματολογικής Κλινικής του ΠΑ.Γ.Ν.Η, σε συνεργασία με την Ιατρική Σχολή του Πανεπιστημίου Κρήτης και τη Διεύθυνση Δευτεροβάθμιας Εκπαίδευσης Ν.Ηρακλείου.<br/>Σήμερα στις 7 το απόγευμα στο Πολιτιστικό Κέντρο Ηρακλείου θα πραγματοποιηθεί επιστημονική εκδήλωση για το ευρύ κοινό σχετικά με τη χρησιμότητα και την χρήση του ομφαλικού αίματος.<br/>Ειδικοί επιστήμονες της ΔηΤΟΒ θα εξηγήσουν τα πλεονεκτήματα της δωρεάς του ομφαλικού αίματος σε μια Δημόσια Τράπεζα, και την διαδικασία που ακολουθείται από τη δωρεά του ομφαλικού αίματος μέχρι τον ασθενή για την θεραπεία νοσημάτων (όπως πχ λευχαιμίες, λεμφώματα ή γενετικά νοσήματα). Επιπλέον, θα παρουσιαστεί η συμβολή της Δημόσιας Τράπεζας Ομφαλικών Βλαστοκυττάρων Κρήτης στην υγεία, την έρευνα αλλά και την εκπαίδευση, καθώς και τα αποτελέσματα από την ανοσογενετική χαρτογράφηση του πληθυσμού της Κρήτης.<br/>Στο πλαίσιο της εβδομάδας ενημέρωσης έχουν προγραμματιστεί διάφορες δραστηριότητες στην Ιατρική Σχολή και συγκεκριμένα:<br/>– Επίσκεψη ομάδας μαθητών Α΄ Λυκείου στην Ιατρική Σχολή του Πανεπιστημίου Κρήτης για διαδραστικές διαλέξεις από Ομάδα Επιστημόνων της Δημόσιας Τράπεζας Ομφαλικών Βλαστοκυττάρων (ΔηΤΟΒ) Κρήτης<br/>– Επίσκεψη στους χώρους της Δημόσιας Τράπεζας Ομφαλικών Βλαστοκυττάρων Κρήτης και στο Ερευνητικό Εργαστήριο της Αιματολογικής Κλινικής (Εργαστήριο Μελέτης Αιμοποίησης) στην Ιατρική Σχολή.<br/>– Επίσης, θα δοθεί η δυνατότητα σε πέντε μαθητές από τα Λύκεια που θα επισκεφτούν τη Δημόσια Τράπεζα Ομφαλικών Βλαστοκυττάρων Κρήτης, να εκπαιδευτούν για ένα μήνα στην Τράπεζα και στο Ερευνητικό Εργαστήριο της Αιματολογικής Κλινικής, τον Ιούνιο και Ιούλιο του 2020.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/iraklio/dyo-syllipseis-gia-koka%ce%90ni/"/>
        <a href="https://www.ert.gr/perifereiakoi-stathmoi/iraklio/synantisi-st-arnaoytaki-g-koyraki/"/>
        <a href="https://www.ert.gr/perifereiakoi-stathmoi/iraklio/peninta-eyropaika-programmata-trechei-i-perifereia/"/>
        <a href="https://www.ert.gr/perifereiakoi-stathmoi/iraklio/aytopsia-sto-neo-komvo-apo-ton-v-lamprino/"/>
        <a href="https://www.ert.gr/perifereiakoi-stathmoi/iraklio/timisan-tin-ethniki-antistasi-4/"/>
        <a href="https://www.ert.gr/perifereiakoi-stathmoi/iraklio/anazitoyn-tropoys-gia-apozimioseis-tis-elaioparagogis/"/>
      </related>
    </article>
  </body>
</html>