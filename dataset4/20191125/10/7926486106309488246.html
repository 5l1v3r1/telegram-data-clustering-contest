<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013344/%D8%AC%D9%84%D8%A7%DB%8C%DB%8C-%D9%BE%D9%88%D8%B1-%D8%A7%DA%AF%D8%B1-%D8%B3%DB%8C%D8%A7%D8%B3%D8%AA-%D8%AE%D8%A7%D8%B1%D8%AC%DB%8C-%D8%A7%D8%B5%D9%84%D8%A7%D8%AD-%D9%86%D8%B4%D9%88%D8%AF-%D8%A7%DB%8C%D8%B1%D8%A7%D9%86-%D8%B1%D8%A7-%D8%AC%D9%87%D9%86%D9%85-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T10:06:41+00:00"/>
    <meta property="og:title" content="جلایی‌پور: اگر سیاست خارجی اصلاح نشود ایران را جهنم می‌کنیم/ عرب سرخی: مشکلات فعلی تقصیر دولت قبل است"/>
    <meta property="og:description" content="جلایی‌پور و طیف تندرو اصلاح‌طلب تصور می‌کنند که در مقاطعی که در کشور اغتشاش ایجاد می‌شود، می‌توانند از آب گل‌آلود ماهی گرفته و حاکمیت را به باج دادن وادار کنند."/>
  </head>
  <body>
    <article>
      <h1>جلایی‌پور: اگر سیاست خارجی اصلاح نشود ایران را جهنم می‌کنیم/ عرب سرخی: مشکلات فعلی تقصیر دولت قبل است</h1>
      <h2>ویژه‌های مشرق؛</h2>
      <address>
        <time datetime="2019-11-25T10:06:41+00:00">25 Nov 2019, 10:06</time>
      </address>
      <p>
        <i>جلایی‌پور و طیف تندرو اصلاح‌طلب تصور می‌کنند که در مقاطعی که در کشور اغتشاش ایجاد می‌شود، می‌توانند از آب گل‌آلود ماهی گرفته و حاکمیت را به باج دادن وادار کنند.</i>
      </p>
      <p>
        <b><a href="https://www.mashreghnews.ir/service/political-news">سرویس سیاست مشرق -</a> روزانه می‌توان از لابه‌لای گزارش‌ها و عناوین خبری رسانه‌های مکتوب و حتی غیر مکتوب، نکات قابل‌توجهی استخراج کرد؛ موضوعاتی که می‌تواند برای مخاطبین قابل‌استفاده و محوری برای تحلیل باشد، در گزارش روزانه "ویژه‌های مشرق" نکات و تأملات قابل‌استخراج از رسانه‌ها برای مخاطبین عرضه خواهد شد؛ با «<a href="https://www.mashreghnews.ir/tag/%D9%88%DB%8C%DA%98%D9%87+%D9%87%D8%A7%DB%8C+%D9%85%D8%B4%D8%B1%D9%82">ویژه‌های مشرق</a>» همراه شوید.</b>
      </p>
      <p>
        <b>*******</b>
      </p>
      <p>
        <b>**جلایی پور: اگر سیاست  خارجی اصلاح نشود، ایران را جهنم می‌کنیم</b>
      </p>
      <p>«حمیدرضا جلایی پور» از فعالین فتنه ۸۸ در یادداشتی در <b>روزنامه ایران</b> نوشت:«متأسفانه در چهار روز اول اعتراضات، رسانه‌های ماهواره‌ای مثل ایران اینترنشنال، من و تو، رادیو فردا و بی‌بی‌سی فارسی نه تنها آتش‌افروزی و تخریب اموال عمومی را محکوم نکردند، بلکه در یک جنگ روانی تمام عیار برای خشونت بیشتر زمینه‌سازی تبلیغاتی و رسانه‌ای کردند. گویی به سرنگونی نه از راه اعتراض مدنی و خشونت‌پرهیز، که از طریق فراگیر شدن ناامنی و ویرانی و افزایش تلفات، با پشتوانه حمایت نظامی گروه بی (ترامپ، نتانیاهو و بن سلمان) امید داشتند. این سرنگونی‌طلبان کوچک‌ترین پروایی از ابعاد ویرانگر خشونت برای "کشور ایران" ندارند. حتی این نیروی مخرب هیچ ابایی ندارد که با افزایش خشونت درهای جهنم ناامنی روی ایران باز شود».</p>
      <p>جلایی پور در ادامه نوشت:«تمام عوامل ساختاری که منجر به اعتراضات ۹۶ و ۹۸ شد، در جامعه همچنان وجود دارد و ایران می‌تواند در بزنگاهی دیگر با وقایع مشابه روبه‌رو شود. مگر اینکه اولاً حاکمیت بدون تأخیر به اصلاح سیاست های خارجی و داخلی و شنیدن صدای معترضان و مطالبات شهروندان و کاهش نارضایتی بپردازد تا با کمک نیروهای جامعه مدنی و بازسازی اعتماد و افق‌گشایی در جامعه، نقشه خشونت‌طلبان متکی به نیروهای ایران‌ستیز را خنثی کند و ثانیاً دولت به جبران خسارات وارده به مردم ضعیف آسیب‌دیده و کاهش ضعف‌های حکمرانی‌اش بویژه در حمایت مؤثر از اقشار محروم بپردازد».</p>
      <figure>
        <img src="https://cdn.mashreghnews.ir/d/2019/11/25/4/2653743.jpg"/>
      </figure>
      <p>درباره یادداشت این فعال اصلاح طلب، گفتنی هایی است که در ادامه به اختصار به آن می پردازیم:</p>
      <p>جلایی پور که پیش از این در اظهارنظری تأمل برانگیز گفته بود:«ایده نابودی اسرائیل،صرفا یک حرکت تبلیغاتی است»! و «سیاست خارجی آمریکاستیز، سیاست خارجی منتخبان مردم نیست»! حالا برای حاکمیت اولتیماتوم تعیین کرده و مدعی است «اگر حاکمیت بدون تأخیر به اصلاح سیاست خارجی و داخلی و شنیدن صدای معترضان اقدام نکند، اغتشاشات روزهای اخیر مجددا تکرار شده و درهای جهنم ناامنی به روی ایران باز می شود».</p>
      <p>کاملا مشخص است که منظور وی از اصلاح سیاست خارجی، چیزی جز پذیرفتن شروط آمریکا برای مذاکره نیست. شروط آمریکا- معروف به ۱۲ شرط- تاکنون بارها با ادبیات مختلف از سوی مقامات این کشور مطرح شده است؛ تعطیلی توان موشکی، تعطیلی صنعت هسته ای و دیگر صنایع استراتژیک، توقف مبارزه با تروریسم در منطقه، به رسمیت شناختن رژیم جعلی اسرائیل و...</p>
      <p>منظور جلایی پور از اصلاح سیاست داخلی نیز کاملا مشخص است؛ رفع حصر سران فتنه، کنارگذاشتن نظارت استصوابی شورای نگهبان، تغییر در قانون اساسی و...</p>
      <p>این فعال اصلاح طلب، با گلایه از رسانه های معاند، تاکید کرده که این رسانه ها «نه تنها آتش‌افروزی و تخریب اموال عمومی را محکوم نکردند، بلکه در یک جنگ روانی تمام عیار برای خشونت بیشتر زمینه‌سازی تبلیغاتی و رسانه‌ای کردند». این در حالی است که همقطاران و دوستان جلایی پور در قالب نامه ۷۷ نفره، دقیقا همان کاری را کردند که رسانه های معاند انجام دادند.</p>
      <p>جلایی پور و طیف تندرو اصلاح طلب تصور می کنند که در مقاطعی که در کشور اغتشاش ایجاد می شود، می توانند از آب گل آلود ماهی گرفته و حاکمیت را به باج دادن وادار کنند. خوابی که هیچگاه تعبیر نخواهد شد.</p>
      <p>لازم به ذکر است که انتشار این یادداشت در ارگان رسانه ای دولت، جای تأمل دارد و نهادهای دیربط باید این مسئله را پیگیری کنند.</p>
      <p>
        <b>** عرب سرخی: مشکلات فعلی تقصیر دولت قبل است</b>
      </p>
      <p>«فیض الله عرب سرخی» از محکومین فتنه ۸۸ در مصاحبه با<b> روزنامه شرق </b>گفت:«در یک دوره هشت‌ساله تندروترین نیروها در ساختار سیاسی کشور حاکم شدند و شرایط را آن‌قدر تخریب کردند که دولت روحانی با وجود سال‌ها تلاش نتوانست آن‌طور که باید به بهبود شرایط کشور کمک کند».</p>
      <p>عرب سرخی در ادامه گفت:«اصلاح‌طلبان درصددند به شورای نگهبان بگویند حتی اگر قانون اساسی هم اجازه ردصلاحیت‌های گسترده را بدهد، بازهم چنین روشی به صلاح کشور نیست و باید این نهاد در عملکرد خود تجدیدنظر کند. اصلاح‌طلبان باید درباره ضرورت‌ها و الزامات وضعیت موجود و شرایط خاص کشور به نهادهای نظارتی هشدار دهند و از آنها بخواهند در روش خود تجدیدنظر کنند. بنابراین بحث بر سر تأکید بر خطیربودن شرایط کشور است...تا زمانی که این جریان راهکار بهتری برای ایجاد تغییر ندارد، نباید مشارکت مشروط در انتخابات را از دستور کار خارج کند».</p>
      <figure>
        <img src="https://cdn.mashreghnews.ir/d/2019/11/25/4/2653744.jpg"/>
      </figure>
      <p>اکنون دولت وارد هفتمین سال فعالیت خود شده است. روحانی تاکید کرده بود که با برنامه ۱۰۰ روزه، اوضاع اقتصادی کشور را متحول می کند و چنان رونقی در کشور ایجاد می شود که مردم دیگر هیچ نیازی به یارانه نخواهند داشت. برخی دولتمردان و فعالین اصلاح طلب در دولت اول روحانی با فرافکنی و بدون هیچ سندی مدعی شدند که از حجم تخریب های به وجود آمده باخبر نبودیم و مشغول آواربرداری هستیم و دولت دوم روحانی، موعد برداشت و به ثمررسیدن تلاش های دولت است.</p>
      <p>اما حالا و با وجود اینکه دولت وارد هفتمین سال فعالیت خود شده، قصور و تقصیرها همچنان به گردن دولت قبل انداخته می شود. پیش از این «محمد عطریانفر» از فعالین اصلاح طلب با انتقاد از این رویکرد تأمل برانگیز گفته بود:«جامعه وقتی پوست‌اندازی کرده و دولتی را تغییر می‌دهد، در مقطع زمانی کوتاهی مثلاً سه ماه تا ۶ ماه می‌پذیرد که دولت پیشین نقد شده و اشکالات آن مرتفع شود. با این حال نمی‌توان تا پایان دولت دوم با چنین رویه‌ای پیش رفت و دولت قبل را به صورت همیشگی به نقد کشید».</p>
      <p>عرب سرخی در مصاحبه مذکور صراحتا اعلام کرده که شورای نگهبان باید بدون توجه به قانون، از وظیفه خود در بررسی احراز صلاحیت کاندیداها صرفنظر کند. متاسفانه قانون شکنی به جزو لاینفک رفتار اصلاح طلبی تبدیل شده است.</p>
      <p>
        <b>** وعده های انتخاباتی روحانی، صرفا برای جذب رأی بود</b>
      </p>
      <p>«حسین راغفر» کارشناس اقتصادی اصلاح طلب در مصاحبه با <b>روزنامه آرمان </b>گفت:«از شعارهای انتخاباتی حسن روحانی به خوبی می‌شد این مساله را متوجه شد که بسیاری از شعارهای انتخاباتی در حیطه اختیارات دولت قرار نداشت و این شعارها تنها برای جذب آرای مردم مطرح می‌شد».</p>
      <figure>
        <img src="https://cdn.mashreghnews.ir/d/2019/11/25/4/2653745.jpg"/>
      </figure>
      <p>این فعال اصلاح طلب تاکید کرده است که وعده های انتخاباتی روحانی، صرفا برای جذب رای بود. این در حالی است که روحانی وعده های متعددی درباره مسکن، اشتغال، تولید، مبارزه با قاچاق، مدیریت بازار اجاره بهای مسکن، ارزش پول ملی، عزت پاسپورت ایرانی، برنامه‌های ۱۰۰ روزه اقتصادی و...مطرح کرده بود.</p>
      <p>برخی دولتمردان و فعالین اصلاح طلب، منتقدان دولت را به پوپولیسم (مردم فریبی) متهم می کنند و سپس خود اعتراف می کنند که شعارهای انتخاباتی روحانی صرفا برای جذب رای بوده است!</p>
    </article>
  </body>
</html>