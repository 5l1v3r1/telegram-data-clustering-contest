<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/bursa-de-la-bucuresti-la-10-luni-indicii-bet-au-inregistrat-cresteri-pe-linie-in-octombrie-dar-valoarea-zilnica-de-tranzactionare-cu-actiuni-a-scazut-cu-17-18614161"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T10:24:00+00:00"/>
    <meta property="og:title" content="Bursa de la Bucureşti la 10 luni: Indicii BET au înregistrat creşteri pe linie în octombrie, dar valoarea zilnică de tranzacţionare cu acţiuni a scăzut cu 17%"/>
    <meta property="og:description" content="Toţi indicii Bursei de Valori Bucureşti (BVB) au păstrat evoluţii pozitive la finalul primelor 10 luni din 2019 şi au menţinut un ritm de creştere de două cifre, potrivit unui raport al BVB."/>
  </head>
  <body>
    <article>
      <h1>Bursa de la Bucureşti la 10 luni: Indicii BET au înregistrat creşteri pe linie în octombrie, dar valoarea zilnică de tranzacţionare cu acţiuni a scăzut cu 17%</h1>
      <address><time datetime="2019-11-25T10:24:00+00:00">25 Nov 2019, 10:24</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Toţi indicii Bursei de Valori Bucureşti (BVB) au păstrat evoluţii pozitive la finalul primelor 10 luni din 2019 şi au menţinut un ritm de creştere de două cifre, potrivit unui raport al BVB.</p>
      <p>Cea mai mare creştere a fost înregistrată până la finalul lunii octombrie de indicele BET-TR, care include şi dividendele, acesta avansând cu 40%, în timp ce indicele BET-FI, care include SIF-urile şi Fondul Proprietatea, a crescut cu 22% de la începutul anului.</p>
      <p>„Oricât de atractive ar fi evoluţiile pieţei, investitorii au nevoie de tot mai multe exemple de companii locale care să arate că pot trece testul pieţei. La nivel de trend, observăm că din ce în ce mai multe companii accesează bursa pentru dezvoltarea afacerilor prin emiterea de obligaţiuni, o alternativă la finanţarea bancară menită să ofere, pe lângă acces la capital, un plus semnificativ de vizibilitate şi condiţii mai bune pentru finanţări ulterioare. Emisiunile de obligaţiuni pot fi considerate anticamera viitoarelor IPO-uri – evident, în măsura în care o astfel de operaţiune face parte din viziunea acţionarilor – pentru că le permit companiilor să aibă un contact direct şi relevant cu investitorii şi cu entităţile reprezentative ale pieţei de capital,” spune Adrian Tănase, director general al Bursei de Valori Bucureşti.</p>
      <p>În acelaşi timp, indicele BET-XT-TR, care include cele mai tranzacţionate 25 de companii şi dividendele acordate de acestea, a înregistrat o creştere de 37% la finalul primelor zece luni.</p>
      <p>Valoarea totală de tranzacţionare pe segmentul de acţiuni a fost de 1,77 miliarde euro de la începutul anului şi până la finalul lunii octombrie. Cu toate acestea.</p>
      <p>La finalul primelor zece luni din acest an, valoarea de piaţă a companiilor româneşti listate la BVB era de 106,3 miliarde lei, echivalentul a 22,3 miliarde euro, potrivit BVB.</p>
      <p>Cu toate acestea, valoarea medie zilnică de tranzacţionare înregistrată în piaţa reglementată la vedere în luna octombrie s-a ridicat la 33,07 milioane lei, echivalentul a 6,96 mld. euro, în scădere cu 17,3% faţă de octombrie 2018.</p>
      <p>Pe de altă parte, valoarea medie zilnică de tranzacţionare a crescut în ceea ce priveşte instrumentele cu venit fix, precum obligaţiunile, unde a fost înregistrată o creştere de 107% de la an la an.</p>
    </article>
  </body>
</html>