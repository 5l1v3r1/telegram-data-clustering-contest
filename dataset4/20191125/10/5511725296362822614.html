<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/pirmdien-atcelti-visi-lidsabiedribas-finnair-reisi-starp-rigu-un-helsinkiem.d?id=51665851"/>
    <meta property="og:site_name" content="DELFI"/>
    <meta property="article:published_time" content="2019-11-25T10:36:37+00:00"/>
    <meta property="og:title" content="Pirmdien atcelti visi lidsabiedrības 'Finnair' reisi starp Rīgu un Helsinkiem "/>
    <meta property="og:description" content="Pirmdien atcelti visi lidsabiedrības &quot;Finnair&quot; reisi starp Rīgu un Helsinkiem, liecina informācijas starptautiskās lidostas &quot;Rīga&quot; mājaslapā."/>
  </head>
  <body>
    <article>
      <h1>Pirmdien atcelti visi lidsabiedrības 'Finnair' reisi starp Rīgu un Helsinkiem </h1>
      <address><time datetime="2019-11-25T10:36:37+00:00">25 Nov 2019, 10:36</time> by <a rel="author">LETA</a></address>
      <p>
        <b>Pirmdien atcelti visi lidsabiedrības "<a href="https://www.delfi.lv/temas/finnair">Finnair</a>" reisi starp Rīgu un Helsinkiem, liecina informācijas starptautiskās lidostas "Rīga" mājaslapā.</b>
      </p>
      <p>Pirmdien bija paredzēti trīs lidojumi no Rīgas uz Helsinkiem - pulksten 9.50, 13.05 un 17.35. Savukārt lidmašīnas no Helsinkiem Rīgā plānoja nolaisties pulksten 10.15, 13.35 un 18.05. Visi šie avioreisi ir atcelti.</p>
      <p>Jau ziņots, ka streiki pasta darbinieku atbalstam pirmdien paralizējuši transporta sektoru Helsinkos un noveduši pie gandrīz 300 avioreisu atcelšanas.</p>
      <p>Streiki sarīkoti ar mērķi izrādīt atbalstu aptuveni 10 000 pasta darbinieku, kas pieprasa algu palielināšanu. Viņi streiko jau divas nedēļas, un svētdien, 24.novembrī, sarunas par iespējamo risinājumu cieta neveiksmi.</p>
      <p>Tostarp Somijas nacionālā aviokompānija "Finnair" atcēlusi gandrīz 300 avioreisu, kas ietekmēs vismaz 20 000 pasažieru.</p>
      <p>Helsinkos streiks skāris arī autobusu un prāmju satiksmi.</p>
      <p>Cik ilgi šie atbalsta streiki turpināsies, nav zināms.</p>
    </article>
  </body>
</html>