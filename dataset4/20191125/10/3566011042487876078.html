<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549871.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%A7%DA%A9%D9%86%D9%88%D9%86-%D9%85%D9%86%D8%AC%D8%B1-%D8%A8%D9%87-%DA%A9%D8%A7%D9%87%D8%B4-%D9%85%D8%B5%D8%B1%D9%81-%D8%B3%D9%88%D8%AE%D8%AA-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:41:00+00:00"/>
    <meta property="og:title" content="افزایش قیمت بنزین تاکنون منجر به کاهش مصرف سوخت نشده است"/>
    <meta property="og:description" content="رئیس پلیس راهور ناجا گفت: بر اساس گزارش‌های رسیده دیروز 105 میلیون لیتر بنزین در کشور مصرف شده این در حالی است که باید به صورت طبیعی 94 میلیون لیتر بنزین مصرف می‌شد."/>
  </head>
  <body>
    <article>
      <h1>افزایش قیمت بنزین تاکنون منجر به کاهش مصرف سوخت نشده است</h1>
      <h2>رئیس پلیس راهور:‌</h2>
      <address>
        <time datetime="2019-11-25T10:41:00+00:00">25 Nov 2019, 10:41</time>
      </address>
      <p>رئیس پلیس راهور ناجا گفت: بر اساس گزارش‌های رسیده دیروز 105 میلیون لیتر بنزین در کشور مصرف شده این در حالی است که باید به صورت طبیعی 94 میلیون لیتر بنزین مصرف می‌شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار کمال هادیان‌فر رئیس پلیس راهور ناجا در حاشیه نشست تخصصی پلیس راهنمایی و رانندگی ناجا با اشاره به اینکه پلیس راهور با جمعیت 31 هزار نفری مسئولیت مدیریت ترافیک و امینی ترددها را برعهده دارد، گفت: ارائه خدمات در حوزه ترافیکی نیز از وظایف این پلیس است.</p>
      <p>  وی با اشاره به اینکه نشست تخصصی پلیس راهنمایی و رانندگی ناجا به صورت سالیانه دو بار برگزار می‌شود و امسال به دلیل تراکم ماموریت‌ها با تاخیر برگزار شده است، اظهار داشت: گزارش عملکرد در حوزه توسعه ترافیکی، کاهش تصادفات بررسی عملکرد استان‌ها از جمله مباحث مطرح‌شده در این نشست هستند.   رئیس پلیس راهور ناجا با بیان اینکه در سال گذشته بالغ بر 170 هزار و 183 مورد تصادف در کشور رخ داده که 365 هزار مجروح به جای گذاشته است گفت: بر اساس آمارها 4 درصد از میزان جان‌باختگان، 3 درصد از تصادفات جرحی و 11 درصد از خسارات ناشی از تصادفات کاهش یافته است، اما این شرایط مطلوب ما نیست و باید راهکارهایی برای کاهش تصادفات در کشور داشته باشیم.   هادیان‌فر با اشاره به اینکه در حاشیه نشست امروز شاهد افتتاح گروه‌های گشت کنترلی خواهیم بود که پس از ایجاد پلیس نامحسوس دوباره احیا شده‌اند، اظهار داشت: این گروه‌ها به ناوگان پلیس راهور اضافه شده و در مناطق کوهستانی و صعب‌العبور به کمک ما می‌آیند. برای فعالیت این ناوگان 120 دستگاه تویوتای RAW4 تهیه شده و همچنین 50 دستگاه سراتو برای گشت پلیس نامحسوس به ناوگان پلیس اضافه شده است.   وی افزود: علاوه بر این همزمان با برگزاری این نشست شاهد افتتاح مرکز همایش پلیس راهور خواهیم بود.   رئیس پلیس راهور ناجا با اعلام این خبر که سایت جدید پلیس راهور امروز مورد بهره‌برداری قرار خواهد گرفت نیز گفت: این سایت همان سایت راهور 120 است که با تغییرات فنی قابلیت‌های جدیدی به آن افزوده شده است و به این ترتیب برای دسترسی به آن دیگر نیاز به نصب اپلیکیشن نیست و می‌توان از طریق موبایل و تبلت از خدمات آن استفاده کرد.   هادیان‌فر با اشاره به اینکه این سایت از بعداظهر امروز مورد استفاده قرار می‌گیرد گفت: ما رویکرد جدیدی را در خدمات این سایت پیش‌بینی کرده‌ایم.   وی در پاسخ به این سوال که آیا اجرای طرح مدیریت مصرف سوخت تاثیری در کاهش تصادفات داشته است نیز اظهار داشت: بر اساس گزارشات شاهد کاهش مصرف نبوده‌ایم و دیروز 105 میلیون لیتر بنزین در کشور مصرف شده است. در حالی که در شرایط عادی 94 میلیون لیتر بنزین مصرف می‌شد.   رئیس پلیس راهور ناجا با اشاره به پژوهش‌هایی که در سال 86 در خصوص مدیریت مصرف سوخت و کاهش تصادفات شده است، گفت: مدیریت مصرف سوخت تنها 3 درصد در کاهش تصادفات اثربخش بوده و 551 نفر در اثر این مدیریت سوخت از تصادفات در امان بوده‌اند، ضمن اینکه زمان اثرگذاری مدیریت سوخت تنها یک سال است و بعد از یک سال اثربخشی خود را از دست می‌دهد.   هادیان‌فر خاطرنشان کرد: امیدی نداریم که کاهش تصادفات جدی از این طریق ایجاد شود.   وی در خصوص سیستماتیک شدن پلیس راهور نیز توضیح داد: 217 هزار کیلومتر طول راه‌های اصلی کشور است و 42 میلیون راننده در کشور فعالیت می‌کنند. تمام کاربران ترافیکی اعم از عابران، سرنشینان و رانندگان را اگر در نظر بگیریم، جمعیت بالایی خواهند بود که زیرساخت‌های پلیس جوابگوی نیاز آنان نیست.   به گفته هادیان‌فر زیرساخت‌های پلیس راهور ناجا نسبت به جمعیت تحت مدیریتش تناسب نداشته و باید به سمت توسعه فناوری‌های نوین و هوشمندسازی پلیس برویم.   رئیس پلیس راهور ناجا تاکید کرد: از روز اولی که به این سمت برگزیده شدم یکی از جدی‌ترین مسائلی که به آن توجه کردم، مدیریت ترافیک با استفاده از ابزارهای نوین بوده است و می‌خواهم به این طریق سطح اصطکاک میان پلیس و مردم را کاهش دهم.   وی در پاسخ به این سوال که از مهم‌ترین عوامل تصادفات ترافیکی را چه موضوعی می‌داند گفت: تحلیل 11 ساله تصادفات مبتنی بر GIS حاکی از آن است که از میان سه عامل اصلی تصادفات خودروها نقش انکارناپذیری دارند و با توجه به فراوانی دو خودروی پراید و 405 این دو خودرو بیشترین آسیب‌ را در جریان تصادفات ایجاد می‌کند.   هادیان‌فر ادامه داد: خودروی پراید به هر شی ثابتی که برخورد کند، حدود 3.8 درصد سرنشینان آن کشته و یا مجروح می‌شوند. بنابراین پراید یکی از مشکلات ترافیکی ماست که مجروحان بالایی دارد.   وی در ادامه توضیح داد: برای حل این مشکل جلسه‌ای با وزیر صمت و مدیرعامل سایپا داشتیم و به ارائه گزارش‌های موجود پرداختیم و آنها متقاعد شدند که خودرویی جایگزین با قیمت مناسب ارائه کنند.   رئیس پلیس راهور ناجا  اظهار داشت: عمر پراید سپری شده و بر اساس آخرین گزارش‌ها از سوی معاونت ریاست جمهوری و سازمان استاندارد، از خط تولید خارج می‌شود و به زودی جایگزین این خودرو و پژو405 معرفی خواهد شد. پراید و 405 از سال دیگر شماره‌گذاری نمی‌شود و پیش‌فروش‌شده‌های صورت‌گرفته مربوط به سال آینده نیست.   منبع: فارس   انتهای پیام/‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌</p>
    </article>
  </body>
</html>