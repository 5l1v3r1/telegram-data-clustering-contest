<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549872.html/%D9%82%DB%8C%D9%85%D8%AA-%D8%A8%D8%B1%D8%AE%DB%8C-%D8%A7%D8%AC%D9%86%D8%A7%D8%B3-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%A7%D9%81%D8%B2%D8%A7%DB%8C%D8%B4-%D9%BE%DB%8C%D8%AF%D8%A7-%DA%A9%D8%B1%D8%AF%D9%87--%D8%A7%D8%B2-%D8%B8%D8%B1%D9%81%DB%8C%D8%AA-%D8%A8%D8%B3%DB%8C%D8%AC-%D8%A8%D8%B1%D8%A7%DB%8C-%D9%86%D8%B8%D8%A7%D8%B1%D8%AA--%D8%A8%D8%B1-%D8%A8%D8%A7%D8%B2%D8%A7%D8%B1-%D8%A7%D8%B3%D8%AA%D9%81%D8%A7%D8%AF%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:45:00+00:00"/>
    <meta property="og:title" content="قیمت برخی اجناس شرکت‌های دولتی افزایش پیدا کرده/ از ظرفیت بسیج برای نظارت‌ بر بازار استفاده شود"/>
    <meta property="og:description" content="رئیس مجلس با بیان اینکه گزارشاتی مبنی بر افزایش قیمت برخی اجناس شرکت‌های دولتی داشته‌ایم، گفت: وزارت صمت و ستاد تنظیم بازار باید بر این موضوع کنترل‌های لازم را داشته باشد."/>
  </head>
  <body>
    <article>
      <h1>قیمت برخی اجناس شرکت‌های دولتی افزایش پیدا کرده/ از ظرفیت بسیج برای نظارت‌ بر بازار استفاده شود</h1>
      <h2>لاریجانی:</h2>
      <address>
        <time datetime="2019-11-25T10:45:00+00:00">25 Nov 2019, 10:45</time>
      </address>
      <p>رئیس مجلس با بیان اینکه گزارشاتی مبنی بر افزایش قیمت برخی اجناس شرکت‌های دولتی داشته‌ایم، گفت: وزارت صمت و ستاد تنظیم بازار باید بر این موضوع کنترل‌های لازم را داشته باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی لاریجانی رئیس مجلس شورای اسلامی در جلسه علنی امروز (دوشنبه 4 آذر) مجلس که به منظور بررسی تأثیر افزایش قیمت بنزین بر کالاها و خدمات تشکیل شده بود، گفت: توصیه‌ام به وزارت صمت، سازمان تعزیرات و ستاد تنظیم بازار آن است که با کنترل‌های لازم اجازه ندهند قیمت برخی اجناس شرکت‌های دولتی افزایش پیدا کند چرا که گزارشاتی در این زمینه به ما رسیده است.</p>
      <p>  وی افزود: برخی افراد قیمت اجناس و کالاهای خود را افزایش داده‌اند ضمن اینکه برخی خودروسازان هم نرخ خود را بالاتر برده و باید وزارت صمت و ستاد تنظیم بازار بر این موضوع کنترل و نظارت داشته باشد و اجازه این کار را ندهد.   رئیس مجلس تصریح کرد: تعیین نرخ تاکسی‌ها باید هر چه سریعتر محقق شود چرا که آنها با توجه به دریافت سهمیه بنزین 1500 تومانی نباید قیمت مسیرها را بی‌منطق افزایش دهند.   لاریجانی گفت: وزارت صمت، سازمان تعزیرات و ستاد تنظیم بازار باید دسترسی مردم را برای پیگیری شکایت‌ها با سرعت بیشتری افزایش دهند چرا که مردم گلایه‌هایی درباره گران‌فروشی در بازار دارند.    وی از رحمانی وزیر صمت خواست: از ظرفیت بسیج برای نظارت بر بازار و دریافت گزارشات مردمی به منظور کنترل بر قیمت‌ها استفاده کند چرا که سازمان تعزیرات و بازرسین نیاز به عقبه فراگیری دارند.    انتهای پیام/</p>
    </article>
  </body>
</html>