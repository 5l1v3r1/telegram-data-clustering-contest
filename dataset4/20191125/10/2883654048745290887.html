<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/philippe-geubels-heeft-mop-al-klaar-voor-bedankspeech-emmy/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T10:16:06+00:00"/>
    <meta property="og:title" content="Philippe Geubels heeft mop al klaar voor bedankspeech Emmy"/>
    <meta property="og:description" content="Als het Philippe Geubels lukt komende nacht een International Emmy Award in de wacht te slepen, wil hij het publiek aan het lachen maken. &quot;Ik heb een mopje uitgewerkt&quot;, onthult Philippe in Het Laatste Nieuws. &quot;Alleen daarvoor zou ik al willen winnen: dan kan ik zien of de grap werkt bij dat internationale gezelschap.&quot;"/>
  </head>
  <body>
    <article>
      <h1>Philippe Geubels heeft mop al klaar voor bedankspeech Emmy</h1>
      <address><time datetime="2019-11-25T10:16:06+00:00">25 Nov 2019, 10:16</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Als het Philippe Geubels lukt komende nacht een International Emmy Award in de wacht te slepen, wil hij het publiek aan het lachen maken. “Ik heb een mopje uitgewerkt”, onthult Philippe in Het Laatste Nieuws. “Alleen daarvoor zou ik al willen winnen: dan kan ik zien of de grap werkt bij dat internationale gezelschap.”</p>
      <p>De Belgische komiek maakt met zijn tv-programma Taboe kans op de prestigieuze internationale prijs. De show, waarin Philippe op zoek gaat naar de grenzen van humor, won al verschillende prijzen en dingt mee naar de Emmy voor beste non-scripted entertainment programma. “Uiteraard is het al een hele eer dat Taboe bij de beste vier programma’s ter wereld wordt gerekend”, zegt Philippe. “Maar nu we toch hier zijn, willen we ook graag daadwerkelijk winnen.”</p>
      <p>Een Emmy voor Taboe, dat het onder meer opneemt tegen de Argentijnse versie van The Voice en The Real Full Monty: Ladies’ Night uit Groot-Brittannië, zou volgens Philippe “niet minder dan verdiend zijn”. “Wij hebben een compleet nieuw, sterk en origineel programma bedacht.”</p>
      <p>Nederlandse genomineerden</p>
      <p>Als de komiek met lege handen terug naar België moet, voelt dat “niet als een verlies”. “De grootste voldoening blijft voor mij de reacties die we in ons land hebben gekregen, de positiviteit die we gevoeld hebben. Die prijs zou de kers op de taart zijn.”</p>
      <p>Niet alleen België maakt kans op een International Emmy Award, ook twee Nederlandse documentaires zijn in de race. De NTR-productie Dance or Die dingt mee in de categorie beste kunstdocumentaire en Bellingcat: Truth in a Post-Truth World van de VPRO is genomineerd voor de International Emmy Award voor beste documentaire.</p>
      <p>BuzzE</p>
    </article>
  </body>
</html>