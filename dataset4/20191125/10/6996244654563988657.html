<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710023"/>
    <meta property="og:site_name" content="ישראל היום"/>
    <meta property="article:published_time" content="2019-11-25T10:02:01+00:00"/>
    <meta property="og:title" content="&quot;דרוקר לא הבין שהוא הגיע לגיהינום&quot;"/>
    <meta property="og:description" content="ההדחה המביכה מגביע המדינה שלשום באולם הביתי, הוציאה מהפועל חולון את השדים מהבקבוק • קיצור תולדות הסכסוך כדורסל ישראלי"/>
  </head>
  <body>
    <article>
      <h1>"דרוקר לא הבין שהוא הגיע לגיהינום"</h1>
      <h2>ההדחה המביכה מגביע המדינה שלשום, הוציאה את השדים מהבקבוק: עוד לפני העימות עם לטביוס וויליאמס, האוהדים תקפו את בנו של דרוקר, וגם ביציע התחוללה מהומה שגררה עימותים בין אוהדים לכוחות האבטחה • "דרוקר חשב שהוא מגיע לקייטנה", אמרו אתמול בחולון</h2>
      <address><time datetime="2019-11-25T10:02:01+00:00">25 Nov 2019, 10:02</time> by <a rel="author" href="https://www.israelhayom.co.il/writer_articles?tid=172" target="_blank">אלי סהר</a></address>
      <p>1 בלאגן כזה לא נראה בחולון כבר הרבה זמן. ההדחה המביכה מגביע המדינה שלשום (90:67 לעירוני נהריה) הוציאה את השדים מהבקבוק. כל עוד היה מדובר במחאת אוהדים, שכוללות קריאות "תתפטר" לעברו של המאמן שרון דרוקר, או שריקות בוז לשחקני הקבוצה, היינו חושבים שמדובר באפקט שגרר סיום דרכם במפעל.</p>
      <p>אלא שאחרי שריקת הסיום זאת היתה התפרעות מכוערת. אוהדים תקפו את בנו של דרוקר, וגם ביציע שבו היו משפחות שחקני הקבוצה התחוללה מהומה שגררה עימותים בין אוהדים לכוחות האבטחה. אבל כל זה היה רק הקדימון למה שהתחולל בחוץ. לטביוס וויליאמס, שחקן הציר של חולון, הותקף בקללות ואז פנה לעבר האוהדים והיכה שניים מהם. גם לריצ'רד האוול היו דין ודברים עם האוהדים.</p>
      <p>כוח יס"מ ששהה במקום מיהר להפריד והבריח את וויליאמס בניידת. אולם עבור ראשי האוהדים מדובר בקו פרשת המים. האוהדים שהוכו הגישו תלונה במשטרה נגד תקיפה ושאר חבריהם מתכננים מתקפה על וויליאמס. </p>
      <p>"לפני שנתיים, כשרצנו לדאבל, גלן רייס, השחקן הגדול בכל הזמנים, נזרק אחרי שהיכה את גיא פניני. אם וויליאמס לא ייזרק אנחנו נרדוף אחריו לכל מקום", כתב אחד מהם אתמול. וויליאמס, שני במדד ליגת האלופות וראשון בריבאונדים, שוקל מצידו לעזוב וספק גדול אם יגיע למשחק הבא של חולון מול עירוני נהריה.</p>
      <figure>
        <img src="https://www.israelhayom.co.il/sites/default/files/u56067/New_83539_20191123%20374491_2019-11-23.jpg"/>
        <figcaption>
          <b>ראשי הפועל חולון אחרי ההפסד המביש לנהריה, שלשום // צילום: עודד קרני</b>
        </figcaption>
      </figure>
      <p>2 "שרון דרוקר חשב שהוא מגיע לקייטנה. הוא לא הבין שהגיע לגיהינום", אמרו אתמול בחולון. אחרי ההצלחה באילת, עם בחירת זרים נהדרת, הקונספציה של דרוקר בחולון קרסה כבר בתחילת הדרך. הוא הימר על יוגב אוחיון כרכז היחיד למרות התהיות כיצד מסוגל אוחיון במצבו לסחוב קבוצה 30 דקות מדי בכל משחק פעמיים בשבוע.</p>
      <p>לקח לקבוצה כמה הפסדים כדי להנחית כאן את טרוי קופיין, אבל הפציעה של אוחיון השאירה את הקבוצה עם מקבל החלטות אחד. וויליאמס, שעבר פציעות בברכו בעבר, התקשה במתכונת שני משחקים בשבוע, ונחיתתו של האוול וחזרתו של פניני עזרה לייצב את הקבוצה ולהעמיד סגל ישראלי מהטובים בליגה.</p>
      <p>מצד שני, הנהלה דעתנית לא הקלה עליו את החיים. היא הקציבה רק 60 אלף דולר לזר חמישי שהתברר כפלופ (ג'יילן ג'ונסון), ולמרות שתי מסגרות התעקשה לרשום רק ארבעה זרים בליגה כדי לא להפסיד את מענק המינהלת בסך 250 אלף שקלים. העובדות שהקבוצה קולעת 92 נקודות בממוצע למשחק, שיחקה כמעט חודש בחוץ וסבלה מפציעות, מתקשות להתאזן עם הפסדי בית מתסכלים לאנקרה ולססארי וההדחה המביכה מהגביע.</p>
      <figure>
        <img src="https://www.israelhayom.co.il/sites/default/files/u56067/New_83538_20191123%20374200_2019-11-23_2.jpg"/>
        <figcaption>
          <b>שרון דרוקר. דן שמיר כבר נושף בעורפו? // צילום: עודד קרני</b>
        </figcaption>
      </figure>
      <p>3 בעיה נוספת של דרוקר מצויה בניו זילנד. הברייקרס, קבוצתו של דן שמיר, ספגה אתמול הפסד נוסף, וכרגע היא ממוקמת במקום הלפני אחרון בליגה עם מאזן נוראי (10:2). אמנם ניו זילנד לא נמצאת בים התיכון, אבל באף מקום לא אוהבים הפסדים, כך שכרגע גם מצבו של שמיר רחוק מלהיות מזהיר. אם ייפלט חזרה לישראל, טמפרטורות הלחץ בחולון יסדקו כל מד חום בסביבה.</p>
    </article>
  </body>
</html>