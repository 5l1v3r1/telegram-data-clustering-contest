<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/nba/25112019-zurnalists_divaca_aizspriedumi_pret_donci"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T10:18:00+00:00"/>
    <meta property="og:title" content="Bertāns: &quot;Kad metīšu ar 100% precizitāti, tad arī teikšu, ka esmu apmierināts&quot;(15)"/>
    <meta property="og:description" content="Lavars Bols netraucēja &quot;Lakers&quot; izvēlēties Lonzo, bet Dončiča tēvs Saša priekš &quot;Kings&quot; esot pārāk slikts"/>
  </head>
  <body>
    <article>
      <h1>Bertāns: "Kad metīšu ar 100% precizitāti, tad arī teikšu, ka esmu apmierināts"(15)</h1>
      <address>
        <time datetime="2019-11-25T10:18:00+00:00">25 Nov 2019, 10:18</time>
      </address>
      <p><i>Lukamānija</i> - tā vienā vārdā var dēvēt aiz okeāna sacelto ažiotāžu par slovēņu brīnumbērna Lukas Dončiča ģeniālo sniegumu NBA laukumos šajā sezonā. Par Dončiču tagad runā visi, bet nežēlastībā nonācis Sakramento "Kings" ģenerālmenedžeris Vlade Divacs, kurš pirms gada neizmantoja iespēju draftēt topošo līgas MVP.</p>
      <p>Respektētā ESPN basketbola žurnālista Eidriena Vodžnarovska jaunākajā podkāstā tika apspriests slovēņu brīnumbērns. Savu redzējumu stāstīja "Mavericks" spēlētāju attīstības direktors Maiks Prokopilo: "Jau drafta vakarā bijām neizpratnē, kā Sakramento jau varēja šo puisi [Luku Dončiču] norakstīt? Fīniksa un Sakramento jau pirms drafta teica cilvēkiem, ka viņi ņems Deandre Eitonu un Marvinu Begliju. Tas jau bija iekalts akmenī. Taču mani visvairāk pārsteidza Vlade Divacs. Lukas tēvs Saša Dončičs ir serbs. Luka runā serbiski. Serbam Divacam neizvēlēties Luku, kurš jā ir slovēnis, bet pa pusei arī serbs. Tas man ir šoks. "Kings" uzskatīja, ka viņš nav tik labs, ka viņš ir vienkārši vēl viens parasts spēlētājs."</p>
      <p>Ņemot vērā fenomenālo Lukas sniegumu, par jaunāko modes kliedzienu apskatnieku sarunās, pietiekami pamatoti, kļuvusi Fīnikas "Suns", Sakramento "Kings" un Atlants "Hawks" aprunāšana par neizmantoto iespēju iegūt Luku Dončiču.</p>
      <p>Sociālajos tīklos pamatīgu vētru sacēla NBA apskatnieka Tima Makmahona teiktais par pagājušajā gadā notikušo draftu: "Igors Kokoškovs tikko bija noalgots kā "Suns" galvenais treneris, kurš pirms tam trenēja Dončiču Slovēnijas izlasē. Taču komandas īpašnieks Roberts Sarvers ātri viņu informēja, ka Kokoškovam nebūs nekādas teikšanas par drafta izvēli, jo "Suns" esot jāizvēlas Eitons, kurš mācījās Sarveram pietuvinātajā Arizonas Universitātē." Par Sakramento Makmahons bija vēl tiešāks: "Savukārt "Kings" izvēle par labu Beglijam bija zināma jau martā. Saprotu, ka <b>Divaca pazīšanās ar Dončiča tēvu nospēlēja savu lomu šajā izvēlē. Divaca domas par viņu nebija pārāk augstas</b>, tāpēc Sakramento uzskatīja kā dēls būs tāds pats kā tēvs. Nē! Tā tas nav! Vlade, šo reizi tu pamatīgi sačakarēji!"</p>
      <p>20 gadus vecais Luka Dončičs jau savā otrās NBA sezonas sākumā kļuvis par ļoti nopietnu MVP apbalvojuma pretendentu. Ar 30,6 punktiem slovēnis ir visas līgas otrais rezultatīvākais spēlētājs, atpaliekot tikai no vakarnakt apspēlētā Džiemsa Hārdena (37,9). Labāko asistētāju sarakstā ar 9,8 piespēlēm mačā Luka atpaliek tikai no Lebrona Džeimsa (10,8). Savukārt ar 10,1 atlēkušo bumbu spēlē "Mavericks" līderis ieņem 12. pozīciju labāko bumbu vācēju sarakstā, kurā Luka ir vienīgais ārējās līnijas spēlētājs starp 25 centriem un spēka uzbrucējiem.</p>
      <p>Taisnības labad šo rindu autors uzsvērs, ka visu vainu nevar novelt uz Vlade Divacu, jo arī pats Luka Dončičs nekādā gadījumā nevēlējās spēlēt slikti vadītājā Sakramento "Kings" organizācijā. Pirms drafta Dončičs piedraudēja palikt Eiropā Madrides "Real" sastāvā, ja viņu izvēlēsies "Kings" komanda. Šo informāciju par Lukas nevēlēšanos spēlēt Sakramento šobrīd aizokeāna žurnālisti ir piemirsuši, aktuālajā sarunā šo punktu nepieminot. Līdzīgā situācijā pirms sava drafta bija arī Lukas komandas biedrs Kristaps Porziņģis, kurš nevēlējās nonākt tobrīd pamatīgā pārbūves stadijā esošajā Filadelfijas "76ers", kurai ar trešo numuru pirms Porziņģa nācās izvēlēties Džalilu Okaforu, kurš uz sevi liktās cerības neattaisnoja.</p>
      <p>Izmantotie resursi:<br/><a href="http://www.espn.com/espnradio/">ESPNRadio: Shows, Podcasts, Stations, Live...</a></p>
    </article>
  </body>
</html>