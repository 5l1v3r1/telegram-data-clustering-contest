<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-despre-psd-ne-au-lasat-astia-un-buget-facut-praf-18614282"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T10:59:26+00:00"/>
    <meta property="og:title" content="Ludovic Orban, despre PSD: Ne-au lăsat ăştia un buget făcut praf"/>
    <meta property="og:description" content="Premierul Ludovic Orban a declarat, luni, despre lipsurile de la buget, că „ne-au lăsat ăştia un buget făcut praf”, referindu-se la PSD. De asemenea, preşedintele PSD Viorica Dăncilă a folosit, într-o conferinţă de presă, cuvântul „ăştia&quot; la adresa românilor din străinătate."/>
  </head>
  <body>
    <article>
      <h1>Ludovic Orban, despre PSD: Ne-au lăsat ăştia un buget făcut praf</h1>
      <address><time datetime="2019-11-25T10:59:26+00:00">25 Nov 2019, 10:59</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Premierul Ludovic Orban a declarat, luni, despre lipsurile de la buget, că „ne-au lăsat ăştia un buget făcut praf”, referindu-se la PSD. De asemenea, preşedintele PSD Viorica Dăncilă a folosit, într-o conferinţă de presă, cuvântul „ăştia" la adresa românilor din străinătate.</p>
      <p>„Suntem în analize, evident facem continuă evaluarea. ( bugetului - n.r) Ne-au lăsat ăştia un buget făcut praf, găurit, cu un nivel de colectare a veniturilor mult sub nivelul care fusese prognozat în Legea bugetului de stat. Este extrem de dificil de făcut această rectificare dar v-am dat câteva linii directe”, a spus premierul Ludovic Orban, luni, chestinat despre lipsurile existente la bugetul de stat.</p>
      <p>Premierul a spus că vor exista tăieri „din cheltuielile nenecesare, cheltuielile care nu pot fi efectuate. (...) Când o să vedeţi ordonanţă de urgenţă le veţi vedea”.</p>
      <p>Întrebat dacă vor fi luaţi bani de la investiţii, Ludovic Orban a afirmat că nu s-a luat încă decizia şi că nu poate spune, încă, forma finală a Ordonanţei de Urgenţă.</p>
      <p>Chestionat de reporteri dacă va merge în cursul zilei de astăzi ( luni - n.r), la Cotroceni, Ludovic Orban a declarată că merge la Palatul Cotroceni „de fiecare dată când este cazul, când sunt invitat, când avem diferite discuţii şi întâlniri, de fiecare dată”.</p>
      <p>„Între mine că prim-ministru şi preşedintele României, între guvernul pe care îl conduc şi preşedinte este în sfârşit o relaţie de dialog, de cooperare loială, de parteneriat în care ne coordonăm toate acţiunile, toate deciziile şi toate politicile publice în beneficiul cetăţeanului român”, a mai spus liderul PNL, despre o eventuală discuţie cu Preşedintele Klaus Iohannis, luni.</p>
      <p>Premierul Ludovic Orban a declarat, luni, că Executivul va finaliza până marţi seara forma definitivă a ordonanţei de urgenţă privind rectificarea bugetară, el respingând informaţiile potrivit cărora vor fi reduse fondurile de la Educaţie, Transporturi şi din cofinanţarea pe fonduri europene.</p>
    </article>
  </body>
</html>