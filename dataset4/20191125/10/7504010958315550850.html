<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/social-network/2019/11/25/twitter-hacker/"/>
    <meta property="og:site_name" content="Wired"/>
    <meta property="article:published_time" content="2019-11-25T10:19:28+00:00"/>
    <meta property="og:title" content="Arrestato uno degli hacker che hanno &quot;bucato&quot; il profilo del fondatore di Twitter"/>
    <meta property="og:description" content="È stato fermato uno dei presunti responsabili dell'attacco al profilo del fondatore del social network, Jack Dorsey, con cui hanno twittato insulti razzisti"/>
  </head>
  <body>
    <article>
      <h1>Arrestato uno degli hacker che hanno "bucato" il profilo del fondatore di Twitter</h1>
      <address><time datetime="2019-11-25T10:19:28+00:00">25 Nov 2019, 10:19</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>È stato fermato uno dei presunti responsabili dell'attacco al profilo del fondatore del social network, Jack Dorsey, con cui hanno twittato insulti razzisti</h3>
      <p>È stato <b>individuato e arrestato uno dei presunti responsabili</b> dell<a href="https://www.wired.it/internet/social-network/2019/09/02/twitter-hacker-jack-dorsey/">’attacco<i> sim swap</i></a> che ha <b>compromesso l’account del fondatore</b> e amministratore delegato di <b>Twitter, Jack Dorsey</b>, a inizio settembre. Il sospettato è un adolescente ex leader della <b>Chuckling Squad</b>, gruppo di hacker già responsabili della violazione degli account di youtuber e celebrità tra cui l’attrice Chloe Grace Mortez.</p>
      <p>Sebbene finora il ragazzo abbia negato le accuse, Debug, un altro membro del gruppo di hacker, ha affermato a <a href="https://www.vice.com/en_us/article/gyzawx/authorities-arrest-suspected-jack-dorsey-hacker"><i>Motherboard</i> </a>che il presunto colpevole “<i>lavorava attivamente per noi <b>fornendo i numeri di telefono</b> delle celebrità e dei personaggi pubblici e ci ha aiutato a hackerarli</i>”, aggiungendo poi che il ragazzo era stato espulso dal gruppo a ottobre.</p>
      <p>Dopo aver violato l’account di Dorsey, il gruppo di hacker aveva pubblicato, a nome del patron di Twitter, una serie di minacce bomba, frasi che inneggiavano Hitler e vari <b>insulti razzisti. </b>L’attacco al profilo di Jack Dorsey ha indotto Twitter a<a href="https://www.wired.it/internet/social-network/2019/09/05/twitter-sms/"> eliminare la funzionalità che permetteva di twittare tramite sms</a> finché non avessero trovato una misura di sicurezza per evitare che episodi del genere si ripetessero.</p>
      <p>L’individuo arrestato ha avuto il compito di procurarsi il numero di telefono di Jack Dorsey ma il resto dell’attacco è stato completato dagli <b>altri membri della Chuckling Squad.</b></p>
      <p>L’attacco tramite sim swap prevede che gli aggressori riescano a <b>ingannare il gestore telefonico</b> e a farsi consegnare la gestione del numero scambiando i numeri delle sim. Nel caso dell’attacco a Twitter, gli hacker hanno utilizzato il servizio <b>Cloudhopper</b> per twittare inviando i tweet <b>tramite sms</b>. L’arresto è arrivato durante un’azione delle forze dell’ordine verso una rete di<i> sim-swapper</i> che utilizzavano questa tecnica di attacco per minacciare la Swat, compiere furti di criptovalute e hackerare gli account degli agenti di polizia membri della task force californiana React.</p>
      <p> </p>
    </article>
  </body>
</html>