<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134979-solidus-prisistatymas-riversas-simboliniame-penkete-gebenas-turo-mvp.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T10:17:00+00:00"/>
    <meta property="og:title" content="Solidus prisistatymas: Riversas – simboliniame penkete, Gebenas – turo MVP"/>
    <meta property="og:description" content="Kauno „Žalgiris“ visas susikaupusias emocijas po nesėkmingos savaitės Eurolygoje išleido vietiniame fronte – namuose net 102:50 sutriuškino Alytaus „Sintek–Dzūkiją“, o tai padarė pagerindami net kelis rekordus Kauniečių pergalė 52 taškų persvara buvo didžiausia šiame sezone, o net 21 vienas pataikytas tritaškis – geriausias sezono skaičius lygoje bei antras geriausias visos lygos istorijoje. Nenuostabu, jog ir naudingiausiu savaitės ..."/>
  </head>
  <body>
    <article>
      <h1>Solidus prisistatymas: Riversas – simboliniame penkete, Gebenas – turo MVP</h1>
      <address>
        <time datetime="2019-11-25T10:17:00+00:00">25 Nov 2019, 10:17</time>
      </address>
      <figure>
        <embed-post data-src="https://www.instagram.com/p/B5SNTRdhRdE" data-service="Instagram"/>
      </figure>
      <p>Kauno „Žalgiris“ visas susikaupusias emocijas po nesėkmingos savaitės Eurolygoje išleido vietiniame fronte – namuose net 102:50 sutriuškino Alytaus „Sintek–Dzūkiją“, o tai padarė pagerindami net kelis rekordus</p>
      <p>Kauniečių pergalė 52 taškų persvara buvo didžiausia šiame sezone, o net 21 vienas pataikytas tritaškis – geriausias sezono skaičius lygoje bei antras geriausias visos lygos istorijoje.</p>
      <p>Nenuostabu, jog ir naudingiausiu savaitės krepšininku tapo žalgirietis. Šį kartą laurai atitenka Martinui Gebenui, sužaidusiam rezultatyviausias ir naudingiausias sezono rungtynes.</p>
      <p>Gebenas į dzūkų krepšį įmetė 18 taškų, atkovojo 5 kamuolius ir iš viso surinko 30 naudingumo balų. Verta paminėti, jog centras pataikė pirmąjį sezono tritaškį.</p>
      <p>Gebenas nėra vienintelis kauniečių atstovas naudingiausiųjų penketuke – čia taip pat pateko ir ekipos naujokas K. C. Riversas, o be jų tarp naudingiausiųjų šią savaitę yra Margiris Normantas (Panevėžio „Lietkabelis“), Arnas Butkevičius (Vilniaus „Rytas“) ir Justas Furmanavičius („Šiauliai“).</p>
      <p>Įspūdingai kauniečių sirgaliams prisistatė K. C. Riversas. Tik penktadienį į Lietuvą atvykęs ir vos vieną treniruotę su komanda turėjęs amerikietis į alytiškių krepšį įmetė 15 taškų, per pirmą rungtynių pusę realizuodamas 5 tritaškius. Greta to krepšininkas pridėjo 4 atkovotus kamuolius ir iš viso sukaupė 23 naudingumo balus.</p>
      <p>Sužaidęs geriausias sezono rungtynes į penketuką pateko ir „Lietkabelio“ gynėjas M. Normantas. Šis nesunkiai laimėtose (84:62) namų rungtynėse su Utenos „Juventus“ surinko 12 taškų, atkovojo 6 kamuolius, atliko 7 rezultatyvius perdavimus ir mačą baigė su 20 naudingumo balų.</p>
      <p>Verta paminėti, jog visose iš paminėtų grafų krepšininkas pagerino asmeninius sezono rekordus.</p>
      <p>Dar vienas žaidėjas, sužaidęs geriausias sezono rungtynes – Vilniaus „Ryto“ krašto puolėjas Butkevičius. Šis rungtynėse Klaipėdoje prieš buvusią savo komandą „Neptūną“ įmetė 16 taškų, sugriebė 7 atšokusius kamuolius ir mačą baigė su 26 naudingumo balais.</p>
      <p>Visi šie skaičiai – geriausi asmeniniai žaidėjo sezono pasiekimai, o įdomu ir tai, kad 26 naudingumo balus krepšininkas turėjo jau po dviejų kėlinių.</p>
      <p>Nepaisant solidaus pasirodymo, vilniečiai namo turėjo grįžti nuleidę galvas, mat uostamiesčio komandai nusileido 84:91.</p>
      <p>Penketuką užbaigia geriausias karjeros aukščiausioje šalies lygoje rungtynes sužaidęs „Šiaulių“ puolėjas Furmanavičius.</p>
      <p>Savaitės viduryje vykusioje akistatoje su Kėdainių „Nevėžiu“ šis įmetė 19 taškų, atkovojo 4 kamuolius ir surinko net 25 naudingumo balus – visuose šiuose rodikliuose „Betsafe–LKL“ šiemet debiutuojantis žaidėjas pasiekė geriausius sezono pasirodymus.</p>
      <p>Sėkmingas krepšininko žaidimas buvo vienas pagrindinių raktų į pergalę – šiauliečiai namuose rungtynes laimėjo 96:81.</p>
    </article>
  </body>
</html>