<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/haruki-murakami-u-fokusu-knjizevne-manifestacije-u-pancevu/"/>
    <meta property="og:site_name" content="Krstarica"/>
    <meta property="article:published_time" content="2019-11-25T10:44:00+00:00"/>
    <meta property="og:title" content="Haruki Murakami u fokusu književne manifestacije u Pančevu"/>
    <meta property="og:description" content="BEOGRAD - Ovogodišnje izdanje manifestacije &quot;Jedna knjiga - jedan grad&quot;, u organizaciji Gradske biblioteke Pančevo, biće održano od 26. do 29. novembra,"/>
  </head>
  <body>
    <article>
      <h1>Haruki Murakami u fokusu književne manifestacije u Pančevu</h1>
      <address><time datetime="2019-11-25T10:44:00+00:00">25 Nov 2019, 10:44</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Ovogodišnje izdanje manifestacije „Jedna knjiga – jedan grad“, u organizaciji Gradske biblioteke Pančevo, biće održano od 26. do 29. novembra, najavili su organizatori.</p>
      <p>Centralna tema programa biće roman „Norveška šuma“ proslavljenog japanskog pisca Harukija Murakamija, uz osvrt na celokupno stvaralaštvo ovog plodnog autora, kao i specifične teme iz njegovih dela.</p>
      <p>Ulaz na sve sadržaje je besplatan.</p>
      <p>U čitaonici Gradske biblioteke Pančevo govoriće Divna Glumac, Dragana Kovačević, Ivan Kačavenda, Dušan Petrović, Vladislava Gordić Petković, Milica Obrenović, Vasa Pavković i Goran Skrobonja.</p>
      <p>Manifestacija „Jedna knjiga – jedan grad“ posvetiće uvodno veče, u utorak 26. novembra u 19h, izdavačkoj kući „Geopoetika“ koja objavljuje dela ovog autora u Srbiji. Učesnice ovog programa su prevoditeljka Divna Glumac i urednica programa Radio Beograda 2, Dragana Kovačević. Urednica i moderatorka je Jasna Novakov Sibinović, urednica Geopoetike.</p>
      <p>U sredu 27. novembra u isto vreme, tema razgovora biće muzika u delima Harukija Murakamija.</p>
      <p>Učesnici su muzičari Dušan Petrović i Ivan Kačavenda, a urednik i moderator ovog programa je Nikola Marković, muzički kritičar i novinar.</p>
      <p>O ženskim likovima u delima Harukija Murakamija, u četvrtak 28. novembra u govoriće Vladislava Gordić Petković, književna teoretičarka i kritičarka, kao i Milica Obrenović, nezavisna istraživačica.</p>
      <p>Urednica i moderatorka programa je pesnikinja i novinarka Jovana Svirac.</p>
      <p>Poslednje večeri manifestacije 29. novembra tema razgovora će biti pisac kao profesija.</p>
      <p>Učesnici ovog programa su književnici Vasa Pavković i Goran Skrobonja, a urednica i moderatorka je književnica Jasmina Topić.</p>
      <p>Japanski pisac Haruki Murakami, planetarna književna zvezda, svoj veliki uspeh u dobroj meri duguje romanu „Norveška šuma“, zahvaljujući kome je postao miljenik mladih čitalaca i onih koji dolaze iz sveta ljubitelja pop kulture.</p>
      <p>Premda je sam roman objavljen još davne 1987. godine, tokom narednih godina i decenija je bio svojevrstan stošer, kamen temeljac uspona ovog autora na globalnoj sceni.</p>
      <p>Objašnjenje fenomena Mukarami i njegove prijemčivosti čitaocima sa zapadne hemisfere zasigurno treba tražiti u brojnim referencama na protagoniste i dela angloameričke popularne kulture.</p>
      <p>Čak je i sam roman Norveška šuma naslovljen po pesmi čuvenih Bitlsa, koju je napisao Džon Lenon.</p>
      <p>Radnja ove knjige smeštena je u Tokio kasnih šezdesetih godina 20. veka, u vreme kad su japanski studenti, kao i njihove kolege mnogih drugih nacija u svojim zemljama, protestovali protiv sopstvenih režima.</p>
      <p>(Tanjug)</p>
    </article>
  </body>
</html>