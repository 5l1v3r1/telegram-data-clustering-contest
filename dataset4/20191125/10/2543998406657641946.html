<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/171077/najdoski-zvezda-moze-srusi-bajern-fudbal-ceni-hrabre-postene"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T10:48:00+00:00"/>
    <meta property="og:title" content="Najdoski: Zvezda može da sruši Bajern, fudbal ceni hrabre i poštene"/>
    <meta property="og:description" content="Crvena zvezda igra meč petog kola Lige šampiona sa Bajernom, a pred ovaj duel svoje procene je izneo nekadašnji defanzivac crveno-belih Ilija Najdoski."/>
  </head>
  <body>
    <article>
      <h1>Najdoski: Zvezda može da sruši Bajern, fudbal ceni hrabre i poštene</h1>
      <h2>Crvena zvezda igra meč petog kola Lige šampiona sa Bajernom, a pred ovaj duel svoje procene je izneo nekadašnji defanzivac crveno-belih Ilija Najdoski.</h2>
      <address><time datetime="2019-11-25T10:48:00+00:00">25 Nov 2019, 10:48</time> by <a rel="author">Republika</a></address>
      <p>- Ova generacija je nas sve zvezdaše učinila ponosnim, vratila je klub u sam krem evropskog fudbala što Liga šampiona svakako jeste. Taj kontinuitet, pa i iskustvo koje se stiče od neprocenjivog je značaja za klub, igrače, a nama navijačima donosi nezaboravne momente. Bajern je oduvek bio institucija, jedan od najboljih klubova na planeti i svaki pozitivan rezultat biće pravo bogatstvo za onaj cilj, kome se svi tako nadamo, a to je proleće u Evropi. Zvezda je ulaskom u Ligu šampiona sezonu već učinila uspešnom, sve više od toga biće bonus ali i znak da klub iz dana u dan raste - smatra Najdoski.</p>
      <p>Makedonski defanzivac koji je sa Zvezdom pokorio Evropu 1991. godine istakao je da veruje u iznenađenje.</p>
      <p>- Zvezda može opet da sruši Bajern, ja verujem u to. Bez obzira što se fudbal u poslednje vreme podelio na one bogate i sve ostale, nije sve u novcu. Moraće naši igrači da budu i hrabi i mudri, da ubede sebe da to mogu jer oni nose dres kluba koji se nikad nikoga nije plašio, nikome uzmicao i unapred priznavao da je bolji. Imaće i tu najveću snagu sa tribina, najbolje navijače na svetu. Kad je mogao da padne Liverpul, a većina igrača iz sadašnjeg tima je igrala i prošle godine, može i Bajern koji će sigurno igrati punom snagom jer oni u svojoj genetici ne umeju drugačije. Ako daju maksimum a ne uspeju da pobede Bajern ne treba da se pokolebaju jer ja sam prilično uveren da smo bolji od Olimpijakosa i da ćemo u Atini doći do cilja.</p>
      <p>On se prisetio i duela sa Bajernom koji je imala njegova generacija 1991. godine.</p>
      <p>- Kad je lopta ušla u mrežu pao mi je kamen sa srca, bilo je nezapamćeno slavlje. Fudbal ceni hrabre i poštene. Naša generacija je bila takva zato nam se sve vratilo te noći a kasnije i u Bariju. Zato i savetujem igračima da u utorak izađu čistog srca, hrabro, odvažno, a da budu i pametni, smireni, da ih ne ponese atmosfera već da im ta energija sa tribina da dodatnu snagu da dođu do svog cilja i sve nas obraduju. Imam osećaj da će uspeti – zaključio je Najdoski.</p>
      <related>
        <h4>Pročitajte još:</h4>
        <a href="http://republika.rs/sport/fudbal/170950/Ilija-Gromovnik-Zvezda-moze-opet-srusi-Bajern-verujem"/>
        <a href="http://republika.rs/sport/fudbal/170926/Jedan-najboljih-najpoznatijih-centru-Marakane-Milioner-glavni-arbitar-susreta-Zvezde-Bajerna"/>
        <a href="http://republika.rs/sport/fudbal/170882/Protiv-Bajerna-ocekujem-punu-Marakanu"/>
        <a href="http://republika.rs/sport/fudbal/170659/Zvezdina-legenda-smiruje-strasti-pred-Bajern-pobedio-Nemce-moras-razmisljas-njihov-nacin"/>
      </related>
    </article>
  </body>
</html>