<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2583495/iz-lav-istorii-ak-urodzenec-ternopilsini-stav-najvidatnisim-vcenim-ta-ocoliv-kafedru-genetiki-u-vasingtoni-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Із лав історії: як уродженець Тернопільщини став найвидатнішим вченим та очолив кафедру генетики у Вашингтоні (ФОТО)"/>
    <meta property="og:description" content="Уродженець Тернопільщини став найвидатнішим вченим та очолив кафедру генетики у Вашингтоні"/>
  </head>
  <body>
    <article>
      <h1>Із лав історії: як уродженець Тернопільщини став найвидатнішим вченим та очолив кафедру генетики у Вашингтоні (ФОТО)</h1>
      <address><time datetime="2019-11-25T10:30:00+00:00">25 Nov 2019, 10:30</time> by <a rel="author">Тетяна Питак</a></address>
      <p>
        <i>Президент товариства генетики Сполучених Штатів Америки, член Національної академії наук, почесний доктор Університету П’єра і Марії Кюрі в Парижі, почесний доктор технічних наук, президент міжнародного Конгресу дріжджів генетики і молекулярної біології, почесний доктор університету Міссурі – неповний перелік титулів нашого земляка, уродженця Шумщини Романа Гершеля. Пише "<a href="http://shumsk.info/%D0%A3%D1%80%D0%BE%D0%B4%D0%B6%D0%B5%D0%BD%D0%B5%D1%86%D1%8C-%D0%A8%D1%83%D0%BC%D1%81%D1%8C%D0%BA%D0%B0-%D0%BE%D1%87%D0%BE%D0%BB%D1%8E%D0%B2%D0%B0%D0%B2-%D0%BA%D0%B0%D1%84%D0%B5%D0%B4%D1%80%D1%83/">Шумськ.інфо</a>".</i>
      </p>
      <p>Величезний внесок в розвиток генетики, наукові здобутки Гершеля отримали світове визнання. Він нагороджений Золотою медаллю фонду Крістіан Хансен (Данія), медаллю «За заслуги» університету Міссурі – Колумбія, медаллю Томаса Хант Моргана.</p>
      <figure>
        <img src="https://s.0352.ua/section/newsInText/upload/images/news/intext/000/051/480/sumsk-300x182_5ddb9762dc61f.jpg"/>
      </figure>
      <p>Роман Гершель народився в Шумську 29 вересня 1914 року. Ще до того його батько емігрував до США. Через події Першої Світової війни Рома з мамою переїхали до Америки лише в 1921 році. Родина поселилася у північній Міннесоті, де народилися брат і сестра Романа, а сам він почав відвідувати громадську школу. Освітні можливості там були невеликими, і тому Роман переїхав до родичів в Сент-Луїс, щоб відвідувати середню школу у великому місті.</p>
      <figure>
        <img src="https://s.0352.ua/section/newsInText/upload/images/news/intext/000/051/480/e1572606800885_5ddb9762935dd.jpg"/>
      </figure>
      <p>У 1932 році Роман вступив до університету Міссурі, який закінчив з відзнакою і досяг великих успіхів у вивченні хімії.</p>
      <p>Ще навчаючись в університеті, він почав займатися науковою роботою, був технічним помічником у науковця Люїса Стадлера, брав участь у розробці ультрафіолетових фільтрів. Згодом Роман захопився роботою у галузі генетики і став аспірантом Стадлера. Сім’я Стадлера дуже тепло ставилася до молодого аспіранта, вважала його шостим сином. Окрім Стадлера, Романа оточували багато науковців, які мали на нього позитивний вплив. Саме в цей період було покладено початок розквіту генетики в університеті Міссурі.</p>
      <p>У 1942 році Гершель здобуває докторську ступінь, тоді ж він був призначений на свою першу і єдину академічну посаду на кафедрі ботаніки в університет Вашингтона.</p>
      <p>Тривала Друга Світова війна і Роман був направлений на військову службу, де він служив капітаном армії повітряних сил США.</p>
      <p>У 1946 році Роман Гершель повернувся до університету Вашингтона, де спрямував свої дослідження на цитогенетику кукурудзи.</p>
      <p>Через тринадцять років в університеті штату Вашингтон була створена кафедра генетики, очолити яку довірили Роману Гершелю. Як завідувач кафедри, він почав запрошувати відомих вчених, щоб збільшити науковий потенціал свого колективу.</p>
      <p>Гершель заснував і сам редагував щомісячник, який висвітлював дослідження в області генетики.</p>
      <p>Значну частину своєї діяльності Роман Гершель присвятив реалізації програми підготовки аспірантів. Про успіх її свідчать здобутки випускників, які стали лідерами в науковому світі.</p>
      <figure>
        <img src="https://s.0352.ua/section/newsInText/upload/images/news/intext/000/051/480/drizdi-300x164_5ddb97cd846ef.jpg"/>
      </figure>
      <p>У 1965 році Роман Гершель організував невелику міжнародну зустріч генетиків, які досліджували дріжджі. На цій нараді було не більше шістдесяти чоловік, і Гершель не сподівався, що зустріч стане подією, котра відбуватиметься раз у два роки з відвідуваністю понад тисячу чоловік. Під час засідання, яке відбулося в 1972 році в Італії, видатний вчений Джовані Магні назвав Гершеля «папою генетики дріждів».</p>
      <p>У 1976 році Роман Гершель переніс інсульт і, як наслідок, права рука була паралізована повністю, а нога – частково. Це було важким ударом для людини, яка до цього була фізично сильною і дуже активною.</p>
      <p>У складний період свого життя Роман зібрав всю свою силу і рішучість та з допомогою дружини Керіл Кан, з якою щасливо прожив п’ятдесят років, перебудував своє життя. І це стало одним з величезних життєвих досягнень вченого.</p>
      <figure>
        <img src="https://s.0352.ua/section/newsInText/upload/images/news/intext/000/051/480/ssa-300x210_5ddb97e5c1c9c.jpeg"/>
      </figure>
      <p>У 1980 році, у віці шістдесят п’ять років, Гершель залишив посаду завідувача кафедрою. Щоб віддати честь і скласти шану Роману Гершелю, як засновнику і очільнику кафедри, висловити вдячність за самовіддану і невтомну працю, оцінити його величезний внесок у становлення та розвиток генетики, до університету Вашингтона з усього світу з’їхалися колишні аспіранти і докторанти кафедри генетики. Для Гершеля це був зворушливий і важливий момент, переконливий доказ успіху його зусиль у розвитку програми дослідження в галузі генетики в університеті Вашингтона.</p>
      <p>Тоді ж він отримав міжнародне визнання своєї роботи в поведінці хромосом та генетичній рекомбінації.</p>
      <p>Роман Гершель до кінця життя продовжував проведення досліджень з генетики. Він планував, працював, керував ходом експериментів своїх техніків. Вчений завершив рукопис – свою останню наукову працю за кілька днів до своєї смерті.</p>
      <p> Роман Гершель помер у липні 1989 року, залишивши нащадкам багату спадщину своїх наукових робіт та досліджень у сфері генетики.</p>
      <p>Після його смерті сім’я і друзі заснували стипендіальний фонд у пам’ять про великого вченого і як фінансову допомогу кращим студентам університету Вашингтона, які проводять генетичні дослідження.</p>
      <p>Автор: Алла МАТВІЮК, директор Шумського районного краєзнавчого музею.</p>
    </article>
  </body>
</html>