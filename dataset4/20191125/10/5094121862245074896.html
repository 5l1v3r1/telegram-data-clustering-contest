<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/hulvaky-co-bude-s-nebezpecnou-zastavkou-kde-se-cestujici-boji-vystupovat-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T10:22:00+00:00"/>
    <meta property="og:title" content="Nebezpečné Hulváky. Co bude se zastávkou, kde Ostravané nechtějí vystupovat?"/>
    <meta property="og:description" content="/VIDEO/ Nebezpečnou tramvajovou zastávkou v ulici 28. října v ostravských Mariánských Horách a Hulvákách se zabývají cestující, politici a úředníci i dopravní podnik. V čem spočívá její problém a čeká ji modernizace?    "/>
  </head>
  <body>
    <article>
      <h1>Nebezpečné Hulváky. Co bude se zastávkou, kde Ostravané nechtějí vystupovat?</h1>
      <address><time datetime="2019-11-25T10:22:00+00:00">25 Nov 2019, 10:22</time> by <a rel="author">Petr Jiříček</a></address>
      <p>Hulváky jsou nejznámější a nejfrekventovanější tramvajová zastávka v Ostravě, kde cestující vystupují přímo do vozovky před projíždějící automobily. Proto ji Deník v minulosti zařadil do seriálu o nejhorších zastávkách ve městě a i proto je častým tématem do diskuse v dopravním podniku i na ostravském magistrátu.</p>
      <figure>
        <img src="https://g.denik.cz/63/22/zahradni-mesto-2-990x624_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-praze-vyrostou-dalsi-zeleznicni-zastavky-vlaky-pojedou-i-k-metru-v-hostivari-20191125.html">V Praze vyrostou další železniční zastávky, vlaky pojedou i k metru v Hostivaři Přečíst článek ›</a>
      </aside>
      <p>
        <b>
          <a href="https://moravskoslezsky.denik.cz/tema/ostudy-ostravy201612.html">Čtěte také: <br/>OSTUDY OSTRAVY</a>
        </b>
      </p>
      <p>„Ani po několika letech od vybudování přestupního terminálu Hulváky nebyl vyřešen bezpečný výstup a nástup cestujících na přilehlé tramvajové zastávce,“ štve Miroslava Klimeše z Poruby, který ji často využívá.</p>
      <h3>Čekání na neštěstí? </h3>
      <p>„Sám jsem byl mnohokrát svědkem ohrožení cestujících a o bezohlednosti řidičů, kteří projíždějí kolem tramvaje při otevřených dveřích, by mohli podávat nekonečná svědectví i šoféři tramvají,“ říká Klimeš, který nerozumí tomu, proč mnohem méně frekventované zastávky v ulici 28. října rekonstruovány byly, a Hulváky nikoliv. „Je snad jen zázrakem, že se zde dosud nic vážného nestalo. Budeme čekat, až k tomu dojde?“ táže se občan.</p>
      <figure>
        <img src="https://g.denik.cz/43/4d/blatec-skola-radon_denik-150-3x2.jpg"/>
      </figure>
      <aside>
        <a href="https://www.denik.cz/regiony/deti-v-ohrozeni-skolku-jsme-ochranili-pred-radonem-veri-v-blatci-20191125.html">Děti v ohrožení? Školku v Blatci jsme ochránili před radonem, věří místní Přečíst článek ›</a>
      </aside>
      <p>Ohledně této záležitosti se lidé často obracejí na dopravní podnik i mariánskohorskou radnici. „Z hlediska uspořádání zastávky, tedy že není bezbariérová a je tam kolizní místo cestujících se silničními vozidly, ji vnímáme jako nevyhovující,“ potvrzuje mluvčí dopravního podniku Karolina Rycková, podle níž se po zavedení trolejbusové dopravy na přestupní terminál vytíženost zastávky ještě zvýšila.</p>
      <h3>Problém vyřeší druhá etapa </h3>
      <p>Dopravce však podle ní situaci s magistrátem dlouhodobě řeší. „Připravuje se druhá etapa projektu Terminál Hulváky, která obsahuje řešení bezbariérového nástupu na tramvajové zastávce Hulváky, a to formou vybudování standardních nástupišť,“ vysvětluje Rycková.</p>
      <p>Projekt Terminál Hulváky II. etapa připravuje ostravský magistrát, a to v koordinaci s projektem revitalizace lesoparku Benátky. „Vyřeší se tak nevyhovující přestupní vazby mezi tramvajovými, trolejbusovými a autobusovými linkami podél ulice 28. října. Počítá se s vybudováním bezbariérových ostrůvků a posunutí samotných nástupišť blíže terminálu tak, aby došlo i k co možná největší úspoře času pro přestupující,“ vysvětlila mluvčí města Andrea Vojkovská.</p>
      <figure>
        <img src="https://g.denik.cz/67/97/byci-skala-jeskyne_denik-150-3x2.jpg"/>
      </figure>
      <aside>
        <a href="https://www.denik.cz/regiony/do-jeskyne-s-baterkou-v-moravskem-krasu-zacinaji-zimni-prohlidky-20191125.html">Do jeskyně s baterkou. V Moravském krasu začínají zimní prohlídky Přečíst článek ›</a>
      </aside>
      <p>Stavební práce by měly začít v polovině roku 2021 a trvat by měly rok a půl. Město očekává náklady kolem 140 milionů korun, přičemž dvacet milionů by mohlo získat na dotacích. „Projekt má vyřešit všechny problémy v této části ulice 28. října,“ kvituje jej též mariánskohorsko-hulvácký starosta Patrik Hujdus.</p>
    </article>
  </body>
</html>