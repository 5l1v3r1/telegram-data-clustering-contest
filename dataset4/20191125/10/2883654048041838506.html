<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/taekwondoka-bodine-schoenmakers-knokt-voor-olympische-droom/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T10:47:02+00:00"/>
    <meta property="og:title" content="Taekwondoka Bodine Schoenmakers knokt voor olympische droom"/>
    <meta property="og:description" content="Taekwondoka Bodine Schoenmakers (23) heeft een droom en daar moet al sinds extreem jonge leeftijd alles voor wijken: meedoen aan de Olympische Spelen. Ze ging niet naar kinderfeestjes en vanaf 3-jarige leeftijd gingen de trainingen altijd voor. Ze heeft de pech dat haar geliefde sport taekwondo een zeer kleine sport is in Nederland. De 23-jarige taekwondoka van TeamNL moet alles zelf bekostigen. Ze heeft daarom haar eigen bedrijf als lifestylecoach en werkt bij haar vaders metaalbedrijf. Om de Spelen te halen moet ze ook nog eens afvallen om in haar olympische gewichtsklasse (tot 57 kilogram) te komen. &quot;Mijn natuurlijke gewicht ligt rond de 60 kilo. Ik eet en drink soms een week niet&quot;, zegt de fanatieke Schoenmakers in de kantine van het metaalbedrijf in Oss."/>
  </head>
  <body>
    <article>
      <h1>Taekwondoka Bodine Schoenmakers knokt voor olympische droom</h1>
      <address>
        <time datetime="2019-11-25T10:47:02+00:00">25 Nov 2019, 10:47</time>
      </address>
      <p>Taekwondoka Bodine Schoenmakers (23) heeft een droom en daar moet al sinds extreem jonge leeftijd alles voor wijken: meedoen aan de Olympische Spelen. Ze ging niet naar kinderfeestjes en vanaf 3-jarige leeftijd gingen de trainingen altijd voor. Ze heeft de pech dat haar geliefde sport taekwondo een zeer kleine sport is in Nederland. De 23-jarige taekwondoka van TeamNL moet alles zelf bekostigen. Ze heeft daarom haar eigen bedrijf als lifestylecoach en werkt bij haar vaders metaalbedrijf. Om de Spelen te halen moet ze ook nog eens afvallen om in haar olympische gewichtsklasse (tot 57 kilogram) te komen. “Mijn natuurlijke gewicht ligt rond de 60 kilo. Ik eet en drink soms een week niet”, zegt de fanatieke Schoenmakers in de kantine van het metaalbedrijf in Oss.</p>
      <p>Knaagt het aan je dat er zo weinig aandacht is voor taekwondo in Nederland?</p>
      <p>“Het is jammer. Zelfs op de Olympische Spelen van Rio de Janeiro, waar toch een Nederlandse meedeed, werd het niet uitgezonden.”</p>
      <p>Is het daardoor moeilijker om je te plaatsen voor de Spelen?</p>
      <p>“Doordat er weinig aandacht voor onze sport is zijn er weinig sponsoren te vinden die geld willen steken in mijn sport. Ik moet veel werken en betaal bijna alles zelf om aan wedstrijden mee te kunnen doen. De top 5 van de olympische ranglijst mag direct naar de Spelen. Het is voor mij onmogelijk om die top te halen, want daar zijn geen financiële middelen voor in Nederland. Daarom moet ik straks in Milaan op het olympisch kwalificatietoernooi (OKT) de finale halen. De bond mag op het OKT twee vrouwen afvaardigen en hopelijk ben ik daar één van. In december weet ik het definitief en ga ik een crowdfunding opzetten om mij optimaal te kunnen voorbereiden op het toernooi.”</p>
      <p>Het is dus wel duidelijk waarom jij werkt naast je topsportcarrière.</p>
      <p>“Het is zeker een financiële noodzaak. Je krijgt maar een kleine bijdrage vanuit de bond voor de EK’s en WK’s. Ik vind het lastig om geld te vragen. Het zit niet in mijn karakter, maar ik moet wel. Ik heb het geld van de crowdfunding echt nodig voor betere trainingskampen en wedstrijden in de aanloop naar het kwalificatietoernooi. Ik moet nu vragen: zou je me willen helpen om de Spelen te halen?”</p>
      <p>Wat zou de ideale situatie voor jou zijn?</p>
      <p>“Het liefst zou ik alles intern hebben, op Papendal. Zoals het vroeger was. Er wordt op je voeding gelet, trainingen worden klaargemaakt. Alles wordt betaald en in sommige landen krijg je ook salaris. Dat lijkt me ideaal. Nu moet ik echt alles zelf doen. Ik zou zelfs met mijn eigen bedrijfje willen stoppen, want taekwondo gaat boven alles. Daar geef ik alles voor op, dat heb ik altijd al gedaan.”</p>
      <p>Waar komt jouw liefde voor taekwondo vandaan?</p>
      <p>“Mijn vader heeft het vroeger gedaan. Hij is zelfs Europees kampioen geworden en een keer tweede op een WK. Ik ging altijd mee naar de training en dat beviel goed. Sinds ik ben begonnen moest alles voor de sport wijken. Tot aan ergernis van thuis. Ik wilde gewoon de Spelen halen. Ik ben naar een andere bond met andere spelregels gegaan omdat ik dan wel mijn droom kon waarmaken. Ik moet letterlijk en figuurlijk hard werken voor mijn droom. Ik kan niet sparen, alles gaat op aan de sport. Ik heb de mbo-opleiding wellness en lifestyle afgerond en wilde wel hbo gaan doen. School en sporten kan ik alleen niet combineren. Ik heb geld nodig voor mijn sport, dus ik moest wel werken. Gelukkig kon ik aan de slag bij mijn vaders metaalbedrijf. Ik doe daar de administratie en poetsen. Ik ben geen kantoorpersoon, maar een andere baan is gewoon niet mogelijk. Ik moet veel vrij hebben en kunnen schuiven met uren. Dat kan goed in overleg met mijn vader. Daarnaast ben ik ook iets voor mezelf begonnen.”</p>
      <p>Je bent lifestylecoach, leg eens uit wat dat inhoudt?</p>
      <p>“Vanuit mijn sport ben ik natuurlijk dagelijks bezig met verantwoordelijk eten en sporten. Dat probeer ik over te brengen. Ik train een-op-een en geef ook groepslessen, zoals taekwondolessen voor kinderen. Daarnaast maak ik voedingsschema’s en geef ik massages. Ik heb nu bijna twee jaar het bedrijf Change4Yourself en het gaat hartstikke goed. De vaste klanten weten allemaal dat taekwondo altijd voorgaat en dat ik dus soms weinig tijd heb. Dat vinden ze niet erg en inmiddels heb ik niet veel plek meer voor nieuwe klanten.”</p>
      <p>Hoe is de combinatie werk en topsport?</p>
      <p>“Zwaar, ik moet zoveel combineren. Soms ben ik op een wedstrijd, zoals in Las Vegas, en dan doe ik vanuit de hotelkamer nog wat administratief werk. Het is heel veel plannen. Het voordeel is dat ik bij mijn vaders bedrijf veel uren kan schuiven en ook kan thuiswerken en voor mijn eigen bedrijfje kan ik zelf de uren invullen. Als ik moet trainen, dan kan ik niet werken. Daar pas ik het wel op aan. Het is ook niet alleen maar trainen, ik moet ook voldoende rust hebben. En soms moet ik afvallen om in mijn olympische gewichtsklasse te blijven. In zo’n week eet en drink ik nauwelijks en dat heeft veel impact op mijn energie. Dat gaat ook ten koste van de lessen.”</p>
      <p>Hoe ziet een gemiddelde week uit jouw leven eruit?</p>
      <p>“Ik train twee tot drie keer per dag. In het weekend drie keer als ik geen wedstrijden heb. Op maandag train ik in de ochtend en begin ik om 7.00 uur in de sportschool in Oss met krachttraining. Om 9.00 uur geef ik les en een uur later begin ik hier bij mijn vader aan de werkdag. In de avond heb ik taekwondotraining. Dinsdagochtend werk ik vaak buiten aan mijn conditie en daarna werk ik weer hier om ‘s avonds te trainen bij mijn club in Amersfoort. Woensdagochtend heb ik rust en na een ochtend werken train ik in de middag. Ik sluit de dag af met conditie- en taekwondotraining in Amersfoort. Donderdag is een hele drukke dag met krachttraining, werken, les geven aan kinderen en dan weer werken. Daarna heb ik condititetraining en in de avond geef ik nog twee keer les. Vrijdagochtend begin ik met werken om tussendoor te trainen en ‘s avonds weer te trainen. Zaterdagochtend train ik in Oss om daar nog tweemaal in Amersfoort te trainen. Op zondag heb ik een hersteltraining. Oh ja, dan heb ik nog de personal trainingen, de massages en voedingsadviezen. Die plan ik overal nog tussendoor.”</p>
      <p>Ja je lacht erom, maar het is heel wat. Heb je nog tijd over voor je vriend bijvoorbeeld?</p>
      <p>“Mijn vriend is ook mijn coach, dus dat scheelt. Ik ken hem al van heel jongs af aan. Hij was eerst ook speler en nu coach. De club in Amersfoort is ook van hem dus ik blijf vaak bij hem slapen. Hij coacht de hele club en reist ook met mij mee naar het buitenland. Ik heb het geluk dat mijn vriend ook in de sport zit. Anders zou het heel lastig zijn, een buitenstaander kan zich vaak maar moeilijk inleven mijn situatie. Vriendinnen spreek ik over de app. Ik zie ze hooguit één à twee keer per jaar. De ene keer heb ik wedstrijden, dan weer trainen en dan zit ik middenin mijn afvalweek. Er komt altijd wel iets tussen.”</p>
      <p>Je bent zeker ook heel veel onderweg?</p>
      <p>“Ja poeh, dat zijn heel veel kilometers. Ik woon in Berghem, werk in Oss en de meeste trainingen zijn in Amersfoort. De wedstrijden zijn veel in het buitenland. Trips naar Chili, Polen, Las Vegas en onlangs naar het EK in Italië. Daar deed ik het goed in de eerste ronde, maar had ik de pech dat ik in de tweede ronde de beste van de wereld en tweevoudig olympisch kampioen tegenkwam. Het kwalificatietoernooi is ook in Italië. Voor de Europese wedstrijden ben ik vaak een lang weekend weg. Buiten Europa ben ik vaak een hele week weg. Ik moet soms mijn eigen lessen afzeggen, dat vind ik wel vervelend.”</p>
      <p>Eerst moet je nog je droom laten uitkomen.</p>
      <p>“En dan ook nog goud halen, haha. Ik hoop 2020 te halen en ga zeker nog door tot 2024. Als ik die Spelen ook niet haal wil ik denk ik nog wel door tot 2028. En dan ga ik gewoon door met mijn lifestylebedrijf. Ik zou ook niet zo snel stoppen bij mijn vader, wil graag wat voor hem terugdoen. En taekwondo is mijn leven dus daar zal ik altijd iets in blijven doen.”</p>
      <p>Hoe schat je jouw kans in om je te plaatsen voor Tokio?</p>
      <p>Ik zeg altijd dat het 0-0 staat. Iedereen heeft evenveel kans en op dat moment moet alles meezitten. Terwijl ik dat zeg moet ik ook erbij zeggen dat ik eigenlijk altijd een stapje achter op de rest sta omdat ik alles zelf moet regelen en betalen. Het geeft veel meer stress. Ik hoor nu al tot de top en doe er echt alles aan om de wereldtop te halen, maar ik heb gewoon meer centjes nodig. Taekwondo is mijn leven. Ik zou nooit een andere sport willen doen en geef er alles voor om straks op de olympische mat te staan.”</p>
      <p>BUZZS</p>
    </article>
  </body>
</html>