<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Ostrava-Historie-ostravskych-divadel-na-jednom-miste-604590"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T10:04:00+00:00"/>
    <meta property="og:title" content="Ostrava: Historie ostravských divadel na jednom místě"/>
    <meta property="og:description" content="Po dvou letech intenzivních prací je veřejnosti přístupný Ostravský divadelní archiv. Kdokoliv si teď může vyhledat údaje o repertoáru všech českých profesionálních divadel v Ostravě. Webový archiv Národního divadla moravskoslezského vznikl díky finanční podpoře města."/>
  </head>
  <body>
    <article>
      <h1>Ostrava: Historie ostravských divadel na jednom místě</h1>
      <address>
        <time datetime="2019-11-25T10:04:00+00:00">25 Nov 2019, 10:04</time>
      </address>
      <p>
        <b>Po dvou letech intenzivních prací je veřejnosti přístupný Ostravský divadelní archiv. Kdokoliv si teď může vyhledat údaje o repertoáru všech českých profesionálních divadel v Ostravě. Webový archiv Národního divadla moravskoslezského vznikl díky finanční podpoře města.</b>
      </p>
      <p>Archiv má webovou adresu www.divadelniarchiv.cz. Město na projekt uvolnilo téměř dva milióny korun, což pokrylo technické a personální náklady. „Podle našich informací je to v Česku počin zcela ojedinělý. Rozhodně se má naše město čím chlubit, divadla jsou zde skvělá a Ostravský divadelní archiv zjednoduší práci všem, kteří se zajímají o repertoárovou historii ostravských českých profesionálních scén - profesně či soukromě," ocenil Zbyněk Pražák.</p>
      <p>Informační databáze obsahuje název inscenace, jméno autora titulu i členů inscenačního týmu a herecké obsazení (včetně alternací), datum a místo premiéry, údaje o reprízách či derniéře, ohlasy z dobového tisku, kritiky a další dostupné údaje. A to u všech inscenací Národního divadla moravskoslezského, Divadla Petra Bezruče, Divadla loutek Ostrava, Komorní scény Aréna i nově vzniklého Divadla Mír – od jejich vzniku až do současnosti.</p>
      <p>Chybějící údaje se snaží tým kolem koordinátorky Stanislavy Hruškové stále doplňovat. Stovky hodin práce strávila ona i její spolupracovníci nejen v archivech divadel, ale například také v Archivu města Ostravy. „Je třeba ocenit ohlasy a spolupráci veřejnosti i mnoha bývalých pracovníků divadel, kteří věnovali ke zpracování množství fotografií a poskytli spoustu faktických informací," doplnil ředitel NDM Jiří Nekvasil.</p>
      <p>Systém Ostravského divadelního archivu umožňuje vyhledávání nejen podle autora či názvu inscenace, ale také podle divadel i jejich scén. Všechny tyto kategorie lze libovolně kombinovat či časově ohraničit, čímž je umožněno co největší zpřesnění dotazu. V případě více titulů uvedených v jednom večeru jsou tyto inscenace z důvodu vyhledávání uvedeny zvlášť. Zároveň mohla být divadelní hra uváděna pod jiným či pozměněným názvem. Databáze je striktně repertoárová.</p>
      <p>Tým pod vedením Stanislavy Hruškové byl desetičlenný. Během akademického roku v rámci svých praxí spolupracovali s Ostravským divadelním archivem i studenti ze Slezské univerzity v Opavě, Univerzity Palackého v Olomouci a Masarykovy univerzity v Brně. Byli nápomocni především při bádání v Archivu města Ostravy, při katalogizaci již získaných materiálů nebo při pořizování audio a videozáznamů.</p>
      <p>Elektronický archiv ostravských divadel najdete <a href="http://www.divadelniarchiv.cz/">ZDE</a></p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Ostrava-Tyrkysova-jizdenka-pomuze-potrebnym-604513"/>
        <a href="https://www.parlamentnilisty.cz/politika/obce-volicum/Ostrava-ma-novy-multifunkcni-verejny-prostor-a-festival-novou-stage-604272"/>
        <a href="https://www.parlamentnilisty.cz/politika/obce-volicum/Ostrava-Rekonstrukce-Domu-kultury-Poklad-uspesne-pokracuje-604151"/>
        <a href="https://www.parlamentnilisty.cz/politika/obce-volicum/Ostrava-Tyden-techniky-s-univerzitami-na-Maticnim-gymnaziu-603929"/>
      </related>
    </article>
  </body>
</html>