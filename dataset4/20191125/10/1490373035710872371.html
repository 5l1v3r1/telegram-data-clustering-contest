<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/hokej-extraliga-kladno-pardubice-obrat_1911251026_tat"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T10:26:00+00:00"/>
    <meta property="og:title" content="Kladno pokukuje po play-off. ‚Budeme rádi, když udržíme extraligu,‘ drží se při zemi kapitán Strnad"/>
    <meta property="og:description" content="Kladnu se proti Pardubicím podařilo otočit vývoj duelu z 0:2 na konečných 3:2 a znovu se vzdálili poslednímu místu tabulky, ze kterého se v této sezoně přímo sestupuje."/>
  </head>
  <body>
    <article>
      <h1>Kladno pokukuje po play-off. ‚Budeme rádi, když udržíme extraligu,‘ drží se při zemi kapitán Strnad</h1>
      <address><time datetime="2019-11-25T10:26:00+00:00">25 Nov 2019, 10:26</time> by <a rel="author">Martin Charvát</a></address>
      <p>
        <b>Kladenští hokejisté vyhráli třetí domácí extraligový zápas v řadě. Proti Pardubicím se jim podařilo otočit vývoj duelu z 0:2 na konečných 3:2 a znovu se vzdálili poslednímu místu tabulky, ze kterého se v této sezoně přímo sestupuje. Na 14. příčce zůstaly právě trápící se Pardubice.</b>
      </p>
      <p>„Už se nám to stalo párkrát, že jsme takhle vedli a pak to ztratili. Nevím, co se stane, že přestaneme hrát, asi si myslíme, že je konec. A takhle to holt dopadá,“ říkal zklamaný pardubický útočník Ondřej Pochobradský, když vyšel z kabiny, ve které bylo ticho.</p>
      <figure>
        <audio src="https://www.irozhlas.cz/sites/default/files/audios/4ba7c63a34aad9e67fb5583978c48c81.mp3"/>
        <figcaption>Kladno pokukuje po play-off, Pardubice zůstávají na dně. Nedělní kladenský obrat přikoval Dynamo na sestupovou pozici</figcaption>
      </figure>
      <p>„Atmosféra není dobrá. Ale když budeme mít sklopené hlavy a budeme se v tom motat, tak nám to rozhodně nepomůže,“ řekl Pochobradský. „Hráči už to mají v hlavách, bojí se výsledku, bojí se vyhrát, nedotáhneme to. Měli jsme tu minimálně bodovat a myslím, že to mělo být i za tři body,“ dodal trenér Pardubic Radek Bělohlav.</p>
      <p>Jenže jeho svěřenci od 26. minuty trefovali pouze tyčky a Kladno otočilo skóre. Velký podíl na tom měl Martin Réway, který dvakrát přihrál spoluhráčům tak přesně, že mohli dát gól rovnou z voleje.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/michal-repik-rozhovor-hc-sparta-praha-bk-mlada-boleslav_1911242248_jgr"/>
      </related>
      <p>„Jakmile to zpracujete, tak má brankář dostatek času se přesunout. Jakmile to netrefíte z první, tak je strašně těžké skórovat. Podívejte se na Milana Gulaše, kdyby to zpracovával a čekal dvě tři vteřiny, tak myslím nemá tolik gólů,“ naráží Réway na nejproduktivnějšího hráče extraligy.</p>
      <p>V ní se teď Kladnu daří - sice bylo před sezonou považováno za hlavního adepta na sestup, ale teď se poslední příčce vzdaluje a naopak má blíže k jistotě čtvrtfinále play-off.</p>
      <p>„To koukáme moc daleko. My budeme rádi, když udržíme extraligu, a všechno navíc je takový bonus,“ říká kladenský kapitán Jakub Strnad s příjemným pocitem, že se jeho tým dostal krátce před polovinou soutěže na deváté místo tabulky.</p>
      <related>
        <h4>Související články</h4>
        <a href="https://www.irozhlas.cz/sport/hokej/michal-repik-rozhovor-hc-sparta-praha-bk-mlada-boleslav_1911242248_jgr"/>
        <a href="https://www.irozhlas.cz/sport/hokej/extraliga-mlada-boleslav-sparta-pardubice-kladno-trinec-vary-vitkovice_1911241720_jgr"/>
        <a href="https://www.irozhlas.cz/sport/hokej/dominik-hrachovina-bili-tygri-liberec-jaromir-jagr-kladno-hokej_1911231050_jgr"/>
      </related>
    </article>
  </body>
</html>