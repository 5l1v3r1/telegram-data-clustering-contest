<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/dieven-plunderen-schatkamer-duits-museum-grootste-kunstroof-in-na-oorlogse-geschiedenis~a4fbc2e3/"/>
    <meta property="og:site_name" content="HLN"/>
    <meta property="article:published_time" content="2019-11-25T10:56:00+00:00"/>
    <meta property="og:title" content="Dieven plunderen schatkamer Duits museum: “Grootste kunstroof in na-oorlogse geschiedenis”"/>
    <meta property="og:description" content="Inbrekers hebben toegeslagen bij het historisch museum Grünes Gewölbe (Groene Gewelf) in het Duitse Dresden, waar tal van kostbare kunstschatten zijn opgeslagen. De politie kan nog niet in detail t..."/>
  </head>
  <body>
    <article>
      <h1>Dieven plunderen schatkamer Duits museum: “Grootste kunstroof in na-oorlogse geschiedenis”</h1>
      <address><time datetime="2019-11-25T10:56:00+00:00">25 Nov 2019, 10:56</time> by <a rel="author">HR</a></address>
      <p>
        <b>Inbrekers hebben toegeslagen bij het historisch museum Grünes Gewölbe (Groene Gewelf) in het Duitse Dresden, waar tal van kostbare kunstschatten zijn opgeslagen. De politie kan nog niet in detail treden over de buit. Maar de Duitse krant Bild bericht vanmorgen over “de grootste kunstroof in de na-oorlogse geschiedenis”.</b>
      </p>
      <p>Volgens verschillende Duitse media kan de schade in de miljoenen lopen, maar volgens Bild zou de waarde van de gestolen spullen zelfs een miljard euro bedragen. In het museum bevinden zich duizenden sieraden en voorwerpen van goud, zilver of andere waardevolle materialen.</p>
      <p>De dader of daders zouden hebben toegeslagen in het historische deel van de collectie. Daar bevindt zich onder meer de schatkamer van keurvorst August de Sterke (1670-1733). Daar alleen al lagen minstens 3.000 kunstobjecten die “van onschatbare waarde zijn”. De daders namen alleen sieraden mee. Grotere voorwerpen zoals vazen of schilderijen lieten ze achter.</p>
      <figure>
        <img src="https://images2.persgroep.net/rcs/I6WlL2VpJPfO2Iwuqy4dcF53KMM/diocontent/161386716/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <figure>
        <img src="https://images3.persgroep.net/rcs/VeJvfYt93Hq22e3Bt5RKDbGsoo4/diocontent/161387301/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Sebastian Kahnert/dpa-Zentralbil</cite>
        </figcaption>
      </figure>
      <p>De inbraak vond vanochtend in de vroege uurtjes plaats. De politie zou in de loop van de dag met meer details komen. Media berichten dat de inbrekers mogelijk de elektriciteitsvoorziening hebben gesaboteerd en daarna door een raam zijn geklommen. De autoriteiten hebben dat nog niet bevestigd.</p>
      <h3>Groene diamant</h3>
      <p>Een van de waardevolste stukken uit de collectie bevindt zich momenteel in het Metropolitan Museum of Art in New York. Het gaat om de zogenoemde groene diamant van Dresden, van 41 karaat.</p>
      <figure>
        <img src="https://images1.persgroep.net/rcs/c4FGCRI_CxhTnpRQ17Q8p-d1Ivk/diocontent/161386509/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <figure>
        <img src="https://images0.persgroep.net/rcs/ND5qbmyRDceFXquh0u90OHBKSJo/diocontent/161387246/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Sebastian Kahnert/dpa-Zentralbil</cite>
        </figcaption>
      </figure>
    </article>
  </body>
</html>