<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/cetto-39-parte-due-milioni-mezzo-39-incasso-219963.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-25T10:11:20+00:00"/>
    <meta property="og:title" content="Cetto c'"/>
    <meta property="og:description" content="Marco Giusti per Dagospia           ANTONIO ALBANESE IN CETTO C E     Mentre Frozen II esplode in America e in tutto il mondo con un incasso monstre di 350 milioni di dollari globali, 127 in America, 35 in Cina, 31 in Corea, ecc., da noi, Frozen II uscirà solo la"/>
  </head>
  <body>
    <article>
      <h1>Cetto c'</h1>
      <address>
        <time datetime="2019-11-25T10:11:20+00:00">25 Nov 2019, 10:11</time>
      </address>
      <hr/>
      <p>
        <b>Marco Giusti per Dagospia</b>
      </p>
      <figure>
        <a href="https://www.dagospia.com/mediagallery/Dago_fotogallery-256388/1241736.htm">
          <img src="https://cdn-static.dagospia.com/img/foto/11-2019/antonio-albanese-in-cetto-c-e-1241736_tn.jpeg"/>
        </a>
        <figcaption>ANTONIO ALBANESE IN CETTO C E</figcaption>
      </figure>
      <p>Mentre <i>Frozen II</i> esplode in America e in tutto il mondo con un incasso monstre di 350 milioni di dollari globali, 127 in America, 35 in Cina, 31 in Corea, ecc., da noi, <i>Frozen II</i> uscirà solo la settimana prossima, esplode <i>Cetto c’è senzadubbiamente</i> di Giulio Manfredonia con Antonio Albanese con ben 2 milioni e mezzo di euro, indicando ai produttori italiani la via di una possibile ripresa almeno per questo periodo pre-natalizio. In attesa di film di ancora maggiori pretese, come quelli di Ficarra e Picone, Matteo Garrone e Roberto Benigni e di Checco Zalone.</p>
      <figure>
        <a href="https://www.dagospia.com/mediagallery/Dago_fotogallery-256388/1161314.htm">
          <img src="https://cdn-static.dagospia.com/img/foto/05-2019/parasite-bong-joon-ho-1161314_tn.jpeg"/>
        </a>
        <figcaption>parasite bong joon ho</figcaption>
      </figure>
      <p>Non si capisce però, o forse non lo capisco io, perché <i>Cetto c’è senzadubbiamente</i> abbia funzionato e <i>Sono solo fantasmi</i>, uscito solo la settimana scorsa e fermo a un totale di 1,2 milioni di euro, no. Affezione al personaggio Cetto-Albanese? Nuovo pubblico un po’ abboccone di sinistra fatto anche di giovani? Effetto Fazio-Dandini? E’ anche il film meno politico della serie di Cetto…</p>
      <figure>
        <a href="https://www.dagospia.com/mediagallery/Dago_fotogallery-256388/1237481.htm">
          <img src="https://cdn-static.dagospia.com/img/foto/11-2019/le-mans-66-la-grande-sfida-1237481.jpg"/>
        </a>
        <figcaption>le mans 66 la grande sfida</figcaption>
      </figure>
      <p>Fatto sta che ha doppiato anche il secondo incasso della settimana, cioè l’attesissimo <i>Ufficiale e spia</i> di Roman Polanski, 1 milione 215 mila euro. <i>Les Mans ’66 – La grande sfida</i> è finito al terzo posto con 734 mila euro e un totale di 2,3, <i>Sono solo fantasmi</i> di Christian De Sica addirittura all’ottavo posto con 305 mila euro e un totale di 1,2, mentre procede la lenta tenuta-scalata di <i>Parasite</i> di Bong Joon ho, 295 mila euro questa settimana con un totale di 1,3.</p>
      <p>Ovvio che per <i>Cetto c’è</i> non sarà facile resistere la prossima settimana all’ingresso di <i>Frozen II</i> di Jennifer Lee e Chris Buck, che in America questo weekend ha portato a casa 127 milioni, molto più del previsto per un sequel, per arrivare un incasso globale di 350 milioni di dollari. Probabile che <i>Frozen II</i> abbia le carte in regola per battere anche l’incasso record del primo <i>Frozen</i>, 1,3 miliardi di dollari.</p>
      <figure>
        <a href="https://www.dagospia.com/mediagallery/Dago_fotogallery-256388/1237479.htm">
          <img src="https://cdn-static.dagospia.com/img/foto/11-2019/le-mans-66-la-grande-sfida-1237479.jpg"/>
        </a>
        <figcaption>le mans 66 la grande sfida</figcaption>
      </figure>
      <p>Al secondo posto della classifica americana troviamo, davvero molto distanziato, <i>Le Mans 66 – La grande sfida</i> di James Mangold, 16 milioni di dollari con un totale 57 e un globale di 103.</p>
      <p>Segue la new entry <i>A Beautiful Day in the Neighborhood</i> di Marielle Heller con Tom Hanks nei panni di Fred Rogers e Matthew Rhys con 13,5. Un film che spinge Tom Hanks ancora una volta verso la corsa all’Oscar. Al quarto posto il film di azione <i>21 Bridges </i>con 9,3 milioni e <i>Midway </i>di Roland Emmerich con 4,7 milioni, ma con un totale di 43 e un globale di 81.</p>
      <p>Non il successo che si sperava, ma comunque un buon risultato se si pensa che è un kolossal indipendente, cioè non prodotto e distribuito dalle majors americane. Tra i film con uscita strategica si segnala <i>Dark Waters</i> di Todd Haynes, il regista di Carol, con Mark Ruffalo protagonista, 110 mila dollari con 4 sale.</p>
      <figure>
        <a href="https://www.dagospia.com/mediagallery/Dago_fotogallery-256388/1241737.htm">
          <img src="https://cdn-static.dagospia.com/img/foto/11-2019/antonio-albanese-in-cetto-c-e-1241737.jpg"/>
        </a>
        <figcaption>ANTONIO ALBANESE IN CETTO C E</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256388/1041328.htm">
          <img src="https://cdn-static.dagospia.com/img/foto/07-2018/frozen-2-1041328.jpg"/>
        </a>
        <figcaption>frozen 2</figcaption>
      </figure>
    </article>
  </body>
</html>