<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103444/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T10:32:51+00:00"/>
    <meta property="og:title" content="Найбагатшу колекцію коштовностей Європи пограбували на мільярд євро"/>
    <meta property="og:description" content="У німецькому Дрездені поліція розслідує масштабне пограбування всесвітньо відомої колекції коштовностей “Зелене склепіння” (Grüne Gewölbe), яке трапилося вранці 25 листопада."/>
  </head>
  <body>
    <article>
      <h1>Найбагатшу колекцію коштовностей Європи пограбували на мільярд євро</h1>
      <address>
        <time datetime="2019-11-25T10:32:51+00:00">25 Nov 2019, 10:32</time>
      </address>
      <p>У німецькому Дрездені поліція розслідує масштабне пограбування всесвітньо відомої колекції коштовностей "Зелене склепіння" (Grüne Gewölbe), яке трапилося вранці 25 листопада.</p>
      <p>Про це повідомляє "Європейська правда" з посиланням на німецьке видання <a href="https://www.bild.de/">Bild</a>.</p>
      <p>Видання називає пограбування найбільшою крадіжкою творів мистецтва у післявоєнній історії. За його інформацію, вартість викрадених коштовностей оцінюється у мільярд євро. Офіційно поліція не називає обсяги збитків.</p>
      <p>За інформацією журналістів, близько 5 години ранку злочинці відключили будівлю від електропостачання і потрапили всередину через вікно на куті. Вони зняли ґрати з вікна, а після пограбування повернули їх на місце.</p>
      <p>Група грабіжників викрала коштовності, діаманти і дорогоцінні камені, які мають історичну цінність. Громіздкі предмети, такі як вази або картини, вирішили не брати.</p>
      <p>Пізніше поліція підтвердила, що до "Зеленого склепіння" проникли грабіжники. "На місці злочину перебуває наша група, злочинці втекли", - зазначив речник поліції Томас Гайтнер.</p>
      <p>Попри відімкнення електрики, грабіжників зафіксувала камера відеоспостереження, стверджує видання.</p>
      <p>"Зелене склепіння", як вважається, має найбагатшу колекцію художніх коштовностей у Європі. Колишня князівська скарбниця Веттинів зберігає цінності періодів від Ренесансу до класицизму.</p>
      <p>Тут виставлені золото і дорогоцінні камені, порцеляна, твори мистецтва з бурштину і слонової кості, а також вишнева кісточка з вирізьбленими 185 обличчями.</p>
      <related>
        <a href="https://www.eurointegration.com.ua/news/2019/02/22/7093182/"/>
      </related>
    </article>
  </body>
</html>