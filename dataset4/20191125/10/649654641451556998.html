<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/i-dalje-nema-nastave-u-hrvatskim-skolama-u-podne-veliki-protest-nastavnika-u-zagrebu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T10:03:13+00:00"/>
    <meta property="og:title" content="I dalje nema nastave u hrvatskim školama, u podne veliki protest nastavnika u Zagrebu"/>
    <meta property="og:description" content="U hrvatskim osnovnim i srednjim školama danas je nastavljen štrajk do ispunjenja zahteva za povećanje koeficijenta složenosti poslova za 6,11 odsto, a u podne se na zagrebačkom glavnom trgu u organizaciji sindikata održava protest na kojem se očekuje na hiljade nastavnika iz cele zemlje."/>
  </head>
  <body>
    <article>
      <h1>I dalje nema nastave u hrvatskim školama, u podne veliki protest nastavnika u Zagrebu</h1>
      <address><time datetime="2019-11-25T10:03:13+00:00">25 Nov 2019, 10:03</time> by <a rel="author">Beta</a></address>
      <p>
        <b>U hrvatskim osnovnim i srednjim školama danas je nastavljen štrajk do ispunjenja zahteva za povećanje koeficijenta složenosti poslova za 6,11 odsto, a u podne se na zagrebačkom glavnom trgu u organizaciji sindikata održava protest na kojem se očekuje na hiljade nastavnika iz cele zemlje.</b>
      </p>
      <p>Protest u organizaciji sindikata obrazovanja pod sloganom „Hrvatska mora bolje“ počinje u podne.</p>
      <p>Štrajk zaposlenih u osnovnim i srednjim školama traje od 10. oktobra kada je vlada odbila zahteve školskih sindikata, a posle cirkularnog štrajka, u okviru kojeg su samo povremeno štrajkovale sve škole, od prošlog utorka odvija se opšti štrajk i nema nastave.</p>
      <p>Predsednik Nezavisnih sindikata zaposlenih u srednjim školama Branimir Mihalinec rekao je jutros za Hrvatski radio da bi štrajk mogao da završi u četvrtak u slučaju da danas dođe do dogovora s vladom.</p>
      <p>„Ako danas budu pregovori i ako danas dođe do nekog rešenja, sutra i prekosutra bi se sproveo referendum u našem članstvu, odnosno izjašnjavanje o predlogu. Za to su nam potrebna barem dva dana“, rekao je Mihalinec.</p>
      <p>Od početka protesta vlada nije želela da pregovara sa sindikatima o povećanju koelficijenata, već im je nudila povećanja plata kroz povećanje osnovice. Tek krajem prošle sedmice, pošto je usledio opšti štrajk i najavljen veliki protest u Zagrebu posle pretnji vlade da im dani u štrajku neće biti plaćeni, premijer je pozvao sindikate na razgovor o njihovim zahtevima i u petak su održane konsultacije predstavnika sindikata i vlade.</p>
      <p>Učesnici susreta nisu iznosili u javnost detalje razgovora, ali su sindikalni predstavnici, prvi put od početka štrajka, rekli da bi uskoro moglo da dođe do dogovora i prekida najdužeg štrajka u sistemu obrazovanja u istoriji Hrvatske.</p>
      <p>Pre današnjeg protesta učitelji i nastavnici okupiće se kod zgrade Hrvatskog narodnog kazališta odakle će proći centralnim gradskim ulicama do glavnog zagrebačkog trga gde skup simbolično počinje u 12.05.</p>
      <p>Sindikati očekuju da na skup dođe više od 15.000 njihovih članova iz cele zemlje, ali i brojni Zagrepčani.</p>
      <p>Uz nastavnike je stalo i više od 50 drugih sindikata, koji su najavili dolazak na protest, ali i brojne organizacije civilnog društva, pojedinci iz javnog i političkog života, kao i roditelji okupljeni u grupe podrške na društvenim mrežama.</p>
      <p>Premijer Andrej Plenković izjavio je krajem prošle sedmice da su štrajk nastavnika i veliki protest orkestrirani i „lepo osmišljeni“ pokušaj pred predsedničke izbore 22. decembra, što su sindikati odbili ističući da iza njih ne stoji politika, već talas nezadovoljstva.</p>
      <p>Oni su više puta isticali da je protest prevazišao početni zahtev i da pokazuje duboko nezadovoljstvo učitelja i nastavnika odnosom prema njima u poslednjih 20 godina.</p>
      <h3>Povezani tekstovi:</h3>
    </article>
  </body>
</html>