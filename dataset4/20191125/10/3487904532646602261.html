<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/paok-to-megalitero-ntermpi-ine-esoteriko"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="ΠΑΟΚ: Το μεγαλύτερο ντέρμπι είναι εσωτερικό!"/>
    <meta property="og:description" content="Ο Κώστας Πετρωτός βρίσκει ερέθισμα σε όσα είδε μέσα και δίπλα στον αγωνιστικό χώρο της Τούμπας και γράφει για τη μεγαλύτερη πρόκληση του Αμπέλ Φερέιρα"/>
  </head>
  <body>
    <article>
      <h1>ΠΑΟΚ: Το μεγαλύτερο ντέρμπι είναι εσωτερικό!</h1>
      <h2>Ο Κώστας Πετρωτός βρίσκει ερέθισμα σε όσα είδε μέσα και δίπλα στον αγωνιστικό χώρο της Τούμπας και γράφει για τη μεγαλύτερη πρόκληση του Αμπέλ Φερέιρα</h2>
      <address><time datetime="2019-11-25T10:10:00+00:00">25 Nov 2019, 10:10</time> by <a rel="author">Κώστας Πετρωτός</a></address>
      <p>Τρία είναι τα στοιχεία που μπορεί να κρατήσει ο ΠΑΟΚ από το χθεσινό παιχνίδι με την ΑΕΛ. Πρώτο και σημαντικότερο, η ισορροπία που έχει βρει στον τρόπο παιχνιδιού του και αποτυπώνεται στο 4/5 (Λαμία, Βόλος, ΟΦΗ, ΑΕΛ) που έχει στους αγώνες με μηδέν παθητικό.</p>
      <p>Αν κανείς ρίξει μία ματιά στις επιλογές ενδεκάδας που έκανε ο Φερέιρα αντιλαμβάνεται ότι εξυπηρετούσαν κυρίως αυτή τη λογική. Προτιμήθηκε ο Ελ Καντουρί και όχι ο Βιεϊρίνια αριστερά γιατί είναι πιο έτοιμος σωματικά και ξέρει να καλύπτει καλά τα ανεβάσματα του Γιαννούλη (το έκανε και πέρυσι με παρτενέρ στην πλευρά τον Αντρέ), ενώ διατηρήθηκε το δίδυμο Κρέσπο-Ίνγκασον στις θέσεις των στόπερ γιατί ήθελε να ενισχύσει την χημεία των δύο κεντρικών αμυντικών, επιλογή που προφανώς μειώνει τις πιθανότητες να αγωνιστεί ο Βαρέλα στο Καραϊσκάκη.</p>
      <p>Το δεύτερο στοιχείο προς υπογράμμιση με έντονα γράμματα είναι η εκτελεστική δεινότητα του Σφιντέρσκι. Το γκολ α λα Λεβαντόφσκι που σημείωσε αποτελεί μία ακόμη απόδειξη ότι ο Πολωνός έχει μεγάλο πλουραλισμό στην εκτέλεση και είναι ένας γεννημένος σκόρερ. Τυχαία δεν έχει φτάσει στα 7 τέρματα σε 21 τελικές (1/3) που έχει ως επίδοση στο φετινό Πρωτάθλημα και του δίνουν, μέχρι στιγμής, τον τίτλο του πρώτου σκόρερ.</p>
      <p>Το τρίτο στοιχείο είναι για τους παρατηρητικούς. Εκείνους που μπορούν να διακρίνουν το φορμάρισμα (όπως και το ντεφορμάρισμα) κάθε παίκτη ατομικά. Χθες, λοιπόν, ο Λέο Μάτος έστειλε μήνυμα πως είναι στο ανέβασμα. Κινήθηκε αρκετά στην επίθεση, ήταν εκείνος που δημιούργησε ανισορροπία την οποία εκμεταλλεύτηκε ο Βιεϊρίνια στη σέντρα που έβγαλε στη φάση του γκολ, ενώ στον αέρα ήταν ακαταμάχητος. Συνιστά πραγματική κλοπή γκολ για τον ΠΑΟΚ ότι του χρεώθηκε φάουλ στο 29', όταν πήδηξε στον Θεό και στο κατέβασμα έβαλε τα χέρια πάνω στο σώμα του αμυντικού της ΑΕΛ. Τι μπορούσε να κάνει ο οποιοσδήποτε ποδοσφαιριστής σε εκείνη τη φάση; Να κόψει τα χέρια του;</p>
      <p>
        <b>Ο πάγκος “φωνάζει” τη μεγάλη πρόκληση του Αμπέλ</b>
      </p>
      <p>Κατά τα άλλα, δεν δικαιολογείται η χαμηλή πτήση του Δικεφάλου στο δεύτερο μέρος. Ούτε η διακοπή του πρωταθλήματος, ούτε το μυαλό που... ταξίδευε στο Καραϊσκάκη αποτελούν εξήγηση. Το ρόστερ του ΠΑΟΚ είναι τόσο πλούσιο σε ποιότητα και ποσότητα που δεν μπορεί να δοθεί κανένα ελαφρυντικό για εμφανίσεις όπως αυτή του δεύτερου 45λεπτου. Κι αν κάποιος θελήσει να πατήσει στο-σωστό-επιχείρημα “η ΑΕΛ δεν απείλησε ούτε κατ' ελάχιστον τον ΠΑΟΚ”, θα του θυμίσω ότι στο ποδόσφαιρο υπάρχουν άπειρα ματς που κρίθηκαν από μία στραβοκλοτσιά.</p>
      <p>Μένοντας στην πληρότητα του έμψυχου δυναμικού του ΠΑΟΚ κι αφού θυμίσω ποιοι κάθονταν στον πάγκο της ομάδας (Πασχαλάκης, Βαρέλα, Εσίτι, Μαουρίσιο, Λημνιός, Πέλκας, Ακπομ), θα δικαιολογήσω απόλυτα τον Φερέιρα που έκανε αναφορά στους συγκεκριμένους παίκτες στη συνέντευξη Τύπου. Προφανώς, ο Πορτογάλος τεχνικός αντιλαμβάνεται ότι το μεγαλύτερο ντέρμπι για εκείνον και τους συνεργάτες του δεν είναι αυτό με τον Ολυμπιακό, αλλά... εσωτερικό: η σπαζοκεφαλιά που έχει να λύσει πριν από κάθε ματς για τους ποιους πρέπει να παίρνει μαζί του και ποιους πρέπει να αφήνει εκτός αποστολής και ενδεκάδας.</p>
      <p>Κακά τα ψέματα, το ρόστερ του ΠΑΟΚ είναι υπερβολικά γεμάτο για μία ομάδα που παίζει σε... μιάμιση διοργάνωση (στο Κύπελλο ο Δικέφαλος θα αρχίσει να συμμετέχει από τα μέσα της διαδρομής). Ίσως να λείπει ένα αριστερό μπακ ή να δικαιούται κάποιος να αναφερθεί στον σούπερ μέσο που δεν έχει αποκτήσει η ομάδα ή στην έλλειψη ενός ακόμη φορ περιοχής τύπου Πρίγιοβιτς, αλλά η αλήθεια είναι ότι σε κάποιες θέσεις, ειδικά στην μεσοεπιθετική γραμμή, χρειάζεται αποσυμφόρηση.</p>
      <p>Αυτός είναι και ο λόγος που η πιο δύσκολη δουλειά του Φερέιρα είναι να διατηρήσει την ισορροπία και το καλό κλίμα στα αποδυτήρια με τις επιλογές του. Επιμένει, για παράδειγμα, στον Μπίσεσβαρ παρά το ντεφορμάρισμά του, αλλά ξέρει ότι από πίσω υπάρχει ένας Πέλκας που περιμένει πώς και πώς να ξαναμπείστην ενδεκάδα. Δίνει στον Βιεϊρίνια ρόλο δεξιού χαφ-εξτρέμ και μένει εκτός ο πιο φορμαρισμένος Έλληνας παίκτης, ο Λημνιός που θα μπορούσε να αγωνιστεί αν ο “κάπτεν” πήγαινε στα αριστερά. Ο Μαουρίσιο αδημονεί να γίνει ξανά ο εγκέφαλος της μεσαίας γραμμής, το ίδιο και ο Βαρέλα στην άμυνα, ο Εσίτι αποτελεί μία μεταγραφή 3,5 εκατομμυρίων που παίζει ελάχιστα, ενώ παίκτες σαν τον Λάμπρου και τον Στοχ μένουν εκτός αποστολής.</p>
      <p>Δεν είναι καθόλου εύκολη η δουλειά του Πορτογάλου κόουτς, ειδικά μέχρι να φτάσουμε στην μεταγραφική περίοδο του Ιανουαρίου, όπου είναι σαφές ότι θα πρέπει να παρθούν ορισμένες σοβαρές αποφάσεις για διορθωτικές κινήσεις και αναδιαμόρφωση του ρόστερ.</p>
      <p>Υ.Γ. Εχουμε να σημειώσουμε πολλά για το ντέρμπι Ολυμπιακός-ΠΑΟΚ τις επόμενες μέρες και τον βασικό, κατά τη γνώμη μου, λόγο που ο Δικέφαλος έχει πολλές πιθανότητες να φύγει με θετικό αποτέλεσμα από το Καραϊσκάκη και είναι φαβορί για τον τίτλο.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/gkel-den-ekane-kani-omos-ti-doulia-tou"/>
        <a href="http://www.metrosport.gr/article/den-iparchoun-iroes-ithiki-dikeosi-to-xekatiniasma-marinaki-kokkali"/>
        <a href="http://www.metrosport.gr/article/ta-erithrolefka-panxeftilia-ke-to-dilimma-avgenaki"/>
        <a href="http://www.metrosport.gr/article/ta-anamenomena-antanaklastika-tou-k-monemvasioti-ke-alithia"/>
        <a href="http://www.metrosport.gr/article/vothros-xechilise-tha-mas-pnixi-mpocha"/>
        <a href="http://www.metrosport.gr/article/kanoniko-dikastirio-pistopii-tin-klopi-se-varos-tou-paok"/>
      </related>
    </article>
  </body>
</html>