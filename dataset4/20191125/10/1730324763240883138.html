<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244607/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T10:50:32+00:00"/>
    <meta property="og:title" content="‘บัตรแรบบิท’ ใช้กลยุทธ์เชื่อม ล้อ-ราง-เรือ 10 เส้นทาง 6 จังหวัด ดันยอดใช้พุ่งพรวด"/>
    <meta property="og:description" content="“BTS” คุยฟุ้ง! ยอดถือ “บัตรแรบบิท” พุ่งทะลุ 13 ล้านใบ หลังใช้กลยุทธ์เชื่อม ล้อ-ราง-เรือ 10 เส้นทาง 6 จังหวัดได้ผล แถมอัดโปรฯ ค่าโดยสาร เชื่อมต่อแบรนด์ดัง"/>
  </head>
  <body>
    <article>
      <h1>‘บัตรแรบบิท’ ใช้กลยุทธ์เชื่อม ล้อ-ราง-เรือ 10 เส้นทาง 6 จังหวัด ดันยอดใช้พุ่งพรวด</h1>
      <address><time datetime="2019-11-25T10:50:32+00:00">25 Nov 2019, 10:50</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“BTS” คุยฟุ้ง! ยอดถือ “บัตรแรบบิท” พุ่งทะลุ 13 ล้านใบ หลังใช้กลยุทธ์เชื่อม ล้อ-ราง-เรือ 10 เส้นทาง 6 จังหวัดได้ผล แถมอัดโปรฯ ค่าโดยสาร เชื่อมต่อแบรนด์ดัง</b>
      </p>
      <figure>
        <img src="https://www.thebangkokinsight.com/wp-content/uploads/2019/01/%E0%B8%A3%E0%B8%96%E0%B9%84%E0%B8%9F%E0%B8%9F%E0%B9%89%E0%B8%B2-%E0%B8%9A%E0%B8%B5%E0%B8%97%E0%B8%B5%E0%B9%80%E0%B8%AD%E0%B8%AA-1-700x525.jpg"/>
      </figure>
      <p>นายสุรพงษ์ เลาหะอัญญา กรรมการผู้อำนวยการใหญ่ บริษัท ระบบขนส่งมวลชนกรุงเทพ จำกัด (มหาชน) หรือ BTSC เปิดเผยว่า ยอดสะสมการออกบัตรแรบบิท ณ ปัจจุบัน อยู่ที่ประมาณ 13 ล้านใบ เพิ่มขึ้นประมาณ 4.05 ล้านใบ จากปี 2561 ซึ่งมียอดสะสมอยู่ที่ 8.95 ล้านใบ เป็นผลจากแนวทางการขยายการใช้งานบัตรแรบบิท</p>
      <p>โดยปัจจุบันการใช้งานบัตรแรบบิทครอบคลุมระบบขนส่งมวลชน ทั้งรถไฟฟ้า, รถโดยสารประจำทาง (รถเมล์) รถไมโครบัส และเรือ ในพื้นที่ 6 จังหวัด คือ กรุงเทพฯ, สมุทรปราการ, นนทบุรี, นครปฐม, เชียงใหม่ และภูเก็ต ประกอบด้วย 1. รถไฟฟ้า BTS 2. รถโดยสารด่วนพิเศษ BRT 3. รถโดยสารไมโครบัส Y70E  ศาลายา – หมอชิต 4. รถเมล์ RTC ซิตี้บัส นนทบุรี 5. เรือข้ามฟากท่ามหาราช – ท่าพระจันทร์ 6. เรือคลองภาษีเจริญ  7. รถเมล์ RTC ซิตี้บัส เชียงใหม่ 8. รถภูเก็ตสมาร์ทบัส จังหวัดภูเก็ต</p>
      <p>ล่าสุดยังร่วมกับบริษัท สมาร์ทบัส จำกัด นำร่องใช้บัตรแรบบิทบนรถเมล์สาย 104 ปากเกร็ด – หมอชิต 2 และสาย 150 ปากเกร็ด – บางกะปิ พร้อมส่วนลด 2 บาทต่อเที่ยว ตั้งแต่ 19 พฤศจิกายน 62 – 31 มีนาคม 2563 ส่งผลให้ขณะนี้บัตรแรบบิทใช้เดินทางขนส่งสาธารณะได้มากถึง 10 การเดินทาง</p>
      <figure>
        <img src="https://www.thebangkokinsight.com/wp-content/uploads/2018/10/%E0%B8%AA%E0%B8%B8%E0%B8%A3%E0%B8%9E%E0%B8%87%E0%B8%A9%E0%B9%8C-%E0%B9%80%E0%B8%A5%E0%B8%B2%E0%B8%AB%E0%B8%B0%E0%B8%AD%E0%B8%B1%E0%B8%8D%E0%B8%8D%E0%B8%B2-768x576.jpg"/>
      </figure>
      <p>สำหรับระบบรถไฟฟ้า BTS นั้น ผู้โดยสารส่วนใหญ่เดินทางด้วยบัตรแรบบิทมากถึง 70% ของจำนวนผู้โดยสารเฉลี่ย 9 แสนเที่ยวคนต่อวัน โดยมีส่วนลดค่าโดยสาร BTS เป็นแรงจูงใจสำคัญ ส่วนที่เหลือเป็นการใช้งานบัตรโดยสารเที่ยวเดียวประมาณ 29% และบัตรโดยสารประเภทหนึ่งวันประมาณ 1%</p>
      <p><b>“นอกจากจุดแข็งเชื่อมโยง 10 การเดินทางแล้ว บัตรแรบบิทยังมีจุดแข็งด้านการใช้จ่าย คือ มีส่วนลดค่าโดยสารรถไฟฟ้า BTS ทั้งแบบเติมเงินและแบบเติมเที่ยวเดินทาง และยังรองรับการใช้จ่ายมากกว่า 300 แบรนด์ดัง 1,000 กว่าร้านค้า และร้านอาหารชั้นนำ ซึ่งร้านค้าเหล่านี้มีสาขาครอบคลุมพื้นที่สำคัญในกรุงเทพฯ และเมืองใหญ่ในต่างจังหวัด เมื่อใช้จ่ายแล้วยังสามารถแลกคะแนนสะสมรับของรางวัลได้อีก ทั้งหมดนี้ทำให้คาดจะมีผู้ใช้งานบัตรแรบบิทเพิ่มมากขึ้นอย่างต่อเนื่อง”</b> นายสุรพงษ์</p>
      <ul>
        <li>
          <a href="https://www.thebangkokinsight.com/208652/">ทุนใหญ่ไล่ฮุบรายย่อย จับตา ‘รถเมล์กรุงเทพฯ’ ถึงคราวเปลี่ยนผ่านเป็นฟีดเดอร์รถไฟฟ้า</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244607%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244728/"/>
        <a href="https://www.thebangkokinsight.com/244713/"/>
        <a href="https://www.thebangkokinsight.com/244716/"/>
        <a href="https://www.thebangkokinsight.com/241204/"/>
      </related>
    </article>
  </body>
</html>