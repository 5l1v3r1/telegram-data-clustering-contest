<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824770-stormovi-hvili-cistat-misce-avarii-tankera-delfi-ekologi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:11:00+00:00"/>
    <meta property="og:title" content="Штормові хвилі “чистять” місце аварії танкера “Делфі” - екологи"/>
    <meta property="og:description" content="Протягом доби більш як у 8 разів знизився вміст нафтопродуктів у морській воді поблизу міського пляжу Одеси, де 22 листопада викинуло штормовими хвилями на мілину аварійний танкер &quot;Делфі&quot; з пропискою у молдавському порту Джурджулешти."/>
  </head>
  <body>
    <article>
      <h1>Штормові хвилі “чистять” місце аварії танкера “Делфі” - екологи</h1>
      <h2>Протягом доби більш як у 8 разів знизився вміст нафтопродуктів у морській воді поблизу міського пляжу Одеси, де 22 листопада викинуло штормовими хвилями на мілину аварійний танкер "Делфі" з пропискою у молдавському порту Джурджулешти.</h2>
      <address>
        <time datetime="2019-11-25T10:11:00+00:00">25 Nov 2019, 10:11</time>
      </address>
      <p>Про це в понеділок повідомила журналістам виконувач обов'язків директора департаменту екології та розвитку рекреаційних зон Одеської міської ради Валентина Дацюк.</p>
      <p>"Штормові хвилі на морі розносять і понижують концентрацію нафтопродуктів довкола напівзатопленого судна “Делфі”. Якщо раніше їх вміст у морській воді перевищував гранично допустиму норму як мінімум в 157 разів, то станом на 25 листопада - лише в 19 разів. Водночас штормова погода ускладнює установку бонових загороджень довкола аварійного танкера", - зазначила Дацюк.</p>
      <p>Вона уточнила, що Одеська облдержадміністрація присвоїла події статус надзвичайної події, а не надзвичайної ситуації.</p>
      <p>За словами еколога, <a href="https://www.ukrinform.ua/tag-odesa">Одесі</a> дуже пощастило, що танкер був порожнім - у воді не виявлено ознак витікання мазуту, який становить найбільшу небезпеку для моря.</p>
      <p>Поки що комунальне підприємство "Узбережжя" не прибирає нечистоти і сміття, викинуті на берег у районі пляжу "Дельфін", оскільки фахівці не визначили обсягу завданих збитків довкіллю з боку судновласника.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824143-kapitana-avarijnogo-tankera-delfi-vipisali-z-odeskoi-likarni.html">Капітана аварійного танкера "Делфі" виписали з одеської лікарні</a>
      </blockquote>
      <p>Як повідомлялося, “Делфі” ліг на мілину 22 листопада в районі міського пляжу. Рятувальники зняли з судна двох членів екіпажу та капітана, попри те, що судновласник заборонив команді залишати борт судна і подавати сигнал SOS, та доставили до лікарні.до. У неділю капітана виписали, старшому механіку лікарі продовжують надавати необхідну допомогу Ще один член екіпажу відмовився від госпіталізації.</p>
      <p>Встановлено, що аварійний танкер, що сів на мілину й став джерелом забруднення нафтопродуктами моря біля узбережжя Одеси, належить власнику компанії "Фактор груп лімітед" Джавадову Шамсаддіну Алі Огли.</p>
    </article>
  </body>
</html>