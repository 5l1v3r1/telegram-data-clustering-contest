<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/si-apre-voragine-in-autostrada-crolla-tratto-della21-frenata-disperata/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-25T10:35:04+00:00"/>
    <meta property="og:title" content="Si apre voragine in autostrada, crolla tratto dell’A21: frenata disperata"/>
    <meta property="og:description" content="Paura  sulla Torino-Piacenza in direzione Torino all'altezza del chilometro 21, a pochi chilometri prima della barriera di Villanova, per una voragine di circa 10 metri che si è aperta lungo l'intera carreggiata. Secondo le ricostruzioni sarebbe sprofondato il terreno e quindi l'asfalto, probabilmen"/>
  </head>
  <body>
    <article>
      <h1>Si apre voragine in autostrada, crolla tratto dell’A21: frenata disperata</h1>
      <address><time datetime="2019-11-25T10:35:04+00:00">25 Nov 2019, 10:35</time> by <a rel="author" href="https://internapoli.it/author/antonio-mangione/" target="_blank">Antonio Mangione</a></address>
      <p>Paura  sulla Torino-Piacenza in direzione Torino all’altezza del chilometro 21, a pochi chilometri prima della barriera di Villanova, per una voragine di circa 10 metri che si è aperta lungo l’intera carreggiata. Secondo le ricostruzioni sarebbe sprofondato il terreno e quindi l’asfalto, probabilmente per le intense piogge che stanno sferzando il Piemonte in questi giorni.</p>
      <p>Il traffico è stato bloccato dalla polizia stradale. Alcuni testimoni parlano di una vettura che si è fermata in tempo prima di finire giù nella voragine. Una frenata disperata che ha fatto scoppiare gli airbag della vettura, ma che ha evitato la tragedia. Sono in corso le valutazioni tecniche su tutto il tratto di strada, che é stato prontamente chiuso.</p>
      <p>«Quando ho visto le frecce di emergenza delle altre automobili ho pensato a un incidente. Invece, quando sono scesa dalla macchina, a cinquanta metri da me c’era la voragine» racconta Francesca, consulente informatico di 30 anni, mentre si trova ancora in coda. Francesca stava rientrando a Torino quando è rimasta bloccata sulla Torino-Piacenza, a una manciata di metri dal crollo della carreggiata.</p>
      <p>«Pochi minuti e sono arrivate due auto della polizia stradale e i vigili del fuoco. Hanno rassicurato tutti, ma ancora non sappiamo come e quando potremo fare marcia indietro e ritornarcene a casa» dice Francesca. Aggiunge: «Ero già stata informata del crollo sulla Torino-Savona. Adesso questo: sono episodi che si stanno verificando uno dopo l’altro in maniera impressionante. Di questo passo avremo tutti paura a viaggiare». Cosa può essere accaduto? «Qui non lo sa ancora nessuno. L’acqua scende ormai da giorni in maniera ininterrotta, ma quando ci siamo fermati la pioggia era minima».</p>
      <p>A causa della voragine domani le scuole superiori di Asti resteranno chiuse.</p>
    </article>
  </body>
</html>