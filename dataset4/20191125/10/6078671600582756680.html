<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/hristov-borisov-bulgariya-1618746.html"/>
    <meta property="og:site_name" content="Cross"/>
    <meta property="article:published_time" content="2019-11-25T10:05:00+00:00"/>
    <meta property="og:title" content="Иво Христов: „Турски поток“ е причината да привикат Борисов в Белия дом"/>
    <meta property="og:description" content="/КРОСС/ &quot;Премиерът Борисов мечтаеше за съвсем друга среща с американския президент Доналд Тръмп, а не за това привикване, причината за което е подписът за прокарването на „Турски проток&quot; през България&quot;, коментира Иво Христов, член на Делегацията на българските социалисти в Европейския парламент, в предаването „Гласове&quot; по Българска свободна телевизия."/>
  </head>
  <body>
    <article>
      <h1>Иво Христов: „Турски поток“ е причината да привикат Борисов в Белия дом</h1>
      <address>
        <time datetime="2019-11-25T10:05:00+00:00">25 Nov 2019, 10:05</time>
      </address>
      <p>/КРОСС/ "Премиерът Борисов мечтаеше за съвсем друга среща с американския президент Доналд Тръмп, а не за това привикване, причината за което е подписът за прокарването на „Турски проток" през България", коментира Иво Христов, член на Делегацията на българските социалисти в Европейския парламент, в предаването „Гласове" по Българска свободна телевизия.</p>
      <p>По думите му цялото изкуство на Борисов на външнополитическия фронт през последните години е „да лъже руснаците как хубаво лъже американците и да лъже американците как хубаво лъже руснаците“.</p>
      <p>„В резултат, неговата външнополитическа активност днес процъфтява най-вече в "Господари на ефира", където той целува американската посланичка Херо Мустафа сякаш е "жена ГЕРБ". В този смисъл, от дълго надувания балон по време на европредседателството - че Борисов е някакъв международен фактор, застъпник на Западните Балкани и прочее, не остана нищо. Лидерите на Западните Балкани дори не го поканиха на своята среща. Преди това имаше подобен форум в Германия, на който той също не бе поканен. Борисов е все по-маргинализиран, независимо от това, че тази среща ще ни бъде представена като голям външнополитически триумф и тя рискува да ускори развоя на политическата ситуация в България", продължи с коментара си Христов.</p>
      <p>Причината Борисов да е все още министър-председател, е че е обещал всичко на всички, допълни той.</p>
      <p>"Неговата слабост, неговата зависимост е и негова най-голяма сила, тъй като всеки външен фактор предпочита да си има работа със зависим държавник в България. Той е говорителят на турските тези в Брюксел, той обещава интерконектори и води Херо Мустафа на строежа на газовите връзки с Гърция, той обещава "Турски поток“ през България и реже ленти заедно с руския посланик и т.н. България има интерес от това да е в диалог с всички външнополитически фактори, но не винаги в свой ущърб - това, което винаги се оказва, когато теглим чертата", сочи анализът на Иво Христов.</p>
      <p>На въпрос на водещия Явор Дачков дали съжалява, че е напуснал администрацията на президента Румен Радев, Христов отговори, че е щастлив, че е участвал в неговата предизборна кампания, както и че тя ще остане жалонна в новата българска политическа история.</p>
      <p>По думите му изборът на президента Радев е събудил огромна надежда в българския народ и част от нея се оправда.</p>
      <p>Иво Христов смята, че българите са загубили вярата, че силата е в тях.</p>
      <p>"Изборният процес до такава степен бе опорочен от манипулации и овладян от управляващата партия-държава, че е все по-недостоверен. Към днешна дата трудно можем да говорим за избори - това е някакъв вид бутафория за пред външния свят. При положение, че близо една четвърт от бюлетините са невалидни, сиреч, голяма част от тях - унищожени, трудно можем да се доверим на тези изборни резултати, които продължаваме да коментираме, сякаш са достоверни. Впрочем, така ги легитимираме. Време е българите да осмислят това, че ги варят като жаби и да скочат, преди да бъдат окончателно сварени", каза още Христов.</p>
      <p>"Откъдето сме отскочили, оттам падаме; това е парабула. За съжаление, и нивото на българската демокрация е сравнимо с това от края на 80-те години. В някои отношения дори е по-зле. Късният печат от края на перестройката беше много по-свободен от сегашния, телевизията беше много по-жива, а законите - добри или лоши - регулираха живота в страната, докато сега всичко се случва извън законите и паралелно на законите", не скри тревогата си Иво Христов.</p>
    </article>
  </body>
</html>