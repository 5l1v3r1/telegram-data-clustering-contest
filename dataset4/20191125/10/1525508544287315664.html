<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780530/%D8%A8%DB%8C-%D8%B9%D8%AF%D8%A7%D9%84%D8%AA%DB%8C-%D8%AC%D9%88%D8%A7%D9%85%D8%B9-%D8%B1%D8%A7-%D8%A8%D9%86-%D8%A8%D8%B3%D8%AA-%D8%B1%D8%B3%D8%A7%D9%86%D8%AF%D9%87-%D8%A7%D8%B3%D8%AA-%DA%AF%D8%B1%D8%A7%DB%8C%D8%B4-%D8%A8%D9%87-%D9%85%D9%86%D8%AC%DB%8C-%D8%A2%D8%AE%D8%B1%D8%A7%D9%84%D8%B2%D9%85%D8%A7%D9%86-%D8%B9%D8%AC"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:18:07+00:00"/>
    <meta property="og:title" content="نماینده ولی‌فقیه در خراسان‌جنوبی: بی‌عدالتی جوامع را بن بست رسانده است/گرایش به منجی آخرالزمان(عج)"/>
    <meta property="og:description" content="بیرجند- نماینده ولی‌فقیه در خراسان‌جنوبی با اشاره به اینکه بی‌عدالتی و ظلم جوامع بشری را به بن بست رسانده است، گفت: گرایش به منجی آخرالزمان در کشورهای مختلف گسترش یافته است."/>
  </head>
  <body>
    <article>
      <h1>نماینده ولی‌فقیه در خراسان‌جنوبی: بی‌عدالتی جوامع را بن بست رسانده است/گرایش به منجی آخرالزمان(عج)</h1>
      <address>
        <time datetime="2019-11-25T10:18:07+00:00">25 Nov 2019, 10:18</time>
      </address>
      <p>به گزارش خبرنگارمهر، آیت‌الله سید علیرضا عبادی صبح دوشنبه در دیدار با مدیر مؤسسه مصاف و تحلیل‌گر مسائل اجتماعی و سیاسی اظهارکرد: ما در زمانی واقع شده‌ایم که در بسیاری از کتب قدیم و کهن از آن به عنوان دوران و عصر ویژه یاد کرده‌اند.</p>
      <p>نماینده ولی‌فقیه در خراسان‌جنوبی بیان‌کرد: ما در آخر الزمان زندگی می‌کنیم و باید به این نکته توجه داشته باشیم که در همه زمان‌ها و حتی در این دوره نیز خداوند امامانی برای هدایت جوامع بشری قرار داده است و این یک اصل الهی است.</p>
      <p>عبادی ادامه‌داد: البته در برخی از زمان‌ها انبیاء الهی و امامان در بین مردم ظاهر و شناخته شده بودند ولی امام عصر ما، حضرت صاحب الزمان(عج) غایب و ناشناخته در بین انسان‌ها زندگی می‌کنند.</p>
      <p>وی با تأکید بر اینکه رشد و پیشرفت جوامع بشری منوط به شناخت امام همان عصر است، افزود: در عصر ما واسطه فیض و رحمت الهی حضرت مهدی(عج) است که در بسیاری از مضامین ادعیه به این نکته اشاره شده است.</p>
      <p>نماینده ولی‌فقیه در خراسان‌جنوبی‌گفت: امروزه جامعه بشری به واسطه ظلم‌های متعدد ستمگران بن بست رسیده است و از این جهت امروزه نه تنها شیعیان بلکه دیگران از جوامع مختلف علاقمند به برپاکنندگان عدالت(اهل بیت) هستند.</p>
      <p>عبادی اظهارکرد: هر ۱۱ دقیقه یک کودک کمتر از پنج سال در کشور یمن از دنیا می‌رود و این تنها نمونه کوچکی از ظلم در جهان است و در میانمار و حتی بسیاری از کشورهای اروپایی جنایت های متعددی علیه بشریت رخ می دهد.</p>
      <p>وی بیان‌کرد: باید از فرصت علاقمندی و گرایش مردم در نقاط مختلف به عدالت در راستای آشنایی آنان با منجی آخرالزمان(عج) استفاده کرد.</p>
      <p>نماینده ولی فقیه در خراسان جنوبی با اشاره به اینکه گرایش جامعه به عدل زمینه ساز ظهور حضرت است، ادامه داد: هدف از قیام امام زمان(عج) در زمان ظهور پیاده کردن خواسته های امام حسین(ع) در عرصه عمل است.</p>
      <p>عبادی یادآور شد: اگر علاقمند به امام مهدی(عج) هستیم باید در حد توان خویش در عرصه خانوادگی و اجتماعی به سمت عدالت برویم و سنخیت با اهداف آن حضرت در زمینه اصلاح جامعه و اقامه عدالت داشته باشیم.</p>
      <p>وی گفت: باید آمادگی اجرای عدالت را در خویش تمرین کنیم تا بتوانیم در زمان ظهور در حمایت از حضرت گامی برداریم.</p>
    </article>
  </body>
</html>