<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/orban-va-decide-de-unde-se-vor-taia-bani-ne-au-lasat-astia-un-buget-facut-praf.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Guvernul va decide de unde se vor tăia bani: ”Ne-au lăsat ăștia un buget făcut praf”"/>
    <meta property="og:description" content="Premierul Ludovic Orban a declarat, luni, că obiectivul său este ca, până la finalul zilei de marţi, să fie stabilită forma definitivă a ordonanţei de urgenţă privind rectificarea bugetară."/>
  </head>
  <body>
    <article>
      <h1>Guvernul va decide de unde se vor tăia bani: ”Ne-au lăsat ăștia un buget făcut praf”</h1>
      <h2>Premierul Ludovic Orban a declarat, luni, că obiectivul său este ca, până la finalul zilei de marţi, să fie stabilită forma definitivă a ordonanţei de urgenţă privind rectificarea bugetară.</h2>
      <address>
        <time datetime="2019-11-25T10:30:00+00:00">25 Nov 2019, 10:30</time>
      </address>
      <p>Întrebat de jurnaliști dacă sunt adevărate zvonurile potrivit cărora Guvernul său ar urma să micșoreze fonduile alocate unor programe din educație precum transportul sau banii pentru co-finanțarea pe fonduri europene, premierul a evitat să dea un răspuns concret.</p>
      <p>”<i>Nu vă bazați pe zvonuri. Vom aloca resursele financiare pentru cofinanțarea oricărui program care aduce beneficii către români. Astea sunt fitilele care sunt băgate de oameni rău intenționați, cel mai probabil din zona PSD-ului și care n-au nicio legătură cu realitatea.</i>” - a spus Ludovic Orban.</p>
      <p>La insistențele jurnaliștilor, care au vrut să afle, concret, de unde se vor tăia bani la următoarea rectificare bugetară, premierul a spus că nu s-a luat încă decizia.</p>
      <p><i>”V-am spus de unde: cheltuielile nenecesare, cheltuielile care nu pot fi efectuate .. O să vă dau exemple când o să vedeți ordonanța de urgență. Le veți vedea. Nu s-a luat încă decizia. Nu pot să vă spun astăzi forma finală a ordonanței de urgență. Suntem în analiză.”</i> - a spus Orban.</p>
      <p>Premierul a mai spus că fostul Executiv PSD a lăsat ”un buget făcut praf”, astfel că acum este ”extrem de dificil de făcut această rectificare”.</p>
      <p><i>”Ne-au lăsat ăștia un buget făcut praf, găurit, cu un nivel de colectare a veniturilor mult sub nivelul care fusese prognozat în legea bugetului de stat. Este extrem de dificil de făcut această rectificare.” - </i>a mai spus șeful Guvernului.</p>
      <p>Sursa: Pro TV</p>
    </article>
  </body>
</html>