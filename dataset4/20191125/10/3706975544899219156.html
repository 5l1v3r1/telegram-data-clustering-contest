<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/ekonomika/1983162_od-noveho-roka-nam-samospravy-zoberu-na-daniach-viac-penazi-vratane-smeti"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T10:15:00+00:00"/>
    <meta property="og:title" content="Od nového roka nám samosprávy zoberú na daniach viac peňazí, vrátane smetí"/>
    <meta property="og:description" content="Odôvodňujú to tým, že štát im dáva nové povinnosti, ale nie peniaze."/>
  </head>
  <body>
    <article>
      <h1>Od nového roka nám samosprávy zoberú na daniach viac peňazí, vrátane smetí</h1>
      <h2>Odôvodňujú to tým, že štát im dáva nové povinnosti, ale nie peniaze.</h2>
      <address><time datetime="2019-11-25T10:15:00+00:00">25 Nov 2019, 10:15</time> by <a rel="author">BRATISLAVA/tvnoviny.sk, TASR</a></address>
      <p>Viaceré mestá už avizovali, že od nového roka zvýšia dane. Ľudia tak budú musieť hlbšie siahnuť do peňaženiek a samospráve zaplatiť viac. Tento krok odôvodňujú tým, že štát im dáva nové povinnosti, ale nie peniaze a zvyšovanie je aj v dôsledku zmeny legislatívy.</p>
      <p>Ako informuje portál <a href="https://www.aktuality.sk/clanok/743605/ludia-si-od-buduceho-roku-poriadne-priplatia-za-dane-z-byvania-a-odpady/">aktuality.sk</a> ľudia tak viac zaplatia nielen za byty, domy, garáže, ale aj za odvoz odpadu. Zvýšenie neobíde ani podnikateľov či firmy. Navýšenie dane schvaľovali mestskí poslanci prostredníctvom všeobecno-záväzného nariadenia.</p>
      <p>„Zvyšovanie daní a poplatkov je vždy nepopulárnym opatrením, ktoré sa dotýka všetkých obyvateľov a návštevníkov jednotlivých miest a obcí. Podľa zákona o miestnych daniach však každé mesto musí do roku 2024 postupne zvyšovať dane pre fyzické osoby, aby sa aspoň do určitej miery vyrovnali daniam pre právnické osoby," vyhlásila pre portál hovorkyňa mesta Martin.</p>
      <h3>Košice</h3>
      <p>Daň z nehnuteľností zvyšuje aj druhé najväčšie mesto na Slovensku. Odôvodňuje to tým, že musí vykrývať výpadok príjmov do rozpočtu, ako aj navýšenie výdavkov pre viaceré zmeny zákonov a rôzne vládne sociálne balíčky v celkovej výške zhruba 18 miliónov eur.</p>
      <p>Magistrát uvádza, že podľa návrhu pri dani z nehnuteľností stúpnu bežnej rodine výdaje na trojizbový byt priemerne o zhruba jedno euro mesačne. Pri senioroch, sociálne odkázaných občanoch a ťažko zdravotne postihnutých to bude od päť do 20 centov za mesiac. Primátor Jaroslav Polaček uviedol, že v návrhu VZN o úprave sadzieb miestnych daní sa myslelo najmä na to, aby to príliš nepocítili peňaženky bežných ľudí. Košice pre nízkopríjmové skupiny a seniorov navrhli zvýšenie zľavy na poplatkoch z predchádzajúcich 30 na 50 percent.</p>
      <figure>
        <img src="https://static.markiza.sk/media/a501/image/file/2/1384/k6ho.tatranska_ulica_pri_salezianoch_jpg.jpg"/>
        <figcaption>Ilustračná snímka.  </figcaption>
      </figure>
      <p>Mesto zatiaľ zverejnilo modelové príklady s porovnaním sadzieb daní pre tento a budúci rok. U priemerného jednoizbového bytu v centrálnej zóne by mala ročná sadzba narásť zhruba z 12 na 18 eur, u trojizbového bytu z 24 na 36 eur a pri garáži z 21 na 45 eur. Pri rodinnom dome so zastavanou plochou 90 metrov štvorcových (m2) a dvomi nadzemnými podlažiami by malo byť zvýšenie zo 65 na 119 eur.</p>
      <p>V okrajových častiach mesta vychádza zvýšenie dane pri jednoizbovom byte z 10 eur na 16,50 eura, pri trojizbovom byte z 20 na 33 eur a pri garáži z 18 na 36 eur. Pri rodinnom dome by bol nárast zhruba z 53 na 110 eur. Navrhované zvýšenie daní sa týka aj pozemkov.</p>
      <h3>Nitra</h3>
      <p>Aj Nitrania si budúci rok priplatia. Okrem daní z nehnuteľnosti, aj za odvoz odpadu. Mesto by tak z prvej dane mohlo získať navyše viac ako 2,1 milióna eur a druhej o 1,2 milióna eur viac. Zvyšuje sa tiež daň za ubytovanie, z ktorej chce radnica vybrať o 150-tisíc eur viac a mierne sa upraví aj daň za psa, ktorá prinesie do rozpočtu o približne 4 000 eur navyše.</p>
      <p>„Vláda a parlament dáva samosprávam neustále nové povinnosti, ale nie peniaze. Boli sme preto nútení pristúpiť k tomu kroku, ktorý už spravili mnohé iné mestá. Zvyšujú sa dane a poplatky," uviedol primátor Marek Hattas.</p>
      <p>Podľa jeho slov mesto musí na základe zákonov nájsť na budúci rok peniaze na 10-percentné zvýšenie platov všetkých zamestnancov. „Okrem toho tu máme známu chodníkovú novelu, obedy zadarmo, ktoré nie sú zadarmo, je tu nový zákon ohľadne sociálnych záležitostí, sprísňuje sa legislatíva pri výstavbe a správe pieskovísk, zvyšujú sa poplatky pre mestá za likvidáciu a skládkovanie odpadu. To všetko musí samospráva zaplatiť navyše, bez toho, aby sme na tieto nové povinnosti dostali peniaze," zdôraznil Hattas.</p>
      <p>Hattas tvrdí, že Nitra musí nájsť spôsob, ako zvýšiť svoje príjmy, aby dokázala zabezpečiť všetky služby, ktoré momentálne svojim obyvateľom poskytuje. „To zvýšenie sa minimálne dotkne fyzických osôb, naopak viac to pocítia právnické osoby. V prípade zvýšenia dane z nehnuteľností si ľudia žijúci v bytoch za štvorcový meter na rok priplatia o približne 0,11 eura viac. Pri bežnej rodine teda stúpnu výdaje len na 60 centov na mesiac na osobu. Pri smetnom je tu zvýšenie o 42 centov na osobu," vysvetlil Hattas.</p>
      <h3>Martin a Banská Bystrica</h3>
      <p>Hovorkyňa Banskej Bystrice Dominika Mojžišová pre portál vyhlásila, že mesto muselo zvýšiť dane ľuďom aj pre zavedenie rekreačných poukazov z dielne SNS či dvíhanie platov vo verejnej správe. Spomenula aj tzv. chodníkovú novelu, ktorá odbremeňuje obyvateľov a podnikateľov od starostlivosti o chodníky. Tým pádom sa samospráve zvýšia náklady na zimnú prevádzku.</p>
      <p>V Martine, ako aj v Banskej Bystrici pristúpili k miernemu navyšovaniu sadzieb. Majitelia trojizbového bytu s rozlohou 70 metrov štvorcových zaplatia v metropole Turca len o necelých 20 percent viac (20,3 eura) a v Banskej Bystrici o vyše 50 percent (35 eur).</p>
      <h3>Trnava</h3>
      <p>Nová sadzba za byty, domy a garáže by mala zo súčasného 0,35 eura za štvorcový meter vzrásť na jedno euro a pri priestoroch na podnikanie z 3,50 eura na 5 eur. Pre mestskú pokladnicu by to znamenalo zvýšenie príjmov podľa hovorkyne Veroniky Majtánovej o 3,7 milióna eur, pri celkovom očakávanom príjme z tejto dane 11 miliónov eur. Rozhodnúť o zmenách majú mestskí poslanci 3. decembra.</p>
      <p>"Komunikujeme aj s ostatnými mestami v Únii miest Slovenska a dnes je už jasné, že zvyšovaniu miestnych daní sa nevyhne väčšina slovenských samospráv. Na rozdiel od iných miest však Trnava garantuje, že všetky zdroje, ktoré zvýšenie daní prinesie, budú investované späť do mesta, čiže do škôl, vnútroblokov, mobility a cestnej infraštruktúry, dostupných športovísk a rekonštrukcií verejných priestorov," uviedol primátor Trnavy Peter Bročka.</p>
      <p>Výška dane z nehnuteľností sa naposledy upravovala v Trnave v roku 2012. Po zavedení novej sadzby od roku 2020 by vlastník za dvojizbový byt (zhruba 55 m2) mal zaplatiť 55 eur namiesto doterajších 19,25 eura. Pri štvorizbovom byte (90 m2) namiesto 31,5 eura sumu 90 eur. "Obyvatelia rodinných domov budú za prízemný dom (s výmerou zhruba 80 m2) po schválení všeobecne záväzného nariadenia platiť daň 80 eur, za dom s dvomi podlažiami bude výška dane 96 eur," uviedla hovorkyňa.</p>
      <p>Zvyšovanie daní avizovali už aj menšie okresné mestá ako napríklad Kremnica alebo Skalica.</p>
    </article>
  </body>
</html>