<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/mecenas-koupil-v-drazbe-veci-nacistu-a-dal-je-zidum-nechci-a/r~8af086060f7011ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T10:45:44+00:00"/>
    <meta property="og:title" content="Mecenáš vydražil věci nacistů a věnoval je Židům. Nechci, aby byly zneužité, popsal"/>
    <meta property="og:description" content="Předměty nacistů, které před týdnem vydražila bavorská aukční síň, zakoupil švýcarsko-libanonský obchodník Abdallah Chatila."/>
  </head>
  <body>
    <article>
      <h1>Mecenáš vydražil věci nacistů a věnoval je Židům. Nechci, aby byly zneužité, popsal</h1>
      <address>
        <time datetime="2019-11-25T10:45:44+00:00">25 Nov 2019, 10:45</time>
      </address>
      <p>Dražbu organizace evropských <a href="https://zpravy.aktualne.cz/zide/l~2ad067f8ca2211e3b3cb002590604f2e/">Židů</a> tvrdě kritizovala. Síň Hermann Historica nabízela například <a href="https://www.aktualne.cz/wiki/zahranici/adolf-hitler/r~i:wiki:2976/">Hitlerův</a> skládací cylindr, který měl pozdější vůdce na hlavě v roce 1933, když se stal kancléřem Německé říše, nebo architektonické skici, které načrtl. Draženy byly i předměty z majetku Hitlerovy dlouholeté milenky a posléze manželky Evy Braunové, dopis s podpisem zastupujícího říšského protektora v Protektorátu Čechy a Morava Reinharda Heydricha nebo páska označující příslušníka slovenské polovojenské organizace Hlinkova garda.</p>
      <p>Chatila, který zbohatl díky obchodům s diamanty a nemovitostmi, v rozhovoru se švýcarským nedělníkem Le Matin Dimanche řekl, že chtěl předměty z kritizované aukce koupit, aby nemohly být využívány k neonacistické propagandě. "Můj postoj je naprosto nepolitický a neutrální," uvedl.</p>
      <p>V dražbě utratil přes 600 000 eur (přes 15,3 milionu korun), za což mimo jiné získal zmíněný cylindr, limitované vydání Hitlerova ideologického díla Mein Kampf nebo psací stroj, který ve vůdcově kanceláři používala Hitlerova sekretářka Traudl Jungeová.</p>
      <p>"Takový ušlechtilý čin laskavosti, velkorysosti a solidárnosti nás v tomto cynickém světě ohromil," uvedl Margolin. Rabín poznamenal, že obchodník předvedl pozoruhodnou ukázku mravního přesvědčení a pochopení. "Osobně jsem hovořil s panem Chatilou jménem naší organizace, našich členů a stovek komunit, které zastupujeme, abych mu vyjádřil naše srdečné poděkování za nezištnost a za tento významný čin," sdělil.</p>
      <p>Margolin dodal, že Chatilu také pozval na návštěvu někdejšího nacistického vyhlazovacího tábora v Osvětimi, kterou EJA v lednu organizuje pro stovku evropských zákonodárců. EJA plánuje, že obchodníka zde za jeho dobročinnost ocení.</p>
      <p>Margolin se dražbu snažil zastavit a upozorňoval na to, že během nacistické hrůzovlády zahynulo šest milionů evropských Židů. Aukční síň kritiku odmítla a poznamenala, že největší část zákazníků tvoří muzea a soukromí sběratelé.</p>
    </article>
  </body>
</html>