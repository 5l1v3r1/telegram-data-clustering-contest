<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/arahamiya-dozvoliv-ukrajincyam-koristuvatis-vodafone-yakiy-teper-ne-rosiyskiy-642227.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T10:25:13+00:00"/>
    <meta property="og:title" content="Арахамія дозволив українцям користуватись Vodafone, який тепер «не російський»"/>
    <meta property="og:description" content="МТС піде з українського телеком-ринку, продавши «Vodafone Україна» за $734 млн"/>
  </head>
  <body>
    <article>
      <h1>Арахамія дозволив українцям користуватись Vodafone, який тепер «не російський»</h1>
      <address>
        <time datetime="2019-11-25T10:25:13+00:00">25 Nov 2019, 10:25</time>
      </address>
      <h4>МТС піде з українського телеком-ринку, продавши «Vodafone Україна» за $734 млн</h4>
      <p>Після продажу МТС (Росія) азербайджанській телекомунікаційній компанії Bakcell мобільного оператора «Vodafone Україна» він стане єдиним мобільним оператором в Україні без російського капіталу, вважає глава фракції «Слуга народу» Давид Арахамія. І тому, на його думку, «тепер ним можна користуватися».</p>
      <p>«Перша угода за 90 днів - $734 млн і мінус один російський оператор зв'язку в країні. Тепер можна користуватися Vodafone. Єдиний мобільний оператор в країні без російського капіталу», - написав він у понеділок у соцмережах.</p>
      <p>Арахамія також анонсував ще три великі угоди, однак не назвав компаній-учасників.</p>
      <p>«У пайплайні ще три угоди загальною вартістю $1,4 млрд. Не впевнений, що встигнемо закрити в цьому році, але не перемикайтеся», - зазначив нардеп.</p>
      <figure>
        <img src="https://glavcom.ua/img/forall/users/49/4975/screenshot_3_09.jpg"/>
      </figure>
      <p>ПАТ «МТС» підписало з компанією ТОВ Telco Solutions and Investments (підконтрольна азербайджанській телекомунікаційній компанії Bakcell, яка входить до групи компаній NEQSOL Holding) юридично зобов'язальну угоду про продаж її телекомунікаційного бізнесу в Україні.</p>
      <p>Акціонери російської компанії за підсумками угоди отримають спецдивіденди.</p>
      <p>Як зазначено в повідомленні NEQSOL, у рамках угоди МТС через свою 100-відсотково дочірню компанію Allegretto Holding S.a.r.l. (Люксембург) продає 100% частку в компанії Preludium B.V. (Нідерланди), єдиному акціонері ПрАТ «ВФ Україна» (ТМ «Vodafone Україна»), за $734 млн, у т.ч. відкладений платіж на суму близько $84 млн.</p>
      <p>Купівля компанії в Україні фінансується переважно за рахунок ресурсів від міжнародних фінансових структур.</p>
      <p>«Зміна власника не вплине на операційну діяльність «Vodafone Україна». Компанія продовжить надавати послуги під брендом Vodafone і виконувати всі зобов'язання перед співробітниками, клієнтами та партнерами», - наголошують у NEQSOL.</p>
      <p>Передання акцій відбудеться найближчим часом.</p>
      <p>«Компанія продовжить надавати послуги під брендом Vodafone. Усі тарифні плани, послуги та сервіси, а також договори й інші зобов'язання компанії є актуальними та продовжують діяти», - повідомили в пресслужбі «Vodafone Україна», пише <a href="https://ua.interfax.com.ua/news/telecom/626575.html">«Інтерфакс-Україна»</a>.</p>
      <p>Мобільний оператор також підтвердив інформацію про те, що зміна власника не вплине на його операційну діяльність, надання послуг клієнтам, взаємодію з партнерами, постачальниками та контрагентами.</p>
      <related>
        <a href="https://glavcom.ua/news/arahamiya-pide-na-dopit-v-nabu-641621.html"/>
        <a href="https://glavcom.ua/news/skandal-zi-zvaltuvannyam-arahamiya-zayaviv-shcho-ivanisov-maje-sklasti-mandat-641544.html"/>
        <a href="https://glavcom.ua/world/hitech/antimonopolniy-komitet-dozvoliv-azerbaydzhanskiy-kompaniji-pridbati-vodafone-ukrajina-634922.html"/>
      </related>
    </article>
  </body>
</html>