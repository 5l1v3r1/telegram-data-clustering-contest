<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419159"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T10:59:00+00:00"/>
    <meta property="og:title" content="הסכם קיבוצי למשגיחי הכשרות בפ&quot;ת"/>
    <meta property="og:description" content="ההסתדרות והנהלת &quot;כפל&quot; חתמו על הסכם המסדיר לראשונה את תנאי העסקתם של כ-90 משגיחי הכשרות המועסקים מטעם החברה בעיר פתח תקווה."/>
  </head>
  <body>
    <article>
      <h1>הסכם קיבוצי למשגיחי הכשרות בפ"ת</h1>
      <address><time datetime="2019-11-25T10:59:00+00:00">25 Nov 2019, 10:59</time> by <a rel="author">ערוץ 7</a></address>
      <p>ההסתדרות וחברת "כפל" – כשרות לפתח תקווה, חתמו על הסכם קיבוצי המסדיר לראשונה את תנאי העסקתם של עובדים בחברה לניהול כשרות.</p>
      <p>ההסכם נחתם ברקע לפסיקת בג"ץ האוסרת העסקה ישירה של משגיחי כשרות על ידי בתי העסק. בעקבות הבג"ץ תלויה ועומדת הסדרה ארצית שהליכי החקיקה בעניינה טרם הושלמו.</p>
      <p>ההסכם שנחתם היום בהובלת ההסתדרות, ויחול על כ-90 משגיחי כשרות בפתח תקווה, עשוי להוות דוגמא טובה להסדר שמיטיב עם זכויות העובדים לקראת ההסדרה הארצית.</p>
      <p>המו"מ להסכם נערך בהובלת סגן יו"ר האגף לאיגוד מקצועי רפי מסט, יו"ר ההסתדרות במרחב פתח תקווה גיורא נחום, יו"ר החטיבה החרדית בהסתדרות רפי מלאכי, מזכיר האיגוד המקצועי מהמרחב שרון קרופרו, יו"ר ועד המשגיחים הארצי הרב יניב שפירא וחבר הוועד עובדיה צדוק.</p>
      <p>הליווי המשפטי להסכם ניתן על ידי עו"ד תהילה בנישו סגנית ראש הלשכה המשפטית באגף לאיגוד מקצועי. ההסכם נחתם מול יו"ר דירקטוריון "כפל" שמעון שלום, מנהל התפעול צחי אינדיק ובנוכחות נציג המועצה הדתית פתח תקווה.</p>
      <p>ההסכם מקנה למשגיחי הכשרות ביטחון תעסוקתי ומבטיח כי כפל תחויב לספק למשגיח כשרות בית עסק אחר להשגחה, במקום בית עסק שנסגר או שנשללה ממנו תעודת כשרות. שכרו של משגיח כשרות לפי ההסכם יעמוד על 45 שקל לשעה, כאשר משכורת מינימום למשרה מלאה תעמוד על 7,290 שקל.</p>
      <p>במסגרת ההסכם יזכו העובדים להטבות נוספות: קרן השתלמות תיפתח לכל עובד קבוע (אחרי 12 חודשי העסקה); דמי הבראה יהיו בגובה 420 שקל ליום; שי לחג בסך 400 שקל יחולק בפסח ובראש השנה; תגדל מכסת ימי החופשה; יינתנו חופשות מיוחדות לנישואי עובד ואירועים משפחתיים שונים, תשלום ימי מחלה יהיה של 100% מהיום השני.</p>
      <p>כמו כן, החברה תקצה 500 שקל בשנה לכל לעובד במשרה מלאה לטובת פעילויות רווחה וכן תקצה שעות לטובת פעילות הוועד.</p>
      <p>ההסכם מסדיר אפשרות לערוך שינויים ארגוניים, כך שמשגיחים ישובצו לאזורי השגחה קבועים במקום להיות צמודים לבתי עסק בודדים שאינם בהכרח סמוכים, עם אפשרות לניוד בהיוועצות עם הוועד לבית עסק סמוך.</p>
      <p>פיטורים הלכתיים לפי דרישת רב העיר יערכו רק לאחר שימוע בנוכחות נציגי הוועד ולחברת כפל לא תוכל לעמוד האפשרות לפטר עובד אם לא התקבל מכתב מנומק של הרב בעניין החלטה לפיטורים.</p>
      <p>פיטורי אי התאמה ומסיבות משמעתיות ייערכו בתיאום עם נציגות העובדים. זאת ועוד, ההסכם יאפשר ל-30 עובדים לפרוש בהסכמה, תוך קבלת תנאים מיטיבים הכוללים פיצויי פרישה של 200% על תקופת העבודה בכפל.</p>
      <p>יו"ר ההסתדרות ארנון בר-דוד ברך על החתימה, "אני מברך את עובדי החטיבה החרדית בהסתדרות, את ועד המשגיחים ואת כל מי שעמל במהלך המו"מ על חתימת ההסכם. ההסתדרות היא בית לכל העובדים בישראל, מכל מקומות העבודה ומכל המגזרים".</p>
      <p>יו"ר החטיבה החרדית בהסתדרות רפי מלאכי הוסיף, "הסכם אחר הסכם ההסתדרות ממשיכה בהיסטוריה במגזר החרדי עם הסדרת תנאי העסקתם של עובדים מסקטורים וממקומות עבודה נוספים במגזר. משגיחי הכשרות עושים עבודת קודש וראויים לכל מילות ההערכה ואני מברך על חתימת ההסכם אשר יאפשר להם להתפרנס באופן מכובד ומתגמל יותר".</p>
      <p>יו"ר ועד המשגיחים הארצי הרב יניב שפירא הדגיש לאחר החתימה, "משגיחי הכשרות עושים מלאכתם בקודש לשם שמים, והגיע הזמן שהדבר יבוא לידי ביטוי בהעסקה הוגנת, מכבדת ולא מנצלת. מפתח תקווה יוצאת היום תקווה חדשה לעולם הכשרות, שמוכיחה כי במאבק בלתי מתפשר המשגיחים הצליחו לדאוג בפעם הראשונה לא רק לאחרים, אלא גם לעצמם ולמשפחותיהם. אין לי ספק שההצלחה הזו תביא בראש ובראשונה, לחיזוק חומת הכשרות באופן שמשגיחים יראי שמים ואיכותיים יראו במקצוע את עתידם בלי להיות כל הזמן במלחמת הישרדות".</p>
    </article>
  </body>
</html>