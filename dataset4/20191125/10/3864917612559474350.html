<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824785-ukrainki-belgii-dopomogli-mamisiroti-z-nemovlam-zi-lvivsini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:27:00+00:00"/>
    <meta property="og:title" content="Українки Бельгії допомогли мамі-сироті з немовлям зі Львівщини"/>
    <meta property="og:description" content="Об’єднання українок у Бельгії (ОУБ) зібрало та передало допомогу Тетяні Кузик та її маленькій донечці, які проживають у притулку м. Дрогобич."/>
  </head>
  <body>
    <article>
      <h1>Українки Бельгії допомогли мамі-сироті з немовлям зі Львівщини</h1>
      <h2>Об’єднання українок у Бельгії (ОУБ) зібрало та передало допомогу Тетяні Кузик та її маленькій донечці, які проживають у притулку м. Дрогобич.</h2>
      <address>
        <time datetime="2019-11-25T10:27:00+00:00">25 Nov 2019, 10:27</time>
      </address>
      <p>Про це написала у <a href="https://www.facebook.com/groups/oub.belgium/permalink/2560307767355558/">Facebook </a>голова Об'єднання українок Бельгії (ОУБ) Наталія Осташ.</p>
      <p>«Звітую про нашу допомогу Тані Кузик і пересилаю її повідомлення. Дякую всім, хто долучився!», - написала Наталія Осташ.</p>
      <figure>
        <img src="https://static.ukrinform.com/photos/2019_11/1574681033-808.jpg"/>
      </figure>
      <p>У листі Тетяна Кузик, зокрема, щиро дякуює за небайдужість усім, хто допоміг їй та її дитині. «Від усього серця бажаю вам та вашим родинам Божого благословення, здоров’я та достатку. Хай Господь сторицею віддячить за вашу доброту, підтримку і за частку душі, яку ви подарували мені та моїй донечці. Нам все дуже сподобалося!! Ваша допомога була дуже потрібна, я вже не почуваюся такою самотньою, я знаю, що добрих людей є багато. Бажаю вам щасливого Нового року і веселих Різдвяних свят!», - написала Тетяна Кузик.</p>
      <figure>
        <img src="https://static.ukrinform.com/photos/2019_11/1574681034-923.jpg"/>
      </figure>
      <p>Вона зазначила у листі, що отримала одяг і взуття для неї та донечки, сумку й парфуми, крем, іграшки, дитяче харчування та 50 Евро, шампунь і миючі засоби, памперси.</p>
      <figure>
        <img src="https://static.ukrinform.com/photos/2019_11/1574681035-579.jpg"/>
      </figure>
      <p>Наталія Осташ на початку листопада написала <a href="https://www.facebook.com/groups/oub.belgium/permalink/2521148707938131/">допис </a>у соцмережі, в якому зазначила, що до неї звернулися волонтери зі Львова з проханням допомогти дитячими речами молодій мамі-сироті Тетяні Кузик, яка проживає в притулку м. Дрогобич разом з 7-місячною донечкою. Сама Тетяна є вихованкою дитячого будинку для дітей-сиріт міста Червоноград.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2823605-mikolajciki-z-portugalii-nadislali-125-solodkih-naboriv-ditamsirotam-v-luganskij-oblasti.html">"Миколайчики" з Португалії надіслали 125 солодких наборів дітям-сиротам в Луганській області</a>
      </blockquote>
      <figure>
        <img src="https://static.ukrinform.com/photos/2019_11/1574681034-890.jpg"/>
      </figure>
      <p>В ОУБ планують після Нового року зібрати ще передачу з допомогою для Тетяни та її донечки.</p>
      <p>
        <i>Фото: Natalia Ostach</i>
      </p>
    </article>
  </body>
</html>