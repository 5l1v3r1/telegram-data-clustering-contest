<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Francuski-premijer-predstavio-mjere-za-sprecavanje-nasilja-nad-zenama/570368?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T10:47:15+00:00"/>
    <meta property="og:title" content="Francuski premijer predstavio mjere za sprečavanje nasilja nad ženama"/>
    <meta property="og:description" content="PARIZ - Premijer Francuske Eduar Filip predstavio je danas niz mjera sa ciljem sprečavanja nasilja u porodici nad ženama sa smrtnim ishodom, pojave koju je francuski predsjednik Emanuel Makron nazvao &quot;sramotom Francuske&quot;."/>
  </head>
  <body>
    <article>
      <h1>Francuski premijer predstavio mjere za sprečavanje nasilja nad ženama</h1>
      <address><time datetime="2019-11-25T10:47:15+00:00">25 Nov 2019, 10:47</time> by <a rel="author">Srna</a></address>
      <p>PARIZ - Premijer Francuske Eduar Filip predstavio je danas niz mjera sa ciljem sprečavanja nasilja u porodici nad ženama sa smrtnim ishodom, pojave koju je francuski predsjednik Emanuel Makron nazvao "sramotom Francuske".</p>
      <p>Filip je nakon deset sedmica konsultacija na temu nasilja u porodici izjavio da će francuski zakon biti dopunjen tako da se uzme u obzir da su psihološki oblici zlostavljanja često uvod u fizičko nasilje.</p>
      <p>On je rekao da će mjere pomoći da se "bolje definiše" pojam nasilja u porodici u francuskom zakonu.</p>
      <p>Filip je istakao da će novim mjerama da kao otežavajuća okolnost biti smatrano samoubistvo žrtve, ukoliko predstavlja ishod maltretiranja, javio je "Frans 24".</p>
      <p>Premijer je obećao da će biti zaplijenjeno oružje od nasilnih supružnika i da će obuka policajaca biti bolja, kao dio mjera koje će koštati nekoliko miliona evra, sa ciljem smanjenja broja žena koje su ubili njihovi partneri.</p>
      <p>Druge mjere uključuju obezbjeđivanje 1.000 novih mjesta u skloništima za žrtve nasilja i proširenje upotrebe elektronskih narukvica koje sprečavaju prestupnike da dođu do svojih žrtava.</p>
      <p>Uvođenje novih mjera, koje je usklađeno sa Međunarodnim danom eliminisanja nasilja nad ženama, uslijedilo je dva dana nakon što je nekoliko desetina hiljada demonstranata marširalo Parizom tražeći da se nacija probudi i da Vlada više ulaže u rješavanje ovog problema.</p>
      <p>U Francuskoj u prosjeku svaka tri dana umre jedna žena zbog nasilja u porodici. Zvaničnici Vlade kažu da je prošle godine ubijena 121 žena, a AFP je prenio da je u ovoj godini ubijeno 116 žena.</p>
    </article>
  </body>
</html>