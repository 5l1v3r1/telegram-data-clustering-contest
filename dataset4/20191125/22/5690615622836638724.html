<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837786-na-luganschini-zasudili-cholovika-scho-vkhodiv-do-lav-narodnoyi-militsiyi-lnr"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T22:54:00+00:00"/>
    <meta property="og:title" content="На Луганщині засудили чоловіка, що входив до лав &quot;народної міліції ЛНР&quot;"/>
    <meta property="og:description" content="КИЇВ. 25 листопада. УНН. На Луганщині особу, яка співпрацювала з терористами так званої “Луганської народної республіки”, засуджено до 8 років …"/>
  </head>
  <body>
    <article>
      <h1>На Луганщині засудили чоловіка, що входив до лав "народної міліції ЛНР"</h1>
      <address><time datetime="2019-11-25T22:54:00+00:00">25 Nov 2019, 22:54</time> by <a rel="author">Ілля Нежигай</a></address>
      <p><b>КИЇВ. 25 листопада. УНН.</b> На Луганщині особу, яка співпрацювала з терористами так званої “Луганської народної республіки”, засуджено до 8 років позбавлення волі. Про це повідомляє пресцентр прокуратури Луганської області, передає <b>УНН</b>.</p>
      <p>“Сватівським районним судом мешканця Луганської області визнано винним у вчиненні злочинів, передбачених ч. 1 ст. 258-3 (участь у терористичній організації), ч. 2 ст. 110 (посягання на територіальну цілісність і недоторканність України) КК України”, — йдеться у повідомленні.</p>
      <p>За матеріалами слідства, з квітня 2015 року вказана особа несла службу в лавах “народної міліції ЛНР”, а саме збирала та передавала інформацію щодо місць дислокації підрозділів Збройних Сил України в “окремому батальйоні звְ’язку” з метою заподіяння шкоди територіальній цілісності України. Крім того, упродовж 2016-2019 років він забезпечував пропускний режим на окупаційному посту “Ізварине” у складі так званого “державного митного комітету” терористичної організації “ЛНР”. Останній відповідав за безперешкодне ввезення з Російської Федерації техніки та засобів ураження, за допомогою яких ведеться збройний спротив силам АТО/ООС, а також здійснював контроль перевезень на тимчасово окупованих територіях Луганської області через закриті українські пункти пропуску.</p>
      <p>“Учасник терористичної організації „ЛНР“ перебував у розшуку та був затриманий працівниками СБУ спільно з Державною прикордонною службою України у вересні 2019 року”, — йдеться у повідомленні.</p>
      <p>“Оскільки обвинувачений сприяв слідству та викривав інших співучасників, з урахуванням позиції прокурора у кримінальному провадженні суд призначив останньому покарання у вигляді позбавлення волі строком на 8 років”, — резюмували у пресцентрі.</p>
      <p>Нагадаємо, на Донбасі судитимуть прикордонника, який працював на <a href="https://www.unn.com.ua/uk/news/1837618-na-donbasi-suditimut-prikordonnika-yakiy-pratsyuvav-na-narodnu-militsiyu-lnr">"народну міліцію ЛНР".</a></p>
    </article>
  </body>
</html>