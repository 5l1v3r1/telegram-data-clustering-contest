<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715224-dyskolh-h-katastash-sth-rodo-katerreyse-h-gefyra-sto-charaki.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T22:19:00+00:00"/>
    <meta property="og:title" content="Δύσκολη η κατάσταση στη Ρόδο: Κατέρρευσε η γέφυρα στο Χαράκι"/>
    <meta property="og:description" content="Η κακοκαιρία Γηρυόνης έχει προκαλέσει πολλά προβλήματα στη Ρόδο καθώς οι δρόμοι έχουν μετατραπεί σε χείμαρρους ενώ κατέρρευσε η γέφυρα στο Χαράκι, επί της Εθνικής"/>
  </head>
  <body>
    <article>
      <h1>Δύσκολη η κατάσταση στη Ρόδο: Κατέρρευσε η γέφυρα στο Χαράκι</h1>
      <address>
        <time datetime="2019-11-25T22:19:00+00:00">25 Nov 2019, 22:19</time>
      </address>
      <p>Η κακοκαιρία Γηρυόνης έχει προκαλέσει πολλά προβλήματα στη Ρόδο καθώς οι δρόμοι έχουν μετατραπεί σε χείμαρρους ενώ κατέρρευσε η γέφυρα στο Χαράκι, επί της Εθνικής Οδού Ρόδου-Λίνδου.</p>
      <p>Τα ακραία καιρικά φαινόμενα που έχει φέρει ο “Γηρυόνης” συνεχίζονται στη Ρόδο και είχαν μεταξύ άλλων ως αποτέλεσμα να μην αντέξει η γέφυρα του ποταμού Μάκκαρη στην περιοχή του Χαρακίου, το τμήμα της οποίας επί της εθνικής οδού Ρόδου – Λίνδου είχε κλείσει τις προηγούμενες ημέρες, καθώς είχε χαρακτηριστεί πλέον ως κατεστραμμένη.</p>
      <p>Και όπως φάνηκε λίγες ημέρες μετά, η πολύωρη σημερινή βροχόπτωση που έφερε ο “Γηρυόνης” και τα ορμητικά νερά που γέμισε το συγκεκριμένο ποτάμι, είχαν ως αποτέλεσμα να καταρρεύσει η συγκεκριμένη γέφυρα.</p>
      <p>Πιο συγκεκριμένα σύμφωνα με τα όσα έχουν γίνει γνωστά «δίπλωσε στη μέση» το δεύτερο τμήμα της γέφυρας από την πλευρά του κυκλικού κόμβου της Μαλώνας.Μιλώντας στη «Ροδιακή» ο πρόεδρος της Κοινότητας Μαλώνας κ. Νεκτάριος Μουστακέλλης, τόνισε πως «είναι πραγματικά ανατριχιαστικές οι εικόνες, ευτυχώς που έκλεισε έγκαιρα η γέφυρα και δεν θρηνήσαμε θύματα».</p>
      <p>Ο κ. Μουστακέλλης μάλιστα τόνισε και τον καλό συντονισμό που υπήρξε σήμερα για να μην υπάρξουν προβλήματα: «Μεριμνήσαμε έγκαιρα σήμερα ώστε να κλείσει για ένα τρίωρο και η γέφυρα του Πλατανερού που περνάει μέσα από την Μαλώνα, απ’ όπου διεξάγεται πλέον η κυκλοφορία με τις παρακαμπτήριες οδούς. Ευτυχώς όλα πήγαν καλά και πλέον έχει τεθεί ξανά στην κυκλοφορία, γιατί είχε κόψει το νησί στα δύο».</p>
      <p>
        <b>Είχε κοπεί το νησί στα δύο λόγω της υπερχείλισης του ποταμού στη Μαλώνα</b>
      </p>
      <p>Λόγω της έντονης κακοκαιρίας που επικρατεί από τα ξημερώματα κυρίως στο νησί, η συγκεκριμένη γέφυρα γέμισε για πρώτη φορά τα τελευταία είκοσι χρόνια με νερό, όπως εξήγησαν μιλώντας στη «Ροδιακή» οι κάτοικοι της περιοχής.</p>
      <p>Τα ορμητικά νερά στη συγκεκριμένη γέφυρα καθιστούσαν απαγορευτική την κυκλοφορία των οχημάτων, στον μοναδικό δρόμο που έχει απομείνει να συνδέει τη Μαλώνα με τα Μάσαρη και κατ’ επέκταση με ολόκληρη τη Νότια Ρόδο.</p>
    </article>
  </body>
</html>