<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/politics/news_1768564"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T22:06:51+00:00"/>
    <meta property="og:title" content="ลุ้นอีก 26 พ.ย. ศาลฎีกาตัดสิน ‘เบญจา หลุยเจริญ’ ช่วยโอ๊ค-เอม เลี่ยงภาษีขายหุ้นชินฯ"/>
    <meta property="og:description" content="ผู้สื่อข่าวรายงานว่า ในเวลา 10.00 น. วันที่ 26 พฤศจิกายนี้ ศาลอาญาคดีทุจริตและประพฤติมิชอบกลาง ได้กำหนดนัดอ่านคำพิพากษาศาลฎีกา คดีที่คณะกรรมการป้องกันและปราบปรามการทุจริตแห่งชาติ(ป.ป.ช.) ยื่นฟ้อง 1.นางเบญจา หลุยเจริญ อดีตรัฐมนตรีช่วยว่าการกระทรวงการคลัง สมัยรัฐบาลน.ส.ยิ่งลักษณ์ ชินวัตร 2.น.ส.จำรัส แหยมสร้อยทอง อดีตผู้อำนวยการสำนักกฎหมาย, 3.น.ส.โมรีรัตน์ บุญญาศิริ อดีตผู้อำนวยการสำนักกฎหมาย, 4.นายกริช วิปุลานุสาสน์ ผู้อำนวยการสำนักกฎหมาย กรมสรรพากร และ 5.น.ส.ปราณี เวชพฤกษ์พิทักษ์ คนใกล้ชิดเลขานุการส่วนตัวของคุณหญิงพจมาน ณ ป้อมเพชร อดีตภริยานายทักษิณ ชินวัตร อดีตนายกรัฐมนตรี ในความผิดร่วมกันปฏิบัติหน้าที่โดยมิชอบ ตามประมวลกฎหมายอาญา มาตรา 157 และมาตรา 83 ในการประเมินภาษีเอื้อประโยชน์ไม่ให้ นายพานทองแท้ ชินวัตร หรือ โอ๊ค น.ส.พินทองทา คุณากรวงศ์ หรือ เอม บุตรชาย และบุตรสาว นายทักษิณ ต้องเสียภาษีอากรหรือเสียภาษีน้อยกว่า จากกรณีซื้อหุ้นบริษัทชินคอร์ปอเรชั่น จำกัด เมื่อปี 2549 โดยศาลอุทธรณ์มีคำพิพากษายืนตามศาลชั้นต้นให้ลงโทษจำคุกจำเลยที่ 1-4 คนละ 3 ปี และจำคุกจำเลยที่ 5 เป็นเวลา 2 ปี โดยไม่รอลงอาญา ซึ่งจำเลยได้ขอประกันตัว…"/>
  </head>
  <body>
    <article>
      <h1>ลุ้นอีก 26 พ.ย. ศาลฎีกาตัดสิน ‘เบญจา หลุยเจริญ’ ช่วยโอ๊ค-เอม เลี่ยงภาษีขายหุ้นชินฯ</h1>
      <address><time datetime="2019-11-25T22:06:51+00:00">25 Nov 2019, 22:06</time> by <a rel="author">matichon</a></address>
      <p>ผู้สื่อข่าวรายงานว่า ในเวลา 10.00 น. วันที่ 26 พฤศจิกายนี้ ศาลอาญาคดีทุจริตและประพฤติมิชอบกลาง ได้กำหนดนัดอ่านคำพิพากษาศาลฎีกา คดีที่คณะกรรมการป้องกันและปราบปรามการทุจริตแห่งชาติ(ป.ป.ช.) ยื่นฟ้อง 1.นางเบญจา หลุยเจริญ อดีตรัฐมนตรีช่วยว่าการกระทรวงการคลัง สมัยรัฐบาลน.ส.ยิ่งลักษณ์ ชินวัตร<br/>2.น.ส.จำรัส แหยมสร้อยทอง อดีตผู้อำนวยการสำนักกฎหมาย, 3.น.ส.โมรีรัตน์ บุญญาศิริ อดีตผู้อำนวยการสำนักกฎหมาย, 4.นายกริช วิปุลานุสาสน์ ผู้อำนวยการสำนักกฎหมาย กรมสรรพากร และ 5.น.ส.ปราณี เวชพฤกษ์พิทักษ์ คนใกล้ชิดเลขานุการส่วนตัวของคุณหญิงพจมาน ณ ป้อมเพชร อดีตภริยานายทักษิณ ชินวัตร อดีตนายกรัฐมนตรี ในความผิดร่วมกันปฏิบัติหน้าที่โดยมิชอบ ตามประมวลกฎหมายอาญา มาตรา 157 และมาตรา 83 ในการประเมินภาษีเอื้อประโยชน์ไม่ให้ นายพานทองแท้ ชินวัตร หรือ โอ๊ค น.ส.พินทองทา คุณากรวงศ์ หรือ เอม บุตรชาย และบุตรสาว นายทักษิณ ต้องเสียภาษีอากรหรือเสียภาษีน้อยกว่า จากกรณีซื้อหุ้นบริษัทชินคอร์ปอเรชั่น จำกัด เมื่อปี 2549 โดยศาลอุทธรณ์มีคำพิพากษายืนตามศาลชั้นต้นให้ลงโทษจำคุกจำเลยที่ 1-4 คนละ 3 ปี และจำคุกจำเลยที่ 5 เป็นเวลา 2 ปี โดยไม่รอลงอาญา ซึ่งจำเลยได้ขอประกันตัว ในวงเงินคนละ 5 แสนบาท เพื่อสู้คดีในชั้นศาลฎีกา</p>
      <p>สำหรับคดีดังกล่าวเริ่มจาก เมื่อวันที่ 3 ธันวาคม 2558 สำนักงานคณะกรรมการป้องกันและปราบรามการทุจริตแห่งชาติ (ป.ป.ช.) เป็นโจทก์ยื่นฟ้องต่อศาลอาญา แผนกคดีทุจริตและประพฤติมิชอบเองโดยไม่ผ่านอัยการสูงสุด กล่าวหานางเบญจา หลุยเจริญ กับพวก รวม 5 คน เป็นจำเลย ร่วมกันปฏิบัติหน้าที่โดยมิชอบ วินิจฉัยว่านายพานทองแท้และนางสาวพินทองทา ชินวัตร ไม่ต้องเสียภาษีอากร กรณีซื้อหุ้นชินคอร์ปฯ เมื่อปี 2549 คนละ 164 ล้านหุ้น ในราคาพาร์หุ้นละ 1 บาท ขณะที่ราคาหุ้นในตลาด ณ ขณะนั้นอยู่ที่ 49.25 บาท ทั้งๆ ที่ข้อเท็จจริง นายพานทองแท้และนางสาวพินทองทา ชินวัตร ถือเป็นผู้ได้รับเงินพึงประเมินตามมาตรา 39 แห่งประมวลรัษฎากร มีหน้าที่ต้องนำส่วนต่างของราคาหุ้นคนละ 7,941.95 ล้านบาท ซึ่งการกระทำดังกล่าว ทำให้กรมสรรพากร กระทรวงการคลัง และราชการเสียหาย</p>
      <p>ต่อมาวันที่ 23 กุมภาพันธ์ 2559 ศาลอาญานัดไต่สวนพยานครั้งแรก เห็นว่ามีมูลความผิดทางอาญา จึงมีคำสั่งให้ประทับคำฟ้องคดีกระทั่งวันที่ 28 กรกฎาคม 2559 ศาลอาญา นัดฟังคำพิพากษา คดีดำหมายเลข อท 43/2558 โดยตัดสินจำเลยที่ 1-4 มีความผิดฐานปฏิบัติหรือละเว้นปฏิบัติหน้าที่โดยมิชอบ ตามประมวลกฎหมายอาญามาตรา 157 และ 83 ให้จำคุกคนละ 3 ปี โดยไม่รอลงอาญา ส่วนจำเลยที่ 5 มีความผิดฐานเป็นผู้สนับสนุนเจ้าพนักงานปฏิบัติหน้าที่มิชอบ ตามประมวลกฎหมายอาญามาตรา 157 และ 86 มีโทษ 2 ใน 3 จึงสั่งให้จำคุก 2 ปี โดยไม่รอการลงอาญาเช่นกัน ทั้งนี้ จำเลยทั้ง 4 ได้นำหนังสือรับรองการช่วยเหลือเจ้าหน้าที่ที่ต้องหาคดีของกรมสรรพากรวงเงินไม่เกิน 420,000 บาท ส่วนจำเลยที่ 5 ยื่นหลักทรัพย์เป็นเงินสด 300,000 บาท เป็นหลักทรัพย์ค้ำประกัน เพื่อต่อสู้คดีในชั้นอุทธรณ์</p>
      <p>เมื่อวันที่ 19 ตุลาคม 2560 ศาลอุทธรณ์แผนกคดีทุจริตและประพฤติมิชอบ ได้มีคำพิพากษายืนตามศาลชั้นต้น เนื่องจากคำอุทธรณ์ของจำเลยทั้ง 5 ราย ทุกประเด็นฟังไม่ขึ้น ศาลจึงสั่งจำคุกนางเบญจาและพวกคนละ 3 ปี โดยไม่รอลงอาญา ส่วนนางสาวปราณี ศาลสั่งจำคุก 2 ปี โดยไม่รอลงอาญา<br/>ต่อมาวันที่ 20 ตุลาคม 2560 ศาลอุทธรณ์ได้อนุญาตปล่อยตัวชั่วคราวจำเลยทั้ง 5 คน ตามคำสั่งของศาลฎีกา โดยตีราคาประกันคนละ 5 แสนบาท โดยกำหนดเงื่อนไขห้ามจำเลยทั้ง 5 คน เดินทางออกนอกราชอาณาจักร พร้อมทั้งให้จำเลยทั้ง 5 คน มอบหนังสือเดินทางต่อศาลชั้นต้น และให้ศาลแจ้งสํานักงานตรวจคนเข้าเมืองทราบ</p>
    </article>
  </body>
</html>