<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/grealish-herjet-i-villa-seier/71859927"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T22:02:39+00:00"/>
    <meta property="og:title" content="Grealish herjet i Villa-seier"/>
    <meta property="og:description" content="Aston Villa var flere hakk bedre enn Newcastle og vant fortjent 2-0 på eget gress i Premier League mandag kveld."/>
  </head>
  <body>
    <article>
      <h1>Grealish herjet i Villa-seier</h1>
      <h2>Aston Villa var flere hakk bedre enn Newcastle og vant fortjent 2-0 på eget gress i Premier League mandag kveld.</h2>
      <address><time datetime="2019-11-25T22:02:39+00:00">25 Nov 2019, 22:02</time> by <a rel="author">NTB I</a></address>
      <p>Det tok tid før den første scoringen kom.</p>
      <p>1-0 satt i nota etter 31 spilte minutter. Den kom fra en suser med venstrefoten av Conor Hourihane etter et frispark fra rundt 16 meter. Ballen ble flyttet en halv meter, muren ble ikke like mye verdt og skuddet føyk inn rundt muren og inn bak Newcastles utspilte keeper Martin Dúbravka.</p>
      <p>Det var et lurt trekk av Villa.</p>
      <p>Bare fire minutter senere satt nummer to, og denne gangen var det vingen Anwar El Ghazi som scoret. Hourihane hadde innlegget omtrent fra samme posisjon som frisparket, og El Ghazi satte sin tredje for sesongen fra kloss hold. Aston Villa var presise på dødballer mot laget fra nordøst i England.</p>
      <h3>Lynraskt reagert</h3>
      <p>Slovaken Martin Dúbravka holdt Newcastle inne i kampen med en briljant reaksjonsredning på en heading fra Ezri Konsa sju minutter ut i 2. omgang. Samme Konsa var svært nær å lage selvmål etter et sleivspark av de sjeldne knappe ti minutter senere, men ballen snek seg så vidt utenfor stolpen og Villa slapp med skrekken.</p>
      <p>Aston Villas høyst fortjente 2-0-seier betyr at de klatret helt opp i ryggen på Newcastle. Med 14 poeng er Villa ett poeng bak 14.-plasserte Newcastle.</p>
      <h3>Landslagspotensial</h3>
      <p>Aston Villas Jack Grealish måtte av banen etter ni minutters spill, men heldigvis for Villa var kraftpluggen med de halvt nedrullede strømpene i stand til å fortsette kampen. Grealish er en meget god spiller, som kanskje kunne ha vært en mann for det engelske landslaget også.</p>
      <p>Grealish var grunnen til at Aston Villa fikk de to frisparkene som ga scoringer før pause. 24-åringen var en evig trussel gjennom hele kampen og banens klart beste spiller.</p>
      <p>Sunnmøringen Ørjan Håskjold Nyland satt på benken hele kampen igjennom for Aston Villa.</p>
    </article>
  </body>
</html>