<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419250"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T22:09:00+00:00"/>
    <meta property="og:title" content="הרכבת נערכת להפעלת הקו המהיר מתל אביב לירושלים"/>
    <meta property="og:description" content="בשל העבודות, תיסגר באופן זמני מסילה אחת מתוך שלוש בציר איילון ותנועת הרכבות בקו באר שבע-רעננה תופסק בין ת&quot;א ההגנה ות&quot;א סבידור."/>
  </head>
  <body>
    <article>
      <h1>הרכבת נערכת להפעלת הקו המהיר מתל אביב לירושלים</h1>
      <address><time datetime="2019-11-25T22:09:00+00:00">25 Nov 2019, 22:09</time> by <a rel="author">ערוץ 7</a></address>
      <p>רכבת ישראל ומשרד התחבורה נערכים להפעלת השירות המהיר בין ירושלים לתחנת תל אביב ההגנה בסוף השנה הנוכחית, ומקדמים את פרויקט חישמול המסילות אל תחנות ת"א השלום וסבידור מרכז.</p>
      <p>בשל העבודות, תיסגר באופן זמני מסילה אחת מתוך שלוש בציר איילון ותנועת הרכבות בקו באר שבע-אשקלון-ראשל"צ משה דיין-רעננה תופסק בין תחנות ת"א ההגנה ות"א סבידור מרכז.</p>
      <p>רכבות בקו זה יתחילו ויסיימו את נסיעתן מדרום בתחנות יבנה מערב ות"א ההגנה, ומצפון בתחנות בני ברק ות"א סבידור מרכז. יופעל מערך היסעים חינמי כשירות משלים.</p>
      <p>פרויקט החישמול יאפשר הגדלה משמעותית במספר הרכבות וייתן מענה לביקושים הצומחים לנסיעות ברכבת, לצד שדרוג השירות באמצעות הפעלת רכבות חשמליות, שקטות, אמינות, וירוקות, ללא פליטת מזהמים.</p>
      <p>לאחר השלמת התשתית החשמלית בין תחנות ירושלים יצחק נבון ות"א ההגנה, פועלת הרכבת לקדם את פרויקט החשמול גם לתחנות ת"א השלום ות"א סבידור מרכז.</p>
      <p>בשל העבודות יפוצל קו באר שבע-אשקלון-ראשל"צ משה דיין-רעננה ויחולו שינויים זמניים בתנועת הרכבות בין התאריכים 2.12.19-20.12.19 וכן בין התאריכים 6.1.20-28.1.20. (בשבוע חג החנוכה ובשבוע הפסטיגל תופעל תנועת הרכבות כסדרה).</p>
      <p>בימי העבודות, רכבות שמוצאן בתחנת באר שבע יסתיימו בתחנת יבנה מערב, ורכבות היוצאות מתחנות ראשל"צ משה דיין יסתיימו בתחנת ת"א ההגנה.</p>
      <p>רכבות היוצאות מכיוון רעננה לדרום יתחילו ויסיימו את נסיעתן בתחנות בני ברק ות"א סבידור מרכז. לא תתאפשר נסיעה ברכבת בין תחנות יבנה מערב לראשון לציון משה דיין. כל תחנות הקו תשארנה פתוחות לשירות, יתוגברו קווי רכבת חלופיים, ויופעל מערך היסעים חינמי כשירות משלים לתנועת הרכבות.</p>
      <p>פירוט השינויים בקו באר שבע מרכז-ראשל"צ משה דיין- רעננה מערב בשעות השיא (6:00-9:00 ו-15:30-19:00) מכיוון מדרום (תחנות מוצא באר שבע מרכז וראשל"צ משה דיין):</p>
      <p>שתי הרכבות היוצאות מידי שעה מתחנת באר שבע מרכז לכיוון צפון תסיימנה את נסיעתן בתחנת יבנה מערב, ממנה יופעל מערך היסעים חינמי בין תחנת יבנה מערב לתחנת תל אביב ההגנה.</p>
      <p>לחילופין, תתאפשר החלפת רכבות לכיוון צפון בתחנות אשקלון או אשדוד.</p>
      <p>שתי הרכבות היוצאות מדי שעה מתחנת ראשל"צ משה דיין תסיימנה את נסיעתן בתחנת ת"א ההגנה. נוסעים לתחנות צפוניות מתחנת ההגנה יבצעו החלפת רכבות בתחנה זו או יעזרו בשירותי ההיסעים החינמיים שיוצבו בה.</p>
      <p>
        <b>מכיוון צפון מזרח (תחנות מוצא רעננה מערב, כפ"ס, ראש העין, פ"ת)</b>
      </p>
      <p>מתוך ארבע רכבות היוצאות מידי שעה מתחנת רעננה מערב לכיוון דרום, שתיים תסיימנה את נסיעתן בתחנת בני ברק ושתיים תסיימנה נסיעתן בתחנת ת"א סבידור מרכז.</p>
      <p>מתחנת בני ברק יופעל לרשות הנוסעים מערך היסעים חינמי אל תחנות ת"א האוניברסיטה ות"א סבידור מרכז, שם תתאפשר נסיעה ברכבת לכיוון צפון ולכיוון דרום.</p>
      <p>בתחנת ת"א סבידור מרכז תתאפשר החלפת רכבות לכיוון צפון ולכיוון דרום.</p>
      <p>
        <b>בשעות השפל (9:00-15:30 ו-19:00-6:00)</b>
      </p>
      <p>
        <b>מכיוון דרום (תחנות מוצא באר שבע מרכז ואשקלון)</b>
      </p>
      <p>הרכבת היוצאת מידי שעה מתחנת באר שבע מרכז, והרכבת היוצאת מידי שעה מתחנת אשקלון צפונה, תסיימנה נסיעתן בתחנת ת"א ההגנה.</p>
      <p>בתחנת ת"א ההגנה תתאפשר החלפת רכבות לכיוון צפון ודרום.</p>
      <p>
        <b>מכיוון צפון מזרח (תחנות מוצא רעננה מערב, כפ"ס, ראש העין, פ"ת)</b>
      </p>
      <p>מתוך שתי רכבות היוצאות מידי שעה מתחנת רעננה, רכבת אחת תסיים את נסיעתה בתחנת בני ברק, ורכבת שניה תסיים את נסיעתה בתחנת ת"א סבידור מרכז.</p>
      <p>מתחנת בני ברק יופעל לרשות הנוסעים מערך היסעים חינמי אל תחנת ת"א האוניברסיטה, שם תתאפשר נסיעה ברכבת לכיוון צפון ולכיוון דרום.</p>
      <p>בתחנת ת"א סבידור מרכז תתאפשר החלפת רכבות לכיוון צפון ודרום.</p>
      <p>כאמור, במהלך ימי חג החנוכה תופעל תנועת הרכבות כסדרה.</p>
    </article>
  </body>
</html>