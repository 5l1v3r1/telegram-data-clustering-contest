<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191126-medreforma-u-2020-rotsi-yaki-zminy-chekayut-ukrayintsiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T22:13:30+00:00"/>
    <meta property="og:title" content="Медреформа у 2020 році – які зміни чекають українців"/>
    <meta property="og:description" content="Один з головних кроків у медреформі у 2020 році буде переконтрактування закладів охорони здоров’я."/>
  </head>
  <body>
    <article>
      <h1>Медреформа у 2020 році – які зміни чекають українців</h1>
      <address>
        <time datetime="2019-11-25T22:13:30+00:00">25 Nov 2019, 22:13</time>
      </address>
      <p>Один з головних кроків у медреформі у 2020 році буде переконтрактування закладів охорони здоров’я.</p>
      <p>МОЗ планує, що у 2020 році <b>72 млрд грн</b> на отримання медичної допомоги буде <b>направлено через контракти з медзакладами.</b></p>
      <p>Міністр охорони здоров’я України Зоряна Скалецька зазначила, що задачею уряду є створити правила гри з центру для того, щоб місцева влада, як власник закладів, максимально використовувала ресурси для вториннної допомоги.</p>
      <p>За словами голови МОЗ,  у 2020 році планується перейти від практики фінансування за допомогою медичних субвенцій для регіонів на <b>фінансування через договори.</b></p>
      <p>Скалецька заявила, що у 2020 році пацієнти отримують чотири пріоритетних напрямки, які будуть профінансовані за підвищеним тарифом: інсульти, інфаркти, пологи та неонатальна допомога.</p>
      <blockquote>– Плюс шість видів діагностик повністю будуть профінансовані. Плюс стаціонарна, амбулаторна, хірургічна, паліативна допомога та мобільні стаціонарні бригади та чотири види реабілітаційних послуг будуть профінансовані, – зазначила Скалецька у студії Свободи слова на телеканалі ICTV.</blockquote>
      <p>За її словами, всі ці види допомоги розподілені на групи за видами, кожна з них буде контрактуватися із закладом.</p>
      <p><b>Читайте:</b> <a href="https://fakty.com.ua/ua/ukraine/20191024-dostupnist-likariv-i-pryyizd-shvydkoyi-za-10-hvylyn-novi-pravyla-nadannya-dopomogy/">Доступність лікарів і приїзд швидкої за 10 хвилин – нові правила надання допомоги</a></p>
      <p>Тобто <b>українці самі зможуть обирати заклад, у якому хочуть отримати медичну допомогу.</b></p>
      <p>– Не буде такого, що якщо людина з одного регіону, то вона не може отримати меддопомогу в іншому місті, – додала Зоряна Скалецька.</p>
      <p>Направлення у заклад надаватиме сімейний лікар. Тобто, куди направить пацієнта лікар, то туди і прийдуть гроші за послуги, які виділяє держава.</p>
      <p>Раніше Факти ICTV писали, що у 2020 році <a href="https://fakty.com.ua/ua/ukraine/20191115-vtorynna-meddopomoga-otrymaye-dodatkovi-bezkoshtovni-poslugy-skaletska/">держава, крім пріоритетних послуг, профінансує</a> паліативну, стаціонарну та лабораторну терапевтичну і хірургічну види допомоги.</p>
    </article>
  </body>
</html>