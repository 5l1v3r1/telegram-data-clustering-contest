<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/7/5098/Artykul/2410297,Polski-Nobel-dla-prof-Marcina-Draga-Za-co"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T22:32:00+00:00"/>
    <meta property="og:title" content="Polski Nobel dla prof. Marcina Drąga. Za co?"/>
    <meta property="og:description" content="4 grudnia na Zamku Królewskim w Warszawie odbędzie się uroczystość wręczenia Nagród Fundacji na rzecz Nauki Polskiej, które cieszą się opinią najpoważniejszego wyróżnienia naukowego w naszym kraju i dlatego nazywane są Polskimi Noblami. Jednym z tegorocznych laureatów jest prof. Marcin Drąg."/>
  </head>
  <body>
    <article>
      <h1>Polski Nobel dla prof. Marcina Drąga. Za co?</h1>
      <address>
        <time datetime="2019-11-25T22:32:00+00:00">25 Nov 2019, 22:32</time>
      </address>
      <p>
        <b>4 grudnia na Zamku Królewskim w Warszawie odbędzie się uroczystość wręczenia Nagród Fundacji na rzecz Nauki Polskiej, które cieszą się opinią najpoważniejszego wyróżnienia naukowego w naszym kraju i dlatego nazywane są Polskimi Noblami. Jednym z tegorocznych laureatów jest prof. Marcin Drąg.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/e7b401d1-c7ff-49eb-9d2f-c99b5faadc2f.mp3"/>
          </figure>
          <p>Rozmowa z prof. Marcinem Drągiem (Jedynka/ Eureka)</p>
        </li>
      </ul>
      <p>Nagrody FNP otrzymują wybitni uczeni za szczególne osiągnięcia i odkrycia naukowe, które: "przesuwają granice poznania i wnoszą wybitny wkład w postęp cywilizacyjny i kulturowy naszego kraju".</p>
      <p>
        <b>Nagroda dla prof. Marcina Drąga</b>
      </p>
      <p>Gościem programu Ludzie Nauki był jeden z trzech tegorocznych laureatów tej Nagrody, wybitny polski chemik profesor Marcin Drąg z Wydziału Chemicznego Politechniki Wrocławskiej i Sanford Burnham Prebys Medical Discovery Institute w USA, który otrzymał Nagrodę Fundacji na rzecz Nauki Polskiej 2019 w obszarze nauk chemicznych i o materiałach za opracowanie nowej platformy technologicznej umożliwiającej otrzymywanie związków biologicznie aktywnych, w szczególności inhibitorów enzymów proteolitycznych.</p>
      <p>
        <b>Czym są proteazy?</b>
      </p>
      <p>- Proteazy to kluczowe enzymy kontrolujące praktycznie wszystkie ścieżki metaboliczne, które zachodzą w organizmach żywych (…). Zakłócenie działania tych proteaz może prowadzić do chorób. W tej chwili odkrytych proteaz u ludzi jest około 650 - mówi prof. Marcin Drąg.</p>
      <p>Nieprawidłowe działanie enzymów proteolitycznych prowadzi do nowotworów, cukrzycy, chorób neurodegeneracyjnych, a także do rozwoju infekcji bakteryjnych i wirusowych.<br/>Monitorowanie aktywności proteaz jest możliwe przy użyciu markerów molekularnych (znaczników) i inhibitorów, czyli związków hamujących aktywność poszczególnych proteaz. I właśnie projektowaniem i syntezą tego rodzaju związków biologicznie aktywnych, służących selektywnemu wykrywaniu i blokowaniu aktywności proteaz zajmuje się prof. Marcin Drąg.</p>
      <p>
        <b>Marker a inhibitor</b>
      </p>
      <p>- Markery chemiczne to są inhibitory. Marker od inhibitora różni się tym, że inhibitorem możemy zahamować działanie enzymu. To są "kandydaci" do poszukiwania leków. Natomiast struktura markera jest praktycznie identyczna. W markerze mamy dodatkowo grupę detekcyjną, czyli coś, co pozwoli nam zobaczyć, co dzieje się z inhibitorem - słyszymy</p>
      <p>Kiedy proteaza przechodzi na "złą stronę mocy"? Co było celem badań? Czy laboratorium prof. Marcina Drąga ma konkurencję?</p>
      <p>Zapraszamy do wysłuchania audycji zrealizowanej przy współpracy z Fundacją na rzecz Nauki Polskiej.</p>
      <p>
        <b>***</b>
      </p>
      <p><b>Tytuł audycji:</b> <a href="https://www.polskieradio.pl/7/5098,eureka">Eureka</a></p>
      <p><b>Prowadzi:</b> <a href="https://www.polskieradio.pl/Krzysztof-Michalski/Tag172829">Krzysztof Michalski</a></p>
      <p><b>Gość: </b>prof. Marcin Drąg (Wydział Chemiczny Politechniki Wrocławskiej i Sanford Burnham Prebys Medical Discovery Institute w USA)</p>
      <p><b>Data emisji:</b> 25.11.2019</p>
      <p><b>Godzina emisji: </b>19.07</p>
      <p>DS</p>
      <related>
        <a href="https://www.polskieradio.pl/7/161/Artykul/2233644,Ludzie-nauki-krystalografia-w-poszukiwaniu-nowych-lekow"/>
      </related>
      <related>
        <a href="https://www.polskieradio.pl/7/5098/Artykul/2392348,Polski-fantom-pomoze-w-radioterapii"/>
      </related>
    </article>
  </body>
</html>