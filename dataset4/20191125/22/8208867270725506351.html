<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/25/news/m5s_di_maio_in_emilia_lo_statuto_ci_impedisce_di_appoggare_un_candidato_di_partito_-241924637/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T22:02:00+00:00"/>
    <meta property="og:title" content="M5S, Di Maio: &quot;Emilia non è referendum per governo, aperti a liste civiche&quot;. &quot;Ma nessuno metta il cappello sopra le Sardine&quot;"/>
    <meta property="og:description" content="Il capo politico del Movimento Cinque Stelle ha incontrato a Bologna militanti e dirigenti. Un dirigente grillino urla &quot;mai con Bonaccini&quot; e dalla"/>
  </head>
  <body>
    <article>
      <h1>M5S, Di Maio: "Emilia non è referendum per governo, aperti a liste civiche". "Ma nessuno metta il cappello sopra le Sardine"</h1>
      <h2>Il capo politico del Movimento Cinque Stelle ha incontrato a Bologna militanti e dirigenti. Un dirigente grillino urla "mai con Bonaccini" e dalla sala parte un boato di approvazione</h2>
      <address>
        <time datetime="2019-11-25T22:02:00+00:00">25 Nov 2019, 22:02</time>
      </address>
      <p>"Per statuto non possiamo sostenere il candidato di un partito": Luigi Di Maio, di fronte agli attivisti 5 Stelle riuniti in un hotel di Bologna, piazza un masso sulla strada che dovrà definire il percorso da intraprendere in vista delle <a href="https://www.repubblica.it/politica/2019/11/25/news/m5s_partono_le_r_egionarie_per_scegliere_i_candidati_in_emilia_romagna_e_calabria-241900031/">elezioni regionali in Emilia Romagna</a>. Il capo politico 5 Stelle è stato accolto dagli applausi della platea che ha riempito la sala del Savoia Regency Hotel e ha di fatto chiuso ancora una volta la porta a un accordo elettorale con il candidato dem Stefano Bonaccini. Al suo ingresso, l'ex capogruppo M5Ss di Reggio Emilia Norberto Vaccari ha scandito "mai con Bonaccini" e dalla sala si è sollevato un boato.<br/><br/> "Il governo di Roma non c'entra niente con queste elezioni" in Emilia Romagna e non è un "referendum" a favore o contro il governo. Lo ha sottolineato Luigi Di Maio al termine dell'incontro con gli attivisti M5s a Bologna.<br/><br/>Di Maio ha chiesto anche agli emiliano-romagnoli di rivendicare "due diritti". Il primo: "Eleggere il presidente della Regione e il consiglio regionale e non di trasformare questa elezione in un referendum sul governo centrale". Il secondo: "Di rivendicare il diritto di essere trattati come persone libere, perché non ci sarà mai nessuna manovra di lista, di coalizione, di segreteria, di palazzo che potrà influenzare il voto", ha concluso Di Maio, convinto che "decideranno i cittadini chi dovrà votare questa Regione".<br/><br/>Poi il leader politico 5S ha commentato il fenomeno delle "Sardine". "Chiedo a tutti i partiti - ha auspicato - di non provare a mettere il cappello sulle sardine". "I parlamentari e i partiti politici lascino stare quelle persone, che hanno rappresentato un grande momento di partecipazione fino a ora e che potrà crescere se gli si permetterà di farlo senza che nessun partito metta il cappello su quella realtà", ha dichiarato.<br/><br/>"Noi non lo vogliamo fare - ha assicurato - per cui non ci interessa colorare quella manifestazione di piazza dove c'è una precisa manifestazione di un dissenso", ma, ha concluso, "chi aderisce a quei valori, non necessariamente deve aderire a un partito".<br/><br/>A proposito delle elezioni, ha annunciato "una campagna tra la gente". "Li sfideremo tutti, rubateci il programma", è la sua sfida. Di Maio ha poi osservato che da statuto il M5S non può sostenere il candidato di un altro partito: questo tema, ha spiegato il ministro degli Esteri, sarebbe stato affrontato anche con Beppe Grillo in uno degli ultimi colloqui.<br/><br/>"In Emilia Romagna - ha precisato - noi siamo aperti a tutte le forze civiche, alle liste civiche del territorio. Stiamo componendo la lista. E poi - ha concluso il ministro - siamo aperti a tutti sui programmi". "Qui il movimento è vivo e pronto a combattere, faremo una campagna itinerante e aperta fino all'ultimo giorno", ha cocluso Di Maio.<br/><br/>Beppe Grillo, garante e co-fondatore del Movimento, nel suo recente <a href="https://www.repubblica.it/politica/2019/11/23/news/di_maio_incontra_grillo_siamo_d_accordo_su_tutto_-241695260/">blitz romano</a>, non ha imposto nulla al suo successore, ma ha tracciato un solco: continuare a progettare con il centrosinistra. Il riferimento non sembrava rivolto solo e soltanto al governo. O almeno questa è l'interpretazione data da una parte consistente delle truppe.</p>
    </article>
  </body>
</html>