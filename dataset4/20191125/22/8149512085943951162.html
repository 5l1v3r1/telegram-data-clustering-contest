<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27113/zagraniczne-echa-polskiej-inauguracji/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-25T22:12:00+00:00"/>
    <meta property="og:title" content="Zagraniczne echa polskiej inauguracji"/>
    <meta property="og:description" content="Konkursy rozgrywane w Polsce od lat kojarzą się zawodnikom przede wszystkim ze wspaniałą atmosferą oraz rzeszą zgromadzonych wokół skoczni kibiców. Odkąd Wisła stała się gospodarzem zmagań inauguracyjnych, głównym tematem dotyczącym imprezy jest nierówny zeskok powodujący festiwal upadków. Feralne okoliczności nie przekreślają wypracowanej od lat renomy, a klimat zawodów nadal pozostaje nie do odtworzenia, ale czy zamiast ponoszenia ryzyka lepiej nie byłoby zawalczyć o inny termin?"/>
  </head>
  <body>
    <article>
      <h1>Zagraniczne echa polskiej inauguracji</h1>
      <address>
        <time datetime="2019-11-25T22:12:00+00:00">25 Nov 2019, 22:12</time>
      </address>
      <p>
        <b>Konkursy rozgrywane w Polsce od lat kojarzą się zawodnikom przede wszystkim ze wspaniałą atmosferą oraz rzeszą zgromadzonych wokół skoczni kibiców. Odkąd Wisła stała się gospodarzem zmagań inauguracyjnych, głównym tematem dotyczącym imprezy jest nierówny zeskok powodujący festiwal upadków. Feralne okoliczności nie przekreślają wypracowanej od lat renomy, a klimat zawodów nadal pozostaje nie do odtworzenia, ale czy zamiast ponoszenia ryzyka lepiej nie byłoby zawalczyć o inny termin?</b>
      </p>
      <p>Puchar Świata zagościł w Wiśle po raz pierwszy w sezonie 2012/2013, kiedy to odbył się tam konkurs indywidualny. Przez kolejne dwa lata skoczkowie z czołówki wracali w Beskid Śląski na jednodniowe zawody. W marcu 2016 roku skocznia im. Adama Małysza po raz pierwszy miała gościć najlepszych zawodników przez cały weekend. Niestety, nie do końca się to udało, ponieważ niedzielną rywalizację storpedował wiatr, ale organizatorzy spełnili swój cel już rok później.</p>
      <p>Również w 2017 roku w Wiśle po raz pierwszy odbyła się inauguracja zmagań najwyższej rangi. Od tego momentu, z powodu jesiennej aury panującej w listopadzie w tym regionie Europy, konkursy w województwie śląskim są nieodłącznie związane z firmą Supersnow zajmującą się produkcją śniegu, a co za tym idzie - obrazem chwiejących się przy lądowaniu zawodników, którym zdecydowanie trudniej utrzymać równowagę.</p>
      <p>W miniony weekend festiwal upadków rozpoczął się próbą przedskoczka Roberta Rysia, a zakończył przy skoku Piotra Żyły, kiedy to na liczniku wypadków przy lądowaniu wybiła liczba dziesięć. Na szczęście, zazwyczaj nie niosły one za sobą poważnych konsekwencji. Wyjątkiem okazał się przypadek Deckera Deana, który podczas swojego debiutu zwichnął ramię.</p>
      <p>Stan zeskoku trafnie skomentował Kraft. Stwierdził, że zawodnicy muszą wykazać się nie tylko umiejętnościami potrzebnymi im na co dzień, ale muszą także wcielić się w rolę narciarzy. Inne skojarzenie przyszło na myśl Killianowi Peierowi. Już w poniedziałek dodał na swoim koncie w serwisie społecznościowym ankietę, w której fani mogli wybrać, czy rywalizacja faktycznie przypominała skoki, czy jednak łyżwiarstwo figurowe.</p>
      <figure>
        <iframe data-src="https://twitter.com/DominikFormela/status/1198958896485949441?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Przy każdym pytaniu o przygotowanie obiektu, z ust zagranicznych zawodników padało słowo <i>bumpy. </i>Wielu podkreślało, że jak na panujące warunki, organizatorzy zrobili wszystko, co w ich mocy, ale nie zmienia to faktu, że bywało niebezpiecznie. Niektórzy wprost mówili o konieczności przeniesienia inauguracji w inne miejsce. - Trudno zaczynać tutaj, ponieważ dla wielu z nas jest to pierwszy kontakt ze śniegiem, a na tym sztucznym zdecydowanie trudniej wylądować. Myślę, że byłoby lepiej, gdyby zawody rozpoczynające sezon odbywały się gdzie indziej - stwierdził Peter Prevc. Słoweńcowi wtórował Peier. - Co roku jest tak samo, ale wszyscy musimy sobie z tym radzić. Szkoda, że śnieg musi być sztuczny. Na pewno piękniej byłoby choćby w Ruce, czy w Rosji.</p>
      <p>Znamiennym jest fakt, że podsumowując weekend zawodnicy nie mówili o wynikach, które ponownie zeszły na dalszy plan. Najważniejszym było uniknięcie kontuzji. - Dziś jest jeszcze bardziej nierówno i trudno było wylądować, nie ułatwiały tego również podmuchy wiatru, więc jestem po prostu wdzięczny, że zakończyłem ten weekend w zdrowiu - stwierdził w niedzielę Daniel Huber.</p>
      <p>Choć organizatorzy wiślańskich zawodów wielokrotnie zmagali się z problemem wiatru, a nawet raz z tego powodu odwołano jeden z konkursów, tym razem zmienne podmuchy przelały czarę goryczy. Punkt widzenia zależy oczywiście od punktu siedzenia. Kiedy austriackie media piszą o <i>Windlotterie</i>, a Stefan Kraft przyrównuje niedzielny konkurs do meczu piłkarskiego, w którym jedna drużyna dysponuje podstawową jedenastką, a druga tylko pięcioma zawodnikami, Norwegowie cieszą się z dobrych rezultatów swoich reprezentantów. Na łamach vg.no wspomniano o niestabilnych warunkach, jednocześnie podkreślając, że wiatr był tym razem po stronie Skandynawów. Co ciekawe, to właśnie podopieczni Alexandra Stoeckla upadali najczęściej podczas tego weekendu</p>
      <p>Lider austriackiej kadry, udzielając wywiadu Laola1.at, stwierdził także, że byłoby lepiej, gdyby zdecydowano się na jedną porządnie rozegraną serię, a nie dwie, przeprowadzone w szybkim tempie. Podobnego zdania jest Huber. - Warunki robiły ogromne różnice. Najlepiej świadczy o tym fakt, że moje niedzielne próby dzieliło 14 metrów różnicy, a to właśnie krótsza była tą dużo lepszą - mówi rodak Krafta.</p>
      <p>Wszyscy zapytani zagraniczni zawodnicy, czy trenerzy, byli zgodni co do wyboistości zeskoku, o czym była mowa już wcześniej, oraz kwestii kibiców. Jeśliby brać pod uwagę tylko atmosferę panującą na trybunach, żadne inne miejsce nie mogłoby konkurować z Wisłą. - Inauguracja tutaj jest dobrym pomysłem ze względu na widownię, zawsze jest dużo ludzi i panuje świetna atmosfera. Oczywiście najbardziej chciałbym, by odbyła się w moim rodzinnym Tromsoe - powiedział Johann Andre Forfang.</p>
      <p>- Jeśli bierzemy konkurs jako całość, myśląc też o atmosferze, kibicach, świetnie rozpocząć tu sezon. Można znaleźć miejsce z zimową scenerią, ale wtedy mogłoby być o to trudniej. Ta cała otoczka to także część produktu, który próbujemy sprzedać w telewizji. Tutaj to nigdy nie zawodzi - komentował Alexander Stoeckl.</p>
      <p>Dodał także, że skocznia była przygotowana najlepiej, jak dało się w obecnych warunkach, a także zasugerował pewne rozwiązanie. - Myślę, że przydałaby się maszyna, która jeździłaby po zeskoku i równała go. To byłby dobry pomysł na przyszłość.</p>
      <hr/>
      <p>Natalia Żaczek, źródło: Informacja własna</p>
    </article>
  </body>
</html>