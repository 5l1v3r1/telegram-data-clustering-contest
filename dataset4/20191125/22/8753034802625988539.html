<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/xPzmvB/landslagsspiller-fra-stavanger-klar-for-utenlandsk-klubb"/>
    <meta property="og:site_name" content="Aftenbladet"/>
    <meta property="article:published_time" content="2019-11-25T22:25:23+00:00"/>
    <meta property="og:title" content="Landslagsspiller fra Stavanger klar for utenlandsk klubb"/>
    <meta property="og:description" content="Therese Sessy Åsland (24) fra Stavanger er klar for den svenske klubben Kristianstads DFF."/>
  </head>
  <body>
    <article>
      <h1>Landslagsspiller fra Stavanger klar for utenlandsk klubb</h1>
      <h2>Therese Sessy Åsland (24) fra Stavanger er klar for den svenske klubben Kristianstads DFF.</h2>
      <address><time datetime="2019-11-25T22:25:23+00:00">25 Nov 2019, 22:25</time> by <a rel="author">Mats Haugland</a></address>
      <p>Det skriver klubben på sine <a href="https://www.kdff.nu/kristianstadsdff/nyheter/1409310/forsta-nyforvarvet-klart?fbclid=IwAR07YmhdDJhpPDcPY45lVITNh8S05KK4WP1P6kV6YzxfXqKhx0VnhUoQDVM">nettsider </a>mandag kveld.</p>
      <p>Åsland hadde en strålende sesong for LSK Kvinner, hvor hun ble både cup- og seriemester i år. Senest lørdag scoret hun i cupfinalen der det ble en <a href="https://www.aftenbladet.no/article/sa-4qQzeV.html">suveren seier over erkerivalen Vålerenga</a>.</p>
      <p>24-åringen har også spilt flere kamper for landslaget denne sesongen - og var blant annet i Norges VM-tropp i sommer. For Lillestrøm har midtbanespilleren scoret seks mål på totalt 27 kamper i år.</p>
      <ul>
        <li>
          <b>FÅTT MED DEG DENNE?<a href="https://www.aftenbladet.no/sport/i/QoWydq/mens-stavanger-kvinnen-vant-cupen-med-sitt-lag-ble-hun-grovt-hetset-paa-nett"> Åsland ble grovt hetset på nett under NM-finalen. Etterpå fikk hun massiv støtte.</a></b>
        </li>
      </ul>
      <p>Stavanger-kvinnen kom til LSK fra Røa foran 2019-sesongen, og har tidligere spilt for Klepp og Avaldsnes.</p>
      <p>– Vi er svært glade for å kunne presentere Therese som vår første nyervervelse. Hun er en utrolig engasjert spiller som alle vil ha på sitt lag - og en spiller som motstanderne frykter, skriver Kristianstads om nysigneringen.</p>
      <p>Kristianstads DFF endte på 7.-plass i Damallsvenskan i år, som er det øverste nivået i svensk fotball. Andrea Norheim fra Bryne spiller for klubben Piteå i samme liga.</p>
    </article>
  </body>
</html>