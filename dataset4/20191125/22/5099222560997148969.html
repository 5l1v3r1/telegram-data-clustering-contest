<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23514173-cum-functioneaza-lagarele-detentie-ale-musulmanilor-din-provincia-chineza-xinjiang-supraveghere-video-fara-unghiuri-moarte-interdictia-contactelor-lumea-exterioara.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T22:02:00+00:00"/>
    <meta property="og:title" content="Cum funcționează lagărele de detenție ale musulmanilor din provincia chineză Xinjiang: supraveghere video fără unghiuri moarte, interdicția contactelor cu lumea exterioară"/>
    <meta property="og:description" content="Documente dezvăluite duminică de un consorțiu de ziariști arată controlul absolut exercitat de regimul chinez în imensele lagăre de detenție din regiunea majoritar musulmană Xinjiang, unde"/>
  </head>
  <body>
    <article>
      <h1>Cum funcționează lagărele de detenție ale musulmanilor din provincia chineză Xinjiang: supraveghere video fără unghiuri moarte, interdicția contactelor cu lumea exterioară</h1>
      <address><time datetime="2019-11-25T22:02:00+00:00">25 Nov 2019, 22:02</time> by <a rel="author">R.M.</a></address>
      <p><b>Documente dezvăluite duminică de un consorțiu de ziariști arată controlul absolut exercitat de regimul chinez în imensele lagăre de detenție din regiunea majoritar musulmană Xinjiang, unde sunt închiși peste un milion de oameni, scrie AFP.<br/></b><br/>Aceste documente, obținute de Consorțiul internațional de ziariști de investigație (ICIJ) și publicat de 17 mass media, detaliază reguli draconice, de la frecvența tunsorilor până la orarul de încuiere a ușilor în taberele instalate în regiunea de nord-vest a Chinei.<br/><br/>Potrivit organizațiilor de apărare a drepturilor omului, peste un milion de musulmani, în principal de etnie uigură, sunt deținuți în aceste lagăre de reeducare politică din Xinjiang. Beijingul refuză această cifră și vorbește despre "centre de formare profesională" destinate luptei împotriva radicalizării islamiste.<br/><br/>Aceste informații sunt publicate la o săptămână după ce ziarul american New York Times a anunțat că a reușit să obțină peste 400 de pagini de documente interne ale puterii chineze, inclusiv discursuri secrete ale președintelui Xi Jinping care cereau încă din 2014 o luptă "fără nicio milă" împotriva terorismului și separatismului în Xinjiang.<br/><br/>Ultimele dezvăluiri privesc o serie de directive de gestionare a lagărelor de detenție, aprobate în 2017 de șeful forțelor de securitate din Xinjiang, precum și rapoarte ale serviciilor de securitate care arată cum folosește poliția inteligența artificială și colectarea de date pentru a viza persoanele care trebuie reținute.<br/><br/>Directivele califică deținuții drept "studenți" care trebuie să-și "obțină diplomele".<br/><br/>Ele descriu cu o mare precizie cum trebuie să gestioneze gardienii viața cotidiană a deținuților, de la interdicția de a intra în contact cu lumea exterioară până la procedurile de urmat în caz de boli, potrivit unei traduceri în engleză publicate de ICIJ. Directivele instaurează un sistem de punctaj pentru a evalua "transformarea ideologică" a deținuților, "respectarea disciplinei" și ardoarea pentru "studiu".<br/><br/>"Porțile dormitoarelor, ale culoarelor și ale etajelor trebuie încuiate de două ori imediat după ce au fost deschise și închise", se arată în aceste documente. "Trebuie stabilită o supraveghere video în dormitoare și în sălile de clasă, fără unghiuri moarte, astfel încât gardienii să poată exercita supravegherea în timp real, să înregistreze lucrurile în detaliu și să raporteze imediat orice eveniment suspect".<br/><br/>Directivele prevăd că "studenții" trebuie să rămână în detenție cel puțin un an, chiar dacă această regulă nu este aplicată tot timpul, potrivit mărturiilor unor foști prizonieri.<br/><br/>La Londra, ambasada Chinei a negat autenticitatea documentelor publicate.</p>
    </article>
  </body>
</html>