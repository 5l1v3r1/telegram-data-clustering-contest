<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/economy/news_1768565"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T22:05:23+00:00"/>
    <meta property="og:title" content="กระทรวงเกษตรฯ ออกประกาศขนส่งสัตว์ ต้องไม่ทำให้หวาดกลัว มีพื้นที่ให้นั่ง-ยืนอย่างสบาย"/>
    <meta property="og:description" content="เมื่อวันที่ 25 พ.ย.62 ผู้สื่อข่าวรายงานว่า เว็บไชต์ราชกิจจานุเบกษา เผยแพร่ ประกาศกระทรวงเกษตรและสหกรณ์ เรื่อง หลักเกณฑ์ วิธีการ และเงื่อนไขในการขนส่งสัตว์ หรือการนำสัตว์ไปใช้งานหรือใช้ในการแสดง พ.ศ. 2562"/>
  </head>
  <body>
    <article>
      <h1>กระทรวงเกษตรฯ ออกประกาศขนส่งสัตว์ ต้องไม่ทำให้หวาดกลัว มีพื้นที่ให้นั่ง-ยืนอย่างสบาย</h1>
      <address><time datetime="2019-11-25T22:05:23+00:00">25 Nov 2019, 22:05</time> by <a rel="author">matichon</a></address>
      <p>เมื่อวันที่ 25 พ.ย.62 ผู้สื่อข่าวรายงานว่า เว็บไชต์ราชกิจจานุเบกษา เผยแพร่ ประกาศกระทรวงเกษตรและสหกรณ์ เรื่อง หลักเกณฑ์ วิธีการ และเงื่อนไขในการขนส่งสัตว์ หรือการนำสัตว์ไปใช้งานหรือใช้ในการแสดง พ.ศ. 2562</p>
      <p>อาศัยอำนาจตามความในมาตรา ๔ และมาตรา ๒๔ แห่งพระราชบัญญัติป้องกันการทารุณกรรม และการจัดสวัสดิภาพสัตว์ พ.ศ. ๒๕๕๗ รัฐมนตรีว่าการกระทรวงเกษตรและสหกรณ์ ออกประกาศ ดังต่อไปนี้</p>
      <p>ข้อ ๑ ประกาศนี้เรียกว่า “ประกาศกระทรวงเกษตรและสหกรณ์ เรื่อง หลักเกณฑ์ วิธีการ และเงื่อนไขในการขนส่งสัตว์ หรือการนำสัตว์ไปใช้งานหรือใช้ในการแสดง พ.ศ. 2562</p>
      <p>ข้อ ๒ ประกาศนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป</p>
      <p>ข้อ ๓ ในประกาศนี้ “การขนส่งสัตว์” หมายความว่า การเคลื่อนย้ายสัตว์จากสถานที่ต้นทางไปยังสถานที่ปลายทาง ไม่ว่าจะเพื่อวัตถุประสงค์ใด “พาหนะขนส่ง” หมายความว่า พาหนะบรรทุก หรือพาหนะอื่นใดที่ใช้ขนส่งสัตว์ ซึ่งขับเคลื่อนด้วยกำลังเครื่องยนต์ กำลังไฟฟ้า หรือพลังงานอื่น และหมายความรวมถึงส่วนพ่วงของ พาหนะนั้น</p>
      <p>ข้อ ๔ การขนส่งสัตว์ หรือการนำสัตว์ไปใช้งานหรือใช้ในการแสดง เจ้าของสัตว์ หรือผู้มี ส่วนเกี่ยวข้องต้องจัดสวัสดิภาพ ดังนี้ (๑) ต้องวางแผนเส้นทางและระยะเวลาในการเดินทางให้มีความเหมาะสม (๒) สัตว์ต้องมีสภาพที่พร้อมเดินทาง ไม่มีอาการป่วยหรือบาดเจ็บ เว้นแต่มีเหตุอันสมควร (๓) พาหนะขนส่งต้องมีขนาดที่เหมาะสมกับชนิดสัตว์ พร้อมสิ่งอำนวยความสะดวกตามความจำเป็น แล้วแต่ชนิดสัตว์และประเภทพาหนะขนส่ง</p>
      <p>ทั้งนี้ พาหนะขนส่งและสิ่งอำนวยความสะดวกในการเดินทาง ต้องอยู่ในสภาพพร้อมใช้งาน และมีการบำรุงรักษา</p>
      <p>(๔) ไม่ทำให้สัตว์เกิดความหวาดกลัว บาดเจ็บหรือทุกข์ทรมานทั้งก่อนการเดินทาง ระหว่าง การเดินทาง และสิ้นสุดการเดินทาง รวมทั้งจัดให้สัตว์ได้รับอาหารและน้ำในปริมาณและคุณภาพ ตามความจำเป็นและเหมาะสมขึ้นอยู่กับระยะทาง ชนิดสัตว์ และวัตถุประสงค์ในการขนส่ง</p>
      <p>(๕) กรณีที่ต้องใช้ภาชนะหรือกรงเพื่อบรรจุสัตว์ในขณะที่มีการขนส่ง ภาชนะหรือกรงนั้นต้องมี ความเหมาะสมกับชนิด ลักษณะ สภาพ และอายุของสัตว์ มีความปลอดภัย ปราศจากวัสดุหรือ สิ่งแหลมคมที่อาจก่อให้เกิดอันตรายต่อสัตว์ มีอากาศถ่ายเท อุณหภูมิเหมาะสม มีพื้นที่และความสูง เพียงพอให้สัตว์นั่งหรือยืนอย่างสบาย</p>
      <p>(๖) กรณีที่จำเป็นต้องวางยาสลบแก่สัตว์ในการขนส่ง ต้องปฏิบัติตามกฎหมายว่าด้วย วิชาชีพการสัตวแพทย์</p>
      <p>(๗) การขนส่งสัตว์ไปใช้งานหรือใช้ในการแสดงต้องมีผู้ควบคุมที่มีความรู้และประสบการณ์หรือ ความชำนาญในการควบคุมสัตว์ชนิดนั้นหรือที่เกี่ยวข้อง</p>
      <p>(๘) ปฏิบัติตามที่อธิบดีกรมปศุสัตว์ประกาศกำหนดตามวัตถุประสงค์ ชนิด ลักษณะ สภาพ และอายุของสัตว์</p>
      <p>ประกาศ ณ วันที่ ๑๗ ตุลาคม พ.ศ. ๒๕๖๒</p>
      <p>ลงนามโดย นายประภัตร โพธสุธน</p>
      <p>รมช.เกษตรและสหกรณ์ ปฏิบัติราชการแทน รัฐมนตรีว่าการกระทรวงเกษตรและสหกรณ์</p>
      <figure>
        <img src="https://www.matichon.co.th/wp-content/uploads/2019/11/040527572.jpg"/>
      </figure>
      <figure>
        <img src="https://www.matichon.co.th/wp-content/uploads/2019/11/cats255554.jpg"/>
      </figure>
      <p>
        <a href="http://www.ratchakitcha.soc.go.th/DATA/PDF/2562/E/289/T_0030.PDF">
          <b>อ่านรายละเอียดได้ที่นี่</b>
        </a>
      </p>
    </article>
  </body>
</html>