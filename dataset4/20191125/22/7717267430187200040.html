<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/nea-archi-gia-ta-thimata-sta-spitia-ginekon"/>
    <meta property="og:site_name" content="Voria.gr"/>
    <meta property="article:published_time" content="2019-11-25T22:59:00+00:00"/>
    <meta property="og:title" content="ΝΕΑ ΑΡΧΗ ΓΙΑ ΤΑ ΘΥΜΑΤΑ ΣΤΑ ΣΠΙΤΙΑ ΓΥΝΑΙΚΩΝ"/>
    <meta property="og:description" content="Η DW επισκέφθηκε το Σπίτι των Γυναικών στη Βόννη, όπου βρίσκουν καταφύγιο γυναίκες, θύματα ενδοοικογενειακής βίας κάνοντας μια νέα αρχή."/>
  </head>
  <body>
    <article>
      <h1>ΝΕΑ ΑΡΧΗ ΓΙΑ ΤΑ ΘΥΜΑΤΑ ΣΤΑ ΣΠΙΤΙΑ ΓΥΝΑΙΚΩΝ</h1>
      <h2>Η DW επισκέφθηκε το Σπίτι των Γυναικών στη Βόννη, όπου βρίσκουν καταφύγιο γυναίκες, θύματα ενδοοικογενειακής βίας κάνοντας μια νέα αρχή.</h2>
      <address><time datetime="2019-11-25T22:59:00+00:00">25 Nov 2019, 22:59</time> by <a rel="author">Voria.gr</a></address>
      <p>Τη βαθιά της ανησυχία για τα κρούσματα βίας σε βάρος γυναικών στη Γερμανία εξέφρασε η υπουργός Οικογενειακών Ζητημάτων Φρανσκίσκα Γκίφαϊ με αφορμή την Παγκόσμια Ημέρα για την Εξάλειψη της Βίας κατά των Γυναικών. Τα στατιστικά στοιχεία κρούουν τον κώδωνα του κινδύνου: 122 γυναίκες δολοφονήθηκαν πέρυσι από το σύντροφό ή τον πρώην σύντροφό τους. Συνολικά 114.000 γυναίκες έπεσαν θύματα ενδοοικογενειακής βίας ή δέχθηκαν απειλές. <br/><br/>Πώς θα ήταν σήμερα η ζωή της -ας την ονομάσουμε- Κασσάνδρας αν το 2010 δεν έβρισκε καταφύγιο στο Σπίτι των Γυναικών στη Βόννη για να γλιτώσει από τη βία του συζύγου της; Σχεδόν δέκα χρόνια μετά είναι σήμερα μια επιτυχημένη νεαρή γυναίκα με οικογένεια. Κατάφερε να πάρει απολυτήριο και σήμερα σπουδάζει. «Είμαι ευγνώμων», δηλώνει σήμερα η νεαρή κοπέλα συριακής καταγωγής.<br/><br/>Σχεδόν κάθε μέρα στη Γερμανία μια γυναίκα χάνει τη ζωή της ή δέχεται δολοφονική επίθεση από τα χέρια του συζύγου της Στην περίπτωση της Κασσάνδρας ήταν ο αδερφός της, ο οποίος δεν αποδεχόταν τον τρόπο ζωής της τότε 19χρονης.<br/><br/><b>Έλλειψη συνολικά 15.000 θέσεων στη Γερμανία</b></p>
      <p>Ιστορίες όπως αυτή της Κασσάνδρας είναι εκείνες που δίνουν κίνητρο στις Μαργκαρέτε Κράμερ και Ουλρίκε Γκρόσε-Κρόιλ, οι οποίες εργάζονται εδώ και 20 χρόνια στο Σπίτι των Γυναικών στη Βόννη προσφέροντας καταφύγιο σε γυναίκες θύματα ενδοοικογειακής βίας και όχι μόνο: «Στο Σπίτι των Γυναικών έρχονται κυρίως γυναίκες μεταξύ 25 και 35 ετών από όλα τα κοινωνικά στρώματα», λέει η Ουλρίκε Γκρόσε-Κρόιλ και η Μαργκαρέτε Κράμερ συμπληρώνει: «Μια φορά ζήτησε βοήθεια εδώ μια 70χρονη γυναίκα, η οποία είπε ότι αν γνώριζε την ύπαρξη του θεσμού θα είχε εγκαταλείψει πολύ νωρίτερα το σύζυγό της».<br/><br/>Δυστυχώς όμως στη Γερμανία στα Σπίτια των Γυναικών είναι πολύ λίγα και οι γυναίκες που ζητούν βοήθεια είναι πολλές. Υπολογίζεται ότι συνολικά υπάρχει έλλειψη 15.000 χιλιάδων θέσεων σε ολόκληρη τη χώρα. Πρόσφατα μια γυναίκα από το Άαχεν, η οποία ζητούσε επειγόντως βοήθεια, έμαθε μέσω της τηλεφωνικής γραμμής βοήθειας, ότι δεν υπάρχει κενή θέση σε ένα από τα Σπίτια Γυναικών. «Σκεφτείτε ότι στην Βόννη με 330.000 κατοίκους υπάρχουν μόλις δύο Σπίτια Γυναικών, λέει η Ουλρίκε Γκρόσε-Κρόιλ. Το δικό μας έχει 44 θέσεις για τις γυναίκες και τα παιδιά τους. Σχεδόν κάθε μέρα λέμε σε μια γυναίκα ότι δεν μπορούμε να την φιλοξενήσουμε».<br/><br/>Η Κασσάνδρα πάντως απευθύνει έκκληση στους πολιτικούς να στηρίξουν τον θεσμό που εν τέλει σώζει ζωές: «Kάθε γυναίκα θα έπρεπε να βρίσκει καταφύγιο σε ένα Σπίτι. Και ας είναι μόνο για 14 μέρες. Δεν μπορεί εν έτη 2019 τα Σπίτια Γυναικών να διώχνουν αναγκαστικά γυναίκες που ζητούν βοήθεια».<br/><br/>Όλιβερ Πίπερ<br/><br/>Επιμέλεια: Στέφανος Γεωργακόπουλος</p>
      <p>Πηγή: <a href="https://www.dw.com/el/%CE%BD%CE%AD%CE%B1-%CE%B1%CF%81%CF%87%CE%AE-%CE%B3%CE%B9%CE%B1-%CF%84%CE%B1-%CE%B8%CF%8D%CE%BC%CE%B1%CF%84%CE%B1-%CF%83%CF%84%CE%B1-%CF%83%CF%80%CE%AF%CF%84%CE%B9%CE%B1-%CE%B3%CF%85%CE%BD%CE%B1%CE%B9%CE%BA%CF%8E%CE%BD/a-51397939">Deutsche Welle</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/elliniki-foni-ston-iatriko-sillogo-vestfalias-lipe"/>
        <a href="https://www.voria.gr/article/arpaxan-kosmimata-ke-thisavrous-axias-enos-dis-evro-apo-mousio"/>
        <a href="https://www.voria.gr/article/o-ispanikos-lachanokipos-ke-i-germaniki-agora"/>
        <a href="https://www.voria.gr/article/to-teras-tis-katathlipsis-ke-sta-scholika-thrania"/>
        <a href="https://www.voria.gr/article/gourounia-prosfevgoun-sto-sintagmatiko-dikastirio"/>
        <a href="https://www.voria.gr/article/iper-tis-epanenarxis-diapragmatefseon-gia-to-kipriako-to-verolino"/>
      </related>
    </article>
  </body>
</html>