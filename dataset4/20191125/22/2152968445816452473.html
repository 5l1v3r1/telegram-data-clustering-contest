<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/25/robyrt-patinsyn-shte-pokaje-tymnata-strana-na-batman.430705"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T22:55:00+00:00"/>
    <meta property="og:title" content="Робърт Патинсън ще покаже тъмната страна на Батман"/>
    <meta property="og:description" content="Във филма на Мат Рийвс роля има и Джон Туртуро | Dnes.bg"/>
  </head>
  <body>
    <article>
      <h1>Робърт Патинсън ще покаже тъмната страна на Батман</h1>
      <h2>Във филма на Мат Рийвс роля има и Джон Туртуро</h2>
      <address><time datetime="2019-11-25T22:55:00+00:00">25 Nov 2019, 22:55</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Актьорът Джон Туртуро ще се превъплъти в образа на мафиотския бос Кармин Фалконе в новия филм "Батман" на режисьора Мат Рийвс, съобщи БТА, позовавайки се на Контактмюзик.</p>
      <p>По-рано същата роля бе изпълнена от Том Уилкинсън във филма "Батман в началото" на Кристофър Нолан и от Джон Доман в сериала "Готъм".</p>
      <p>Мат Рийвс оповести в Twitter, че поверил на 62-годишния Туртуро ролята на Фалконе в новия си филм, в който в образа на Батман ще е Робърт Патинсън.</p>
      <p>Вече стана ясно, че актьорският състав включва също Анди Съркис в образа на Алфред Пениуърт, Пол Дейно като Гатанката, Джефри Райт като съюзника на Батман, комисаря Гордън и Зоуи Кравиц като Жената-котка.</p>
      <p>Патинсън наскоро намекна, че ще покаже тъмната страна на своя персонаж. "Батман не е герой, а сложен характер - каза той. - Не смятам, че мога да пресъздам образ на реален герой - винаги ще има нещо, което е донякъде грешно. Причината за това е, че едното ми око е по-малко от другото. Допада ми да работя с Мат Рийвс. Батман се различава от почти всички други персонажи в света на "Ди Си комикс".</p>
      <p>Тридесет и три годишният актьор по-рано довери, че бил бесен, когато научил, че вестта за избирането му за изпълнител на титулната роля е изтекла предварително. Той обаче очаквал по-лоша реакция от феновете на персонажа Батман. "Честно казано, реацията им бе по-малко язвителна, отколкото очаквах", отбеляза Патинсън.</p>
    </article>
  </body>
</html>