<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/neuroscienze/19_novembre_26/selena-gomez-l-attacco-panico-prima-salire-palcoscenico-42b6ab2a-1035-11ea-8231-526d96a93ab0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Selena Gomez e l’attacco di panico prima di salire sul palcoscenico"/>
    <meta property="og:description" content="Una fonte anonima ha rivelato che la cantante si è fatta prendere dall'ansia, perché non si esibiva live da 2 anni: più volte è sembrata sul punto di farsi sopraffare dall'emozione"/>
  </head>
  <body>
    <article>
      <h1>Selena Gomez e l’attacco di panico prima di salire sul palcoscenico</h1>
      <h2>Una fonte anonima ha rivelato che la cantante si è fatta prendere dall'ansia, perché non si esibiva live da 2 anni: più volte è sembrata sul punto di farsi sopraffare dall'emozione</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Simona Marchetti</a></address>
      <p>Non esibendosi dal vivo da due anni, è comprensibile che Selena Gomez si sentisse un po' sotto pressione quando è salita sul palco degli ultimi American Music Awards per presentare i nuovi brani (la struggente ballad «Lose You to Love Me» e la più allegra e briosa «Look at Her Now»). E in effetti, in più di un'occasione, soprattutto durante l'esecuzione del primo brano che parla di ritrovare se stessi dopo un amore finito, la 27enne cantante è sembrata sul punto di farsi sopraffare dall'emozione. Un comportamento che ha preoccupato moltissimo i suoi fan, ma che ora si scopre sarebbe stato originato da un attacco di panico avuto da Selena proprio qualche attimo prima di salire sul palco. «Ha senz'altro avuto un attacco di ansia e di panico dell'ultimo minuto - ha detto un'anonima fonte alla rivista People -, perché era nervosa. Le prove erano andate meglio, ma non si esibiva live da due anni e quella era una canzone importante della sua carriera».</p>
      <slideshow>
        <figure>
          <img src="https://images2.corriereobjects.it/methode_image/2017/05/08/Salute/Foto%20Salute%20-%20Trattate/panico4a-kejF-U433101115517210PCH-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2017/05/08/Salute/Foto%20Salute%20-%20Trattate/GettyImages-483495240-kejF-U433101115517210s5-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2017/05/08/Salute/Foto%20Salute%20-%20Trattate/GettyImages-509921650-kejF-U433101115517210jVG-593x443@Corriere-Web-Sezioni.jpg"/>
        </figure>
        <figcaption>Come si affrontano claustrofobia e attacchi di panico: allenandosi con queste tecniche</figcaption>
      </slideshow>
      <h4>«È bello essere tornata»</h4>
      <p>Malgrado la performance non del tutto convincente, una volta scesa dal palco la Gomez è comunque riuscita a godersi il resto della serata, ballando e cantando insieme al pubblico mentre si esibiva la sua amica Taylor Swift. Qualche ora dopo la cantante ha poi affidato ai social i suoi pensieri. «È bello essere tornata - ha scritto <a href="https://www.instagram.com/p/B5RY86CDHxC/">in un post su Instagram</a> a corredo delle immagini del look scelto per l'evento mondano (un miniabito verde fluo) - e ringrazio il mio team e i miei fan per l'appoggio. Tutto questo è per voi ed è grazie a voi».</p>
    </article>
  </body>
</html>