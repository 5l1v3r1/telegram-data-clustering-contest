<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642070/%D9%85%D8%AA%D8%AD%D8%AF-%D9%85%D8%B1%DA%A9%D9%84-%D8%A2%D9%85%D8%B1%DB%8C%DA%A9%D8%A7-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%B9%D8%AA%D9%85%D8%A7%D8%AF-%D9%88-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%AA%DA%A9%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:37:00+00:00"/>
    <meta property="og:title" content="متحد مرکل: آمریکا غیرقابل اعتماد و غیرقابل اتکاست"/>
    <meta property="og:description" content="وزیر اقتصاد آلمان با اشاره به افشای جاسوسی آمریکا از این کشور، واشنگتن را شریکی غیرقابل اعتماد و غیرقابل اتکا توصیف کرد."/>
  </head>
  <body>
    <article>
      <h1>
        <a href="https://www.bultannews.com/fa/news/642070/%D9%85%D8%AA%D8%AD%D8%AF-%D9%85%D8%B1%DA%A9%D9%84-%D8%A2%D9%85%D8%B1%DB%8C%DA%A9%D8%A7-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%B9%D8%AA%D9%85%D8%A7%D8%AF-%D9%88-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%AA%DA%A9%D8%A7%D8%B3%D8%AA">متحد مرکل: آمریکا غیرقابل اعتماد و غیرقابل اتکاست</a>
      </h1>
      <h2>وزیر اقتصاد آلمان با اشاره به افشای جاسوسی آمریکا از این کشور، واشنگتن را شریکی غیرقابل اعتماد و غیرقابل اتکا توصیف کرد.</h2>
      <address><time datetime="2019-11-25T22:37:00+00:00">25 Nov 2019, 22:37</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «پیتر آلتمایر» وزیر اقتصاد آلمان روز یکشنبه در اظهاراتی که جنجال زیادی به راه انداخته، آمریکا را «غیرقابل اعتماد» توصیف کرده است.</p>
      <p>به نوشته پایگاه «پالیتیکو»، آلتمایر که از رئیس دفتر سابق و از متحدان نزدیک «آنگلا مرکل» صدر اعظم آلمان است، روز گذشته در جریان یک برنامه تلویزیونی در مورد احتمال نقش‌آفرینی شرکت چینی «هوآوی» در ایجاد شبکه اینترنت نسل پنجم آلمان، به افشای جاسوسی آمریکا از آلمان اشاره کرده و آن را نشانه غیرقابل اتکا بودن واشنگتن خوانده است.</p>
      <p>در سال ۲۰۱۳، رسانه‌ها اسنادی را منتشر کردند که نشان داد آژانس امنیت ملی آمریکا (ان‌اس‌اِی) از سیاستمداران آلمانی از جمله شخص مرکل جاسوسی کرده است.</p>
      <p>آلتمایر در پاسخ به سؤال خبرنگاری که از مواضع دولت آلمان انتقاد می‌کرد، از رسانه‌ها به دلیل عدم تحقق در مورد جاسوسی آمریکا انتقاد کرد. او گفت: «ما در جهانی آزاد زندگی می‌کنیم. من مسئله ان‌سی‌اِی را به شما یادآور می‌شوم، زمانی که من رئیس دفتر بودم. شما چقدر به صورت مداوم در مورد اینکه دولت ایالات متحده غیرقابل اعتماد و غیرقابل اتکا بود، تحقیق کردید؟ ما هم هیچ تحریمی علیه آن‌ها وضع نکردیم.»</p>
      <p>در پی این اظهارات، «ریچارد گرنل» سفیر آمریکا در برلین از آلتمایر انتقاد کرده و گفته است که کسی نباید آمریکا را با چین مقایسه کند.</p>
      <p>آلتمایر در پاسخ، با بیان اینکه از اظهاراتش سوء برداشت شده، گفته است که قصد چنین مقایسه‌ای نداشته، هرچند که در آمریکا هم قانونی تصویب شده است که شرکت‌های فناوری آمریکایی را ملزم می‌کند در صورت درخواست آژانس‌های جاسوسی آمریکا، اطلاعات کاربران را به مراجع امنیتی در آمریکا ارائه کنند.</p>
      <p>واشنگتن از ماه‌ها پیش در تلاش است تا متحدان خود را از همکاری با چین در زمینه اینترنت نسل پنجم (5G) بازدارد. آمریکا مدعی است که حضور شرکت‌های چینی در شبکه‌های اینترنتی، می‌تواند نفوذ اطلاعاتی چین را بیش از پیش گسترش داده و امکان جاسوسی را برای پکن فراهم کند</p>
    </article>
  </body>
</html>