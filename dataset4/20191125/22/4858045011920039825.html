<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/doleante-catre-guvernul-orban-drepturile-elevilor-sa-fie-protejate-si-sa-nu-repete-greselile-fostei-guvernari_1406721.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:32:00+00:00"/>
    <meta property="og:title" content="Doleanțe către Guvernul Orban: 'Drepturile elevilor să fie protejate și să nu repete greșelile fostei guvernări'"/>
    <meta property="og:description" content="Două asociaţii de elevi solicită premierului Ludovic Orban să ia măsuri pentru ca drepturile elevilor să fie protejate şi să nu repete..."/>
  </head>
  <body>
    <article>
      <h1>Doleanțe către Guvernul Orban: 'Drepturile elevilor să fie protejate și să nu repete greșelile fostei guvernări'</h1>
      <address><time datetime="2019-11-25T22:32:00+00:00">25 Nov 2019, 22:32</time> by <a rel="author">Maria Stan</a></address>
      <p>Două asociaţii de elevi solicită premierului Ludovic Orban să ia măsuri pentru ca drepturile elevilor să fie protejate şi să nu repete greşelile fostei guvernări</p>
      <p>Asociaţia Elevilor din Constanţa (AEC) şi Asociaţia Elevilor din Bucureşti şi Ilfov (AEBI) solicită premierului Ludovic Orban să ia măsuri pentru ca elevii să fie protejaţi şi drepturile lor apărate şi să nu repete greşelile fostei guvernări.</p>
      <p>Asociaţia Elevilor din Constanţa (AEC) şi Asociaţia Elevilor din Bucureşti şi Ilfov au transmis, luni seara, printr-un comunicat de presă, că ministrul Educaţiei, Monica Anisie, refuză să ajute elevii în privinţa accesului la transportului judeţean.</p>
      <p>Cele două asociaţii reamintesc faptul că, în 28 iunie, Guvernul a adoptat OUG nr. 51/2019, prin care transportul judeţean era eliminat din sfera serviciilor publice şi astfel posibilitatea autorităţilor de a se implica în mod activ în desfăşurarea transportului judeţean era, de asemenea, eliminată.</p>
      <p>"În România există rute de transport care nu aduc profit operatorilor de transport, motiv pentru care aleg, de multe ori, să nu le practice. În trecut, ei puteau primi o compensaţie dacă alegeau să practice un traseu neprofitabil. De asemenea, elevii au dreptul la tarif redus, respectiv gratuitate pentru transportul judeţean, conform art. 84, alin. (1) şi (2) din Legea educaţiei naţionale. Diferenţa de tarif acordată de transportatori pentru elevi era compensată din bugetele judeţene. Ca efect, aşa cum am atenţionat şi la începutul anului, elevii din România au două variante: fie folosesc cursele de ocazie, fie merg kilometri întregi pe jos”, se arată în comunicat.</p>
      <p>Sursa citată menţionează că, în august, Avocatul Poporului, ca urmare a sesizării AEC, a trimis la Curtea Constituţională OUG, iar în 28 noiembrie, judecătorii Curţii se vor pronunţa asupra constituţionalităţii ordonanţei.</p>
      <p> </p>
      <p>"În acest sens, AEC a cerut ministrului educaţiei, Cristina-Monica Anisie, să trimită un punct de vedere către CCR, prin care să expună efectele ordonanţei asupra elevilor. Încă de luni, reprezentanţii AEC s-au aflat în discuţii cu reprezentanţii MEC, fiind trimis şi un draft de adresă către autoritate”, au precizat asociaţiile.</p>
      <p>La sesizarea faptului că ministrul a ales să nu ia măsuri în acest sens, reprezentanţii AEC şi AEBI au pichetat la sfârşitul săptămânii trecute Ministerul Educaţiei şi Cercetării, solicitând ministrului să trimită punctul de vedere către Curtea Constituţională, pentru a ajuta cauza.</p>
      <p>"După două ore de aşteptat în frig, membrii asociaţiilor de elevi au fost primiţi pentru discuţii. Din păcate, observăm un tipar în atitudinea guvernanţilor, aceasta fiind identică cu cea a foştilor reprezentanţi ai Guvernului: mimarea unui dialog, iar la auzul problemelor cu care se confruntă elevii, decidenţii dau din umeri, spunând că nu pot face nimic sau încercând să întârzie rezolvarea problemei. Deşi speranţele AEC privind această nouă guvernare au fost că vor rezolva problemele existente în sistem, constatăm cu dezamăgire că dorinţa nu este aceasta, ci mai degrabă a salva capital de imagine, acţionând în mod iresponsabil şi neasumat în ceea ce priveşte educaţia, în timp ce elevii din România se confruntă cu probleme tragice, neputând să ajungă la şcoală din cauza nepăsării arătate de guvernanţi”, se mai precizează în comunicat.</p>
      <p>Asociaţia Elevilor din Constanţa (AEC) şi Asociaţia Elevilor din Bucureşti şi Ilfov (AEBI) solicită premierului Ludovic Orban să ia măsuri pentru a proteja dreptul elevilor.</p>
      <p>"Solicităm, pe această cale, Prim-ministrului României, Ludovic Orban, să ia măsuri de urgenţă pentru ca elevii să fie protejaţi, drepturile lor să fie apărate şi să nu repete greşelile fostei guvernări, dacă îşi doreşte să aducă schimbarea mult invocată. Astfel, somăm Guvernul României să transmită de îndată un punct de vedere către Curtea Constituţională, iar acesta să fie conform cu afirmaţiile oamenilor politici care mimează grija faţă de elevi într-un mod total ridicol”, susţin asociaţiile de elevi.</p>
    </article>
  </body>
</html>