<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474662-bitwa-o-swiadomosc-polakow-nie-konczy-sie-nigdy"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T22:16:26+00:00"/>
    <meta property="og:title" content="Bitwa o świadomość Polaków nie kończy się nigdy, ponieważ w dorosłość wchodzą wciąż nowe roczniki"/>
    <meta property="og:description" content="Trwa wojna o dusze i umysły Polaków. Nie chodzi w niej tylko o aborcję. Stawką jest pozytywna wizja, afirmująca życie człowieka i jego nieskończoną godność."/>
  </head>
  <body>
    <article>
      <h1>Bitwa o świadomość Polaków nie kończy się nigdy, ponieważ w dorosłość wchodzą wciąż nowe roczniki</h1>
      <address><time datetime="2019-11-25T22:16:26+00:00">25 Nov 2019, 22:16</time> by <a rel="author" href="https://wpolityce.pl/autorzy/38-grzegorz-gorny" target="_blank">Grzegorz Górny</a></address>
      <p>Niedawny sondaż pracowni Social Changes dla portalu wPolityce.pl przyniósł rozczarowujące wyniki dla wielu osób zaangażowanych w obronę życia nienarodzonych. Okazuje się, że 62 proc. respondentów opowiedziało się za zezwalaniem na tzw. aborcje eugeniczne, a tylko 17 proc. ankietowanych sprzeciwiło się temu procederowi. Nawet jeśli uznamy, że pytanie zostało sformułowane w taki sposób, iż mogło przynieść nieco inne wyniki, to i tak różnica między zwolennikami a przeciwnikami aborcji eugenicznych jest bardzo duża.</p>
      <p>Pamiętam, jak dziesięć lat temu Kinga Dunin w rozmowie z Robertem Mazurkiem żaliła się, że walka o aborcję została w Polsce przez lewicę przegrana. Miała rację, ale jedynie częściowo. Ta walka nigdy się bowiem kończy, ponieważ co roku wchodzą w dorosłość nowe roczniki, które prezentują inną wrażliwość i inną świadomość. W związku z tym nawet największa praca, jaka została kiedyś wykonana, nie przekłada się na następne generacje.</p>
      <p>We wspomnianym wywiadzie Kinga Dunin mówiła, że największy wpływ na zmianę świadomości Polaków miały kampanie antyaborcyjne wykorzystujące wstrząsające obrazy ciał rozerwanych dzieci. Z wielu relacji wynika, że oddziaływały one zwłaszcza na młode pokolenie, zakorzeniając w wielu umysłach pewność, że aborcja jest zabójstwem bezbronnego człowieka.</p>
      <p>Dziś w dorosłość wkracza pierwsze pokolenie Polaków nie pamiętające już Jana Pawła II i żyjące poza pewnym doświadczeniem zbiorowym, które uformowało generacje ich rodziców oraz dziadków. Z wielu badań wynika, że to pokolenie ma o wiele bardziej liberalne poglądy na wiele kwestii moralnych i obyczajowych. O świadomość tych roczników rozgrywa się teraz niewidzialna bitwa, której polem jest przede wszystkim kultura masowa.</p>
      <p>Można odnieść wrażenie, jakby prawna ochrona życia dzieci poczętych, istniejąca w Polsce dzięki ustawie ze stycznia 1993 roku, uśpiła nieco środowiska pro life i pro family. Legalnie w naszym kraju wykonuje się bowiem bardzo mało aborcji w porównaniu z niemal wszystkimi państwami Europy. Pod tym względem jesteśmy na naszym kontynencie liderem w dziedzinie ochrony życia.</p>
      <p>Jeśli jednak tak jest, to dlaczego w Polsce panuje zapaść demograficzna? Dlaczego na liście współczynnika dzietności zajmujemy 212 miejsce spośród 224 sklasyfikowanych państw i terytoriów na całym świecie? Jak to wyjaśnić?</p>
      <p>Trwa wojna o dusze i umysły Polaków. Nie chodzi w niej tylko o aborcję. Stawką jest pozytywna wizja, afirmująca życie człowieka i jego nieskończoną godność. Bez niej kolejne badania socjologiczne przeprowadzane w następnych latach będą przynosić coraz gorsze wiadomości dla tych, którzy piąte przykazanie Dekalogu „Nie zabijaj” traktują poważnie.</p>
    </article>
  </body>
</html>