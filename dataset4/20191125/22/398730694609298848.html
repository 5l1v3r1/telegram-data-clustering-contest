<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/ribbenvik-irakiske-ministern-kontrollerades-av-sapo/"/>
    <meta property="og:site_name" content="DN.SE"/>
    <meta property="article:published_time" content="2019-11-25T22:08:29+00:00"/>
    <meta property="og:title" content="Ribbenvik: Irakiske ministern kontrollerades av Säpo"/>
    <meta property="og:description" content="Den irakiske försvarsministern Najah al-Shammaris ansökan om svenskt medborgarskap 2015 prövades av Säkerhetspolisen – som inte kom med några synpunkter"/>
  </head>
  <body>
    <article>
      <h1>Ribbenvik: Irakiske ministern kontrollerades av Säpo</h1>
      <address><time datetime="2019-11-25T22:08:29+00:00">25 Nov 2019, 22:08</time> by <a rel="author" href="https://www.dn.se/av/kalle-holmberg/" target="_blank">Kalle Holmberg</a></address>
      <p>
        <b>Den irakiske försvarsministern Najah al-Shammaris ansökan om svenskt medborgarskap 2015 prövades av Säkerhetspolisen – som inte kom med några synpunkter som hindrade utfärdandet, konstaterar Migrationsverkets generaldirektör Mikael Ribbenvik.</b>
      </p>
      <p>– När det gäller medborgarskap sker det i hundra procent av fallen en kontroll av Säkerhetspolisen. Om det finns en erinran på den personen, då får man inte medborgarskap, <a href="https://www.svt.se/nyheter/inrikes/migrationsverkschefen-sapo-gjorde-bedomning-av-irakiske-ministern">säger Ribbenvik till SVT:s Aktuellt</a>.</p>
      <p>En sådan anmälan har skett även i fallet Najah al-Shammari.</p>
      <p><b>Generaldirektören förtydligar vad</b> som i sammanhanget är hans myndighets uppgift:</p>
      <p>– Migrationsverkets ansvar är att se om det är en person som inte ska beviljas asyl eller medborgarskap – det är vår uppgift. Medan säkerhetsfrågan ligger hos Säpo, säger Mikael Ribbenvik.</p>
      <p>Högprofilerade personer som ansöker om uppehållstillstånd ska också anmälas för kontroll hos Säpo av Migrationsverket, vilket gjordes även på den tiden – 2015, enligt generaldirektören. Säkerhetspolisen har att pröva om en sådan person utgör en fara för rikets säkerhet.</p>
      <p><b>Najah al-Shammari var verksam</b> inom militären under Saddam Husseins diktatoriska regim, som föll samman i april 2003 under inledningen av Irakkriget. En koalition med USA och Storbritannien som ledande makter anföll då Irak, bland annat motiverat av amerikanska uppgifter om att Bagdad skulle förfoga över massförstörelsevapen.</p>
      <p>Nu misstänks al-Shammari för brott mot mänskligheten i samband med de pågående demonstrationerna i Irak. Polis och säkerhetsstyrkor avkrävs ansvar för att runt 320 personer har mist livet och drygt 15.000 skadats i de våldsamma sammanstötningar som ägt rum sedan de folkliga protesterna inleddes den 1 oktober.</p>
      <p><b>Utöver dessa misstankar</b> pågår nu även förundersökningar i Sverige mot irakiern gällande bidragsbrott och brott mot folkbokföringslagen.</p>
      <p>– Vi har från polisens sida inlett en förundersökning redan den 8 november i år. I medier har det stått grovt bidragsbrott, men vi har inlett förundersökning om bidragsbrott. Jag kan konstatera att det är två personer som är misstänkta, säger Jan Granqvist på polisens bedrägerisektion i Stockholm, till SVT Nyheter.</p>
      <p>Vad gäller misstankarna mot al-Shammari om folkbokföringsbrott så pågår en utredning där polisen, enligt Granqvist, har en nära dialog med Försäkringskassan.</p>
      <p>
        <b>Läs mer:</b>
      </p>
      <p><a href="https://www.dn.se/nyheter/politik/irakiska-forsvarsministern-satt-haktad-misstankt-for-misshandel-2016-atalet-lades-ned/">Irakiska försvarsministern satt häktad misstänkt för misshandel – åtalet lades ned</a> </p>
      <p><a href="https://www.dn.se/nyheter/sverige/aklagarmyndigheten-utreder-iraks-forsvarsminister-for-brott/">Iraks försvarsminister misstänkt för brott mot mänskligheten</a> </p>
    </article>
  </body>
</html>