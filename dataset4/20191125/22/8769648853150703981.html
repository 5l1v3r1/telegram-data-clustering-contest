<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/menys-20-centims-quilo-comer-privat-compra-caqui-sota-preu-cost"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="A menys de 20 cèntims per quilo: el comerç privat ja compra els caquis sota preu de cost"/>
    <meta property="og:description" content="La Unió de Llauradors denuncia que es continua venent a resultes, tot i ser una pràctica prohibida per Agricultura"/>
  </head>
  <body>
    <article>
      <h1>A menys de 20 cèntims per quilo: el comerç privat ja compra els caquis sota preu de cost</h1>
      <h2>La Unió de Llauradors denuncia que es continua venent a resultes, tot i ser una pràctica prohibida per Agricultura</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Ana Bellido</a></address>
      <p>VALÈNCIA. El comerç privat ja compra el caqui sota preu de cost. La Unió de Llauradors ha elaborat un estudi en el qual xifra el cost de producció del caqui en uns 20 cèntims per quilo, xifra superior a la que estan rebent els agricultors no socis de cooperatives, que venen la seua collita a comerços privats. L'aparició de noves plagues i la necessitat d'aigua d'aquest producte han encarit els preus de producció respecte a fa 10 anys i aquesta campanya, marcada pels preus baixos, està fent mossa als productors. <br/><br/>De fet, el responsable del caqui de la Unió de Llauradors, Eduard Esparza, assenyala que enguany és la primera vegada que el caqui s'ha venut sota preu de cost; una circumstància cada vegada més habitual en cultius tradicionals com la bresquilla o la taronja, però que no s'havia donat encara en un cultiu relativament nou com el caqui.<br/><br/>Des de la Unió de Llauradors denuncien que, després d'haver acordat un preu, inclús per escrit, el llaurador rep pressions perquè el contracte es modifique i finalment venga el producte més barat. Segons Esparza, enguany s'han donat casos d'haver acordat comprar el quilo a 27 cèntims i després acabar pagant-lo a 18, dos cèntims per baix del preu de producció.<br/><br/>L'organització agrària ha traslladat a l'Agència d'Informació i Control Alimentaris (AICA), dependent del Ministeri d'Agricultura, que inicie els controls i inspeccions requerits per a comprovar el compliment de l'existència de contractes per escrit i, en aquest cas concret, del compliment del seu contingut en la compravenda de caqui d'acord amb el que s'estableix en l'apartat 1 de l'article 12 de la Llei 12/2013, de 2 d'agost, de mesures per a millorar el funcionament de la cadena alimentària.<br/><br/>Però aquesta no és l'única pràctica abusiva que pateixen els agricultors. El 17 de gener d'aquest any les Corts van aprovar la reforma de la llei de contractes agraris, on es va incloure l'obligació que les operacions de compra de productes al camp <a href="https://www.diarilaveu.com/noticia/87275/reforma-llei-contractes-agraris-impedeix-venda-resultes">es facen sempre per escrit amb la finalitat d'evitar la venda a resultes</a>. Aquesta pràctica suposa que els agricultors entreguen la mercaderia després d'un acord verbal amb els 'corredors' sense saber el preu al qual finalment la cobraran.<br/><br/>Tot i ser una pràctica ja prohibida, els agricultors denuncien que molts agricultors que no estan associats a cap cooperativa es veuen obligats a seguir venent els seus caquis i taronges d'aquesta manera i que, a més, després molts d'ells no s'atreveixen a denunciar. No obstant això, alguns sí que ho han fet i els seus casos estan ara als tribunals, segons han explicat representants de la Unió de Llauradors.<br/><br/>El responsable del caqui de La Unió considera també que aquestes pràctiques deslleials són també responsables en part de la caiguda dels preus del caqui d'aquesta campanya. Segons expliquen tant des de la Unió com des d'AVA-Asaja, la remuneració als productors aquesta temporada "no s'entén".<br/><br/>Segons expliquen, és cert que la producció –que per a enguany s'estima en unes 430 milions de quilos– és superior a la de l'any passat, quan es va veure minvada pel graníssol de finals d'estiu. Enguany els camps no s'han vist afectats ni per gelades ni pedregades, i s'ha aconseguit una collita amb volums de rècord, però des d'ambdues organitzacions asseguren que l'increment del volum no es correspon amb la caiguda dels preus que s'ha donat aquesta temporada.<br/><br/>Al respecte del volum de quilos, el representant de la Unió considera que potser ja s'ha arribat al màxim de producció que en aquests moments pot acceptar el mercat i advoca per plantejar-se una regulació de les noves plantacions. A més, assegura que les cooperatives i els comerços no tenen infraestructura suficient per a tractar més producte. Aquesta situació es podria revertir si s'ampliara el consum i si es recuperara el mercat rus.<br/><br/>Segons ha explicat Esparza, els darrers dies els preus han millorat, però, amb el 40% de la collita encara en l'arbre, els agricultors ja han descartat tindre uns guanys semblants als de altres anys. No obstant això, el responsable del caqui de la Unió manté l'esperança que si al desembre els preus milloren un poc i al gener un poc més, encara que no arriben als de altres anys, la campanya podria salvar-se mínimament. <br/><br/><b>Tractament del producte</b><br/><br/>Esparza, però, també alerta als productors que venen al comerç privat i que estan aguantant la fruita a l'arbre per a vendre més car que d'aci 15 o 20 dies hi haurà llàgrimes". La fruita, que en molts casos no ha rebut un tractament en la pell perquè no es sobremadure, es farà molla i no tindrà eixida al mercat. <br/><br/>També ha explicat que ja s'està començant a collir la fruita que es consumirà a finals de desembre i en gener, que es guardarà en cambres de conservació per a evitar una possible gelada que arruine la voluminosa collita d'enguany. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/no-fa-falta-dia-addicional-autoritat-portuaria-defensa-abalos-coses-clares"/>
      </related>
    </article>
  </body>
</html>