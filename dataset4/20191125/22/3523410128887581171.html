<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642055/%D8%A7%D8%B3%D9%84%DA%A9-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%AD%D8%AA%DB%8C-%D8%AA%D8%A8%D9%84%DB%8C%D8%BA%D8%A7%D8%AA-%D9%85%D8%A7-%D8%B1%D8%A7-%D9%87%D9%85-%DA%A9%D9%BE%DB%8C-%D9%85%DB%8C-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:12:00+00:00"/>
    <meta property="og:title" content="اسلک: مایکروسافت حتی تبلیغات ما را هم کپی می کند"/>
    <meta property="og:description" content="مایکروسافت هفته جاری اعلام کرد که فضای کاری چت محور این شرکت به نام مایکروسافت تیمز (Microsoft Teams)، روزانه 20 میلیون کاربر فعال دارد"/>
  </head>
  <body>
    <article>
      <h1>
        <a href="https://www.bultannews.com/fa/news/642055/%D8%A7%D8%B3%D9%84%DA%A9-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%AD%D8%AA%DB%8C-%D8%AA%D8%A8%D9%84%DB%8C%D8%BA%D8%A7%D8%AA-%D9%85%D8%A7-%D8%B1%D8%A7-%D9%87%D9%85-%DA%A9%D9%BE%DB%8C-%D9%85%DB%8C-%DA%A9%D9%86%D8%AF">اسلک: مایکروسافت حتی تبلیغات ما را هم کپی می کند</a>
      </h1>
      <h2>مایکروسافت هفته جاری اعلام کرد که فضای کاری چت محور این شرکت به نام مایکروسافت تیمز (Microsoft Teams)، روزانه 20 میلیون کاربر فعال دارد</h2>
      <address><time datetime="2019-11-25T22:12:00+00:00">25 Nov 2019, 22:12</time> by <a rel="author">بولتن نیوز | bultannews.com</a></address>
      <p><b>گروه IT: مایکروسافت</b> هفته جاری اعلام کرد که فضای کاری چت محور این شرکت به نام <b>مایکروسافت تیمز (Microsoft Teams)</b>، روزانه 20 میلیون کاربر فعال دارد که دو برابر بیشتر از پلتفرم رقیب یعنی <b>اسلک (Slack)</b> است. این آمار سبب شد تا سران اسلک علاوه بر به چالش کشیدن صحت این ادعا، مایکروسافت را به <b>تقلب</b> از تبلیغات خود متهم کنند.   <br/>به گزارش بولتن نیوز به نقل از دیجیاتو، مدیران اسلک می گویند تعداد<b> کاربران فعال روزانه (DAU)</b>، نرخ مشارکت کاربران را نشان نمی دهد. مدیران این پلتفرم ادعا می کنند کاربران پولی این سرویس روزانه 9 ساعت به این سرویس متصل بوده و بیش از 90 دقیقه به شکل فعال از آن استفاده می کنند. از نظر مایکروسافت کاربران فعال روزانه، کاربرانی هستند که در 28 روز گذشته به طور آگاهانه کاری را در نسخه دسکتاپ، موبایل و وب انجام داده اند.<br/><br/>سران اسلک علاوه بر نادرست خواندن آمارهای مایکروسافت، با انتشار توییتی تمسخرآمیز به شباهت های بین تبلیغات خود برای کنفرانس<b> Slack Frontiers</b> که ماه آوریل منتشر شد و تبلیغ مایکروسافت به نام<b> The Art of Teamwork</b> که ماه جاری میلادی منتشر شد، اشاره کرده اند.<br/><br/>همانطور که در ویدیوی فوق مشاهده کردید، شباهت هایی بین تبلیغات این دو سرویس به چشم می خورند، ولی به نظر می رسد سران اسلک در این زمینه<b> بزرگنمایی</b> کرده اند. در هر دو تبلیغ توپ هایی دیده می شوند که روی سراشیبی حرکت کرده و در نقاط مختلفی به هم می رسند که بیانگر شکل گیری همکاری تیمی از طریق نرم افزار است.<br/><br/>مدت کوتاهی پس از انتشار تیمز، مدیران اسلک با انتشار تبلیغی در روزنامه <b>نیویورک تایمز</b> به مایکروسافت تبریک گفته و از رقابت با این شرکت ابراز خوشنودی کرد. البته سران این شرکت به غول نرم افزاری طعنه هم زدند و مدعی شدند این شرکت نمی تواند با تقلب کردن از اسلک، سرویسی که مردم عاشق آن هستند را تولید کند.<br/><br/><b>«مگان کوئین» (Megan Quinn)</b>، یکی از سرمایه گذاران اسلک، پس از اعلام آمار 20 میلیون کاربر فعال روزانه توسط مایکروسافت، با انتشار پستی تمسخرآمیز در توییتر، ادعای مایکروسافت را به چالش کشید.</p>
      <figure>
        <img src="https://www.bultannews.com/files/fa/news/1398/9/4/1202275_918.jpg"/>
      </figure>
      <p>بر اساس آمارهای<b> گوگل ترندز</b>، علاقه کاربران به تیمز در یک سال گذشته روندی صعودی داشته ولی همانطور که در تصویر فوق ملاحظه می کنید، پنج سرچ اول این سرویس در مورد موضوعاتی همچون <b>«چگونه از مایکروسافت تیمز خلاص شویم»</b> و <b>«چگونه مایکروسافت تیمز را خاموش کنیم»</b>، هستند.</p>
    </article>
  </body>
</html>