<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3997122_trump_prie_borisov_v_beliia_dom/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T22:21:00+00:00"/>
    <meta property="og:title" content="След срещата си с Борисов Тръмп не изключи възможността да посети България"/>
    <meta property="og:description" content="Разговорът между двамата започна с поредното обсъждане за падането на визовия режим за българи."/>
  </head>
  <body>
    <article>
      <h1>След срещата си с Борисов Тръмп не изключи възможността да посети България</h1>
      <address><time datetime="2019-11-25T22:21:00+00:00">25 Nov 2019, 22:21</time> by <a rel="author" href="https://www.dnevnik.bg/author/527" target="_blank">Михаил Стоянов</a></address>
      <p>Президентът на САЩ Доналд Тръмп прие в Овалния кабинет на Белия дом българския премиер Бойко Борисов. Разговорът между двамата започна с поредното обсъждане за падането на визовия режим за българи, съобщава "Нова телевизия".</p>
      <p>Сред другите засегнати теми в присъствието на журналисти беше евентуална визита на Тръмп в България. Нарастването на българските разходи за отбрана пък накара Тръмп да заяви, че страната е пример за Германия. Причината - България отделя по-голям процент от БВП спрямо Германия.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2596804637214257%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <h3>"Грешките" на Тръмп и Борисов</h3>
      <p>"Искам да благодаря на министър-председателя, че е тук. Имаме добри разговори. Българите поръчаха няколко американски, както и въоръжение от САЩ, което е най-доброто в света. Имаме много добра връзка. Взаимоотношенията ни с България са много силни. Има много българи тук в САЩ", каза Тръмп.</p>
      <p>Тръмп обърка какъв модел самолети купува България - говорейки пред журналисти в Белия дом той каза, че това са F-35, докато сделката от тази година е за F-16. Разликата и като възможности, и като цена между тези две машини е значителна и се измерва в десетки милиони долара за всеки брой.</p>
      <p>Бойко Борисов каза на американския президент, че имаме 3.1% от БВП разходи за отбрана, което предизвика похвалата на Тръмп, според когото така сме можели да бъдем пример за германците. В действителност премиерът не каза за коя година говори и ако е имал предвид настоящата (а тя още не е приключила и това са прогнозни оценки разходи) този показател е еднократен и се дължи на платените наведнъж 2.1 млрд. лв за F-16. През август те вече представляваха 66.67% от разходите на за отбрана. В бюджета за тази година бяха предвидени плащания по проектите и за покупка на бойни машини за пехотата и за два нови кораба за Военноморските сили, което са още близо 2.2 млрд. лв. След като се стигна до плащането на цялата сума за F-16 накуп, проектите за машини за пехотата и за корабите остават за догодина. Затова през 2020 г. делът на отбранителните разходи отново ще е необичайно висок.</p>
      <p>От 2014 г. насам България не е успяла нито веднъж да изпълни дадените към НАТО прогнозни обещания за разходи, тъй като проектите за модернизация на армията се проваляха.</p>
      <p>Националният план за повишаване на разходите до 2% от БВП предвижда това да стане до 2024 г. Той е приет през 2017 г. и в него ясно е описано, че за 2019 г. прогнозата е за 1.772 млрд. лв. или 1.58% от БВП, а за догодина - 1.918 млрд. лв или 1.61%. До 2023 г. е предидено за отбрана да не отиват повече от 1.85% и чак в 2024 г. те да достигнат символичния праг от 2% от БВП.</p>
      <figure>
        <img src="https://www.dnevnik.bg/shimg/zx780_3997123.jpg"/>
        <figcaption>© Twitter</figcaption>
      </figure>
      <p>"Много е вероятно да дойда в България, само да получа покана", добави той и уточни, че падането на визите за българи е тема, която няма как да не бъде обсъдена.</p>
      <p>Сред акцентите на разговора бяха още доставки на американски втечнен газ, проектите за газовия хъб "Балкан", строежа на българска територия на "Турски поток" и интерконекора с Гърция.</p>
      <h3>
        <a href="https://www.dnevnik.bg/poll/list">Анкета &gt;</a>
      </h3>
      <h4>
        <a href="https://www.dnevnik.bg/poll/7946">За какво си говориха Бойко Борисов и Доналд Тръмп?</a>
      </h4>
      <p>Гласуване</p>
      <p>/ <a href="https://www.dnevnik.bg/bulgaria/2019/11/25/3997122_trump_prie_borisov_v_beliia_dom/javascript:;">Резултати</a></p>
      <ol>
        <li>
          <b>За енергийната независимост на България</b>
        </li>
        <li>
          <b>За купуването на още американско оръжие</b>
        </li>
        <li>
          <b>За контриране руската хибридна намеса в България</b>
        </li>
        <li>
          <b>Отново за падането на визите</b>
        </li>
        <li>
          <b>За корупцията</b>
        </li>
        <li>
          <b>За свободата на медиите</b>
        </li>
        <li>
          <b>За американски ядрени мощности в България</b>
        </li>
        <li>
          <b>За нищо</b>
        </li>
        <li>
          <b>За нещата от живота</b>
        </li>
        <li>
          <b>Ще разберем след време</b>
        </li>
      </ol>
    </article>
  </body>
</html>