<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/iohannis-a-colorat-romania-in-albastru-este-cea-mai-severa-infrangere-a-psd-in-alegeri-de-la-infiintarea-acestui-partid-incoace-18615915"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T22:08:00+00:00"/>
    <meta property="og:title" content="Iohannis a colorat România în albastru: este cea mai severă înfrângere a PSD în alegeri de la înfiinţarea acestui partid încoace"/>
    <meta property="og:description" content="♦ Votul de duminică va rămâne multă vreme în memoria membrilor PSD ♦ Potrivit datelor anunţate de Biroul Electoral Central (BEC), după centralizarea a 99,7% dintre voturile pentru turul II al alegerilor prezidenţiale, Klaus Iohannis, preşedintele în exerciţiu, a obţinut 66% din voturi, iar Viorica Dăncilă 34% ♦ Este cea mai mare diferenţă de scor înregistrată din 1990 încoace - în alegerile din mai 1990 Ion Iliescu câştigase din primul tur, cu 86%."/>
  </head>
  <body>
    <article>
      <h1>Iohannis a colorat România în albastru: este cea mai severă înfrângere a PSD în alegeri de la înfiinţarea acestui partid încoace</h1>
      <address><time datetime="2019-11-25T22:08:00+00:00">25 Nov 2019, 22:08</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>♦ Votul de duminică va rămâne multă vreme în memoria membrilor PSD ♦ Potrivit datelor anunţate de Biroul Electoral Central (BEC), după centralizarea a 99,7% dintre voturile pentru turul II al alegerilor prezidenţiale, Klaus Iohannis, preşedintele în exerciţiu, a obţinut 66% din voturi, iar Viorica Dăncilă 34% ♦ Este cea mai mare diferenţă de scor înregistrată din 1990 încoace - în alegerile din mai 1990 Ion Iliescu câştigase din primul tur, cu 86%.</p>
      <p>Diaspora a fost vedeta alegerilor, ca şi în urmă cu cinci ani, dar şi în ţară rezultatul este specta­culos în favoarea ac­tualului preşedinte. Întreaga Moldovă a votat preponderent cu preşedintele în exer­ciţiu, spulberând mitul invin­ci­bilităţii PSD în judeţele din nord-estul ţării.</p>
      <p>În străinătate Klaus Iohannis a spulberat-o pe Viorica Dăncilă. Datele din diaspora, după centralizarea voturilor din 824 de secţii din totalul de 838, arată că Iohannis a obţinut 93,96% dintre voturi, în timp ce Viorica Dăncilă a obţinut doar 6,03%.</p>
      <p>Votul în străinătate a fost şi el cel mai important din istorie în privinţa prezenţei la vot. Au votat în total în total 944.077 de români, dintre care 926.574  votanţi pe liste suplimentare, iar 17.503 pe lista de corespondenţă, potrivit BEC. Practic, în jur de 11% din voturile lui Klaus Iohannis au venit din diaspora, iar acest lucru îl obligă enorm pe actualul şi viitorul preşedinte al republicii. USR, al cărei candidat, Dan Barna, a părăsit cursa în primul tur, a cerut ieri majo­rarea numărului de locuri parlamentre alo­cate diasporei.</p>
      <p>În ţară, practic harta s-a colorat în albastru. Niciodată PSD nu a pierdut atât de categoric, de la înfiinţarea acestui partid, în urmă cu 30 de ani, până astăzi. 36 de judeţe l-au ales cu majoritate pe Iohannis şi doar în cinci judeţe din sud - între care Teleorman - Dăncilă a ieşit în frunte. Deşi anticiparea era că vom avea o prezenţă scăzut la vot, ca urmare a campaniei electorale lipsite de orice miez, ea a depăşit totuşi 50% - votul final consemnând o prezenţă de 54% din numărul celor 18,2 milioane de cetăţeni înscrişi pe listele electorale permanente.</p>
      <p>Moldova a votat puternic cu Klaus Iohannis. Oraşele bogate, de asemenea. În plus, faţă de alţi ani, populaţia urbană a fost cea care a condus votul. Judeţele fruntaşe au fost: Ilfov (68%), Cluj (62%) şi Sibiu (58%).</p>
      <p>Judeţe codaşe au fost Harghita cu 23%, Covasna cu 25,8% şi Vaslui cu 37,5%. În Bucureşti, prezenţa a fost de 54% (976.879 de alegători).</p>
      <p>Numărul total al alegătorilor care s-au prezentat la urne a fost de 9,95 mi­li­oane de alegători, reprezentând 54,46% din numărul total al alegătorilor înscrişi în listele electorale permanente.</p>
      <p>Totalul voturilor valabil exprimate a fost de 9,77 milioane, reprezentând 98,1% din numărul total al alegătorilor care s-au prezentat la urne, iar numărul total al voturilor nule a fost de 181.962, reprezentând 1,8% din numărul total al alegătorilor care s-au prezentat la urne.</p>
      <p>Situaţia voturilor obţinute de candidaţi era, după numărarea a 99% din voturi, următoarea:</p>
      <p>Klaus Iohannis a obţinut 6.437.151 de voturi valabil exprimate, reprezentând 66% din totalul voturilor valabil exprimate. Viorica Dăncilă a obţinut 3.334.466 de voturi valabil exprimate, reprezentând 34% din totalul voturilor valabil exprimate.</p>
      <p>Între primii care l-au felicitat pe Klaus Iohannis s-a numărat preşedintele în exerciţiu al Consiliului European, Donald Tusk.</p>
      <p>„Mă bucură în mod deosebit că România va continua să beneficieze de conducerea dumneavoastră respon­sabilă şi de încredere“, a scris Tusk pe platforma de microblogging Twitter, unde avea ataşată şi o scrisoare prin care îl felicita pe preşedintele României.</p>
      <p>„În perioada în care am lucrat împreună, în ultimii cinci ani, v-am apreciat angajamentul pentru valorile europene şi pentru o Românie prosperă în cadrul Uniunii Europene. Sunt încântat în mod deosebit că România va continua să beneficieze de conducerea dumneavoastră de încredere şi responsabilă.“</p>
      <p>De asemenea, Iohannis a fost felicitat de preşedintele în exerciţiu al Comisiei Europene, Jean-Claude Juncker: „Felicitări, Klaus Iohannis, pentru realegerea dumneavoastră ca preşedinte. Susţinerea puternică a poporului român pentru opţiunile dumneavoastră fără echivoc pentru o ţară proeuropeană vine într-un moment important pentru Europa. Ştiu că pot conta pe rolul activ al României pentru a duce mai departe proiectul european”.</p>
    </article>
  </body>
</html>