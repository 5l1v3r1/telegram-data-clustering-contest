<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/05/2146734/%D9%81%D8%A7%D8%A6%D9%82%DB%8C-%D8%A7%D8%B2-%D9%84%D8%BA%D9%88-%D8%AC%D8%A7%D9%85-%D8%AC%D9%87%D8%A7%D9%86%DB%8C-%DA%A9%D8%B4%D8%AA%DB%8C-%D8%A7%D8%B4%DA%A9%D9%85-%D8%AF%D8%B1%D8%A2%D9%85%D8%AF-%D8%B2%DB%8C%D8%B1-%D9%85%D9%88%D8%B4%DA%A9-%D9%88-%D8%A8%D9%85%D8%A8%D8%A7%D8%B1%D8%A7%D9%86-%D9%87%D9%85-%D9%85%D8%B3%D8%A7%D8%A8%D9%82%D9%87-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%DA%A9%D8%B1%D8%AF%DB%8C%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T22:35:00+00:00"/>
    <meta property="og:title" content="فائقی: از لغو جام‌ جهانی کشتی اشکم درآمد/ زیر موشک و بمباران هم مسابقه برگزار می‌کردیم"/>
    <meta property="og:description" content="سعید فائقی در گفت‌وگو با خبرنگار ورزشی خبرگزاری تسنیم، با اشاره به لغو میزبانی ایران در جام‌ جهانی کشتی فرنگی اظهار داشت: وقتی این خبر را شنیدم،‌ اشکم درآمد. ما در بدترین شرایط ممکن، در جنگ تحمیلی مسابقات‌مان را برگزار می‌کردیم. مسابقات دهه فجر ما زیر موشک و بمباران برگزار می‌شد، این چه مدیریت ورزشی است که میزبانی را از ما می‌گیرند؟ چرا این‌قدر دیپلماسی ما ضعیف شده است؟"/>
  </head>
  <body>
    <article>
      <h1>فائقی: از لغو جام‌ جهانی کشتی اشکم درآمد/ زیر موشک و بمباران هم مسابقه برگزار می‌کردیم</h1>
      <h2>معاون پیشین سازمان تربیت‌بدنی گفت: در بدترین شرایط میزبان رویدادهای بین‌المللی بودیم اما در شرایط کنونی میزبانی را از ما می‌گیرند.</h2>
      <address>
        <time datetime="2019-11-25T22:35:00+00:00">25 Nov 2019, 22:35</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1393/08/19/139308190848482934046394.jpg"/>
      </figure>
      <p>
        <a href="https://www.tasnimnews.com/fa/service/3/%D9%88%D8%B1%D8%B2%D8%B4%DB%8C">- اخبار ورزشی -</a>
      </p>
      <p>سعید فائقی در گفت‌وگو با خبرنگار ورزشی <a href="https://www.tasnimnews.com/">خبرگزاری تسنیم</a>، با اشاره به لغو میزبانی ایران در جام‌ جهانی کشتی فرنگی اظهار داشت: وقتی این خبر را شنیدم،‌ اشکم درآمد. ما در بدترین شرایط ممکن، در جنگ تحمیلی مسابقات‌مان را برگزار می‌کردیم. مسابقات دهه فجر ما زیر موشک و بمباران برگزار می‌شد، این چه مدیریت ورزشی است که میزبانی را از ما می‌گیرند؟ چرا این‌قدر دیپلماسی ما ضعیف شده است؟</p>
      <p>وی ادامه داد: دیپلماسی ورزشی ما به‌تدریج ضعیف شده است و جایگاه‌مان را هم در آسیا و هم در جهان از دست داده‌ایم. حالا می‌فهمیم که دکتر توکل چه وزنه‌ای در کشتی ما بود که یک بار در آن زمان وضع‌مان این‌گونه نشد. مهد کشتی دنیا هستیم، دنیا به کشتی ما می‌نازد، اما متأسفانه نمی‌توانیم میزبانی جام‌جهانی را حفظ کنیم.</p>
      <p>
        <a href="http://tn.ai/2146688">اسبقیان:لغو میزبانی ایران در جام جهانی کشتی فرنگی جنبه ورزشی ندارد</a>
      </p>
      <p>معاون پیشین سازمان تربیت‌بدنی همچنین به واگذاری سالن شمشیربازی به کشتی و سپس گرفتن آن از کشتی و اعطایش به جودو، خاطرنشان کرد: این هم باز از همان کارهاست که خوب نیست، یعنی اینکه ما حتی از ساختن یک سالن ورزشی عاجزیم. سالن را از این فدراسیون می‌گیریم و به فدراسیون دیگر می‌دهیم و بعد از فدراسیون دیگر می‌گیریم و به یکی دیگر می‌دهیم. آنقدر فقیر نشده‌ایم که نتوانیم یک سالن بسازیم. شرکت توسعه و تجهیز می‌تواند در چند ماه یک سالن بسازد و تقدیم فدراسیون‌ها کند، این یعنی چه که چنین رفتار می‌کنند؟ من مانده‌ام که چرا این‌قدر به‌لحاظ مدیریتی ضعیف شده‌ایم و برنامه نداریم. کار به جایی رسیده است که یک سالن هم نداریم.</p>
      <p>انتهای پیام/+</p>
    </article>
  </body>
</html>