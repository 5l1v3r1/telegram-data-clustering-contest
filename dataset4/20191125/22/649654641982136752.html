<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/uspon-mracnog-turizma-u-siriji/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T22:47:27+00:00"/>
    <meta property="og:title" content="Uspon mračnog turizma u Siriji"/>
    <meta property="og:description" content="Rat u Siriji, koji traje već skoro devet godina i daleko od toga da je gotov, ne sprečava novi talas turista da posećuju tu zemlju."/>
  </head>
  <body>
    <article>
      <h1>Uspon mračnog turizma u Siriji</h1>
      <h2>Ratovi nisu prepreka nekim posetiocima</h2>
      <address><time datetime="2019-11-25T22:47:27+00:00">25 Nov 2019, 22:47</time> by <a rel="author">D. J.</a></address>
      <p>
        <b>Rat u Siriji, koji traje već skoro devet godina i daleko od toga da je gotov, ne sprečava novi talas turista da posećuju tu zemlju.</b>
      </p>
      <p>Dok predsednik Bašar el Asad steže obruč oko preostalih pobunjeničkih snaga na severozapadu, nekoliko turističkih agencija koje pružaju usluge klijentima sa engleskog govornog područja počelo je da nudi putovanja u Siriju čiji je cilj „upoznavanje sa lokalnim stanovništvom i posete uništenim selima“, obilazak arheoloških nalazišta „okruženih destrukcijom“ i „doživljaj čuvenog kosmopolitskog noćnog života koji se vratio u centar Damaska“.</p>
      <p>Najmanje 500.000 ljudi je poginulo tokom rata, a više od polovine stanovništva Sirije, u kojoj je živelo oko 22 miliona ljudi, je zbog sukoba pobeglo iz svojih domova.</p>
      <p>Kako je Asad postepeno vraćao kontrolu, sticao se utisak da su neki delovi zemlje ponovo počeli da budu otvoreni za poslovanje, uključujući tu i nekada unosni turistički sektor.</p>
      <p>Gotovo svaka vlada na svetu svojim građanima savetuje da ne putuju u Siriju iz bezbednosnih razloga, a Sirijci koji su platili visoku cenu tokom rata pozivaju Zapad da ne normalizuje odnose sa režimom.</p>
      <p>Ipak, i pored povremenih eksplozija automobila-bombi, izraelskih vazdušnih napada i tajne policije koja čini da osumnjičeni za špijunažu i pripadnici opozicije „nestaju“ u Asadovim zatvorima, smatra se da je Damask sada relativno bezbedan, te je u porastu interesovanje avanturistički nastrojenih turista za ovu zemlju koja je bila van dosega skoro celu deceniju.</p>
      <p>Posećivanje mesta koja su povezana sa smrću i tragedijom se uopšteno naziva „mračnim turizmom“. Međutim, provođenje godišnjih odmora u zemljama koje su tehnički i dalje u ratu je relativno nov fenomen, koji podstiču influenseri sa društvenih mreža u težnji da se dokopaju zabranjenih destinacija ili da obiđu svih 195 zemalja na svetu.</p>
      <p>Nedelju dana duge ture uglavnom obuhvataju Stari grad u Damasku i Krak de ševalje, krstaški dvorac iz 11. veka kod Homsa, kao i antički grad Palmiru na istoku pustinje, koji je više puta bio meta napada jedne tajne ćelije Islamske države od kada su militanti isterani iz tog područja 2017.</p>
      <p>Jedna turistička agencija sa sedištem u Kini nudi i putovanje u Alepo, koji je vojska povratila 2016. posle četvorogodišnjih borbi. Više od pola ovog grada je još uvek u ruševinama.</p>
      <p>Ovo putovanje košta 1.695 dolara, bez uključene cene letova, troškova za vizu i putničko osiguranje. Od ovog meseca, slična putovanja nude i dve ruske putničke agencije.</p>
      <p>DŽoni Vord, turistički bloger iz Irske, upoznao je malu grupu turista u Bejrutu i prošle nedelje ih poveo preko libanske granice u Siriju na petodnevno putovanje koje je uključivalo obilazak Damaska i dvorca Krak de ševalje.</p>
      <p>„Ako putujemo samo u one zemlje koje imaju jasnu domaću i spoljnu politiku, gde možemo da idemo? Da li ljudi kritikuju putovanja u Vegas i Peking, ili transsibirskom železnicom? Na koliko je ljudskih života uticala politika ovih zemalja? Iskreno verujem da turizam doprinosi tome da novac dobiju ljudi kojima je potreban“, rekao je Vord i dodao da je turizam jedan korak ka normalizaciji situacije u Damasku i na sličnim mestima. „To što posećujete jednu zemlju ne znači da podržavate njeno rukovodstvo“, naglasio je Vord.</p>
      <h3>Povezani tekstovi:</h3>
    </article>
  </body>
</html>