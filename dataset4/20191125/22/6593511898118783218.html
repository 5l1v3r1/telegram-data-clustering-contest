<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909467"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:36:00+00:00"/>
    <meta property="og:title" content="Преподавателска стачка затвори половината английски университети"/>
    <meta property="og:description" content="Протестът ще засегне и много българи, които няма да могат да се явят на изпит 8-дневна стачка започнаха над 43 000 университетски преподаватели във Великобритания в понеделник"/>
  </head>
  <body>
    <article>
      <h1>Преподавателска стачка затвори половината английски университети</h1>
      <address><time datetime="2019-11-25T22:36:00+00:00">25 Nov 2019, 22:36</time> by <a rel="author">Павлина Трифонова</a></address>
      <p>
        <b>Протестът ще засегне и много българи, </b>
        <b>които няма да могат да се явят на изпит</b>
      </p>
      <p>8-дневна стачка започнаха над 43 000 университетски преподаватели във Великобритания в понеделник. Те са недоволни от промяна в начина за пенсиониране и системата за заплащане във висшето образование. Протестът ще засегне около милион студенти, които се обучават в половината британски вузове, включително много българи. Сред 60-те протестиращи университета са и най-рейтинговите като “Оксфорд” и “Кеймбридж”.</p>
      <p>Стачкуващите преподаватели са обявили, че ще изнасят лекции на открито по странични теми като “защо кризата с климата е класов въпрос” или “секс и изповядване”. Пропуснатият учебен материал студентите ще трябва да наваксват сами. Големият проблем обаче е кога ще си вземат пропуснатите изпити, тъй като на повечето места семестърът свършва до 13 декември. Ако бъдат насрочени нови по-късни дати, това ще обърка плановете на много български студенти, следващи на Острова, които вече са резервирали полети да се приберат при семействата си за Коледа в средата на декември.</p>
      <p>“Ядосана съм, тъй като съм платила много пари за това обучение и сега, изглежда, сякаш то не е толкова важно. Разбирам защо стачкуват, но има различни начини това да се направи, а не да се случва в седмицата, когато трябва да имаме изпити”, обяснява пред Би Би Си Люси, която следва по магистърска програма за журналистика. Състудентката ѝ Грейс казва, че една загубена седмица от курс, който и без това е кратък, е доста. Тя твърди, че учителските стачки по време на нейната бакалавърска степен са се отразили на крайната ѝ оценка, защото заради предишни протести не е имала научен ръководител за дисертацията си в продължение на 6 седмици.</p>
      <p>Затова студентски организации обмислят да поискат обезщетение за изгубените учебни часове, след като плащат по 9250 паунда на година. Още повече че някои студенти са засегнати за втори път, тъй като подобна стачка имаше и през февруари и март миналата година.</p>
      <p>“Университетският сектор е направил много пари през последните 10 г., но разходите за служителите са намалели”, обяснява председателят на съюза на висшите учебни заведения Джо Грейди. Членовате му са решени и на нови протести, ако сегашната им стачка до 4 декември не успее.</p>
    </article>
  </body>
</html>