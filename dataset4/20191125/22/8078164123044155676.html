<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_26/rieti-esplosione-un-appartamento-una-fuga-gas-morto-3cdc1cb6-0fdc-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Rieti, esplosione per una fuga di gas: un morto, spunta ipotesi omicidio"/>
    <meta property="og:description" content="Ferita una donna, forse moglie della vittima, e illesi i loro due figli. La deflagrazione è avvenuta al terzo piano di una palazzina nel quartiere Campomoro"/>
  </head>
  <body>
    <article>
      <h1>Rieti, esplosione per una fuga di gas: un morto, spunta ipotesi omicidio</h1>
      <h2>Ferita una donna, la moglie della vittima, che avrebbe dato fuoco al marito con delle taniche di benzina. Illesi i loro due figli. La deflagrazione è avvenuta al terzo piano di una palazzina nel quartiere Campomoro</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Redazione online</a></address>
      <p>Avrebbe dato fuoco al marito con taniche di benzina, uccidendolo, e provocando l'esplosione della propria abitazione, dalla quale avrebbe fatto uscire i due figli. È lo scenario ipotizzato dagli inquirenti dietro la morte del 44enne di Rieti, che nella serata di ieri è rimasto tragicamente coinvolto nell'esplosione del suo appartamento situato nel quartiere di Campomoro, al terzo piano di una palazzina situata in via Dionigi. Secondo quanto riporta l'Agi, la vittima avrebbe chiamato la polizia poco prima della tragedia, avvenuta attorno alle 22 di ieri sera, segnalando che la moglie si era allontanata da casa insieme ai figli. La donna, in realtà, si sarebbe procurata delle taniche di benzina, e una volta tornata a casa, al termine di una lite furiosa, avrebbe cosparso il marito di combustibile e gli avrebbe dato fuoco. Sarebbero state proprio le urla dell'uomo a richiamare l'attenzione dei vicini, che a loro volta hanno chiamato i soccorsi e le forze dell'ordine.</p>
      <h4>La donna ricoverata al Sant'Eugenio in stato di arresto</h4>
      <p>Nell'incendio, l'uomo ha perso la vita mentre la donna è rimasta gravemente ustionata ed è tutt'ora ricoverata presso l'ospedale Sant'Eugenio di Roma dove è piantonata dalle forze dell'ordine e in stato di arresto. Difficoltose le operazioni di recupero della salma dall'abitazione che è stata completamente distrutta dalle fiamme e dall'esplosione. A causa del rogo sono state evacuate alcune abitazioni limitrofe a quella della tragedia, oltre ad un'altra abitazione situata nello stesso stabile.</p>
    </article>
  </body>
</html>