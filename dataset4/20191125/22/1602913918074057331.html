<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/europa-de-est-suferinta-industriei-auto-motor-de-crestere-fragilizeaza-economiile-din-regiune-18615745"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T22:07:00+00:00"/>
    <meta property="og:title" content="Europa de Est: suferinţa industriei auto, motor de creştere, fragilizează economiile din regiune"/>
    <meta property="og:description" content="Automobilele reprezintă peste un sfert din exporturile unor ţări din regiune."/>
  </head>
  <body>
    <article>
      <h1>Europa de Est: suferinţa industriei auto, motor de creştere, fragilizează economiile din regiune</h1>
      <address><time datetime="2019-11-25T22:07:00+00:00">25 Nov 2019, 22:07</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Automobilele reprezintă peste un sfert din exporturile unor ţări din regiune.</p>
      <p>Nicio altă ţară din lume nu produce mai multe maşini raportat la mărimea populaţiei decât Slovacia, un semn al uriaşei evoluţii a acestei ţări de la ieşirea de sub puterea co­mu­nismului cu trei decenii în urmă. Dar, după cum se în­tâmplă în cazul multor ţări din Europa Centrală şi de Est, această dependenţă de industria auto ca motor de creştere ar pu­tea deveni problematică în condiţiile în care industria în­ce­ti­neşte la nivel mondial, suferind schimbări majore din punctul de vedere al cererii şi tehnologiei, scrie The Wall Street Journal.</p>
      <p>„Ţările noastre au avut un succes enorm în atragerea de operaţiuni de producţie auto“, spune Beata Havorcik, economist-şef la BERD. „Această creştere s-ar putea apropia de sfârşit.“</p>
      <p>Producţia auto a crescut puternic la nivelul regiunii de la că­derea Zidului Berlinului în 1989. Liderii politici şi-au pus spe­ranţa în revitalizarea activităţii manufacturiere în est pen­tru aducerea nivelului de trai de acolo mai aproape de cel din vest. Aceştia au sperat că procesul va fi susţinut de investiţiile masive realizate de companiile vest-europene în est. Producătorii auto, şi în special giganţii germani, au profitat de această oportunitate. Rezultatul: o creştere de patru ori a numărului de maşini fabricate în Europa Centrală şi de Est în ultimele două decenii, potrivit estimărilor BERD.</p>
      <p>Ca urmare a acestui boom, Slovacia produce 200 de maşini la 1.000 de persoane, peste dublul raportului din Germania şi de cinci ori raportul din SUA. Automobilele reprezintă peste un sfert din exporturile unor ţări din regiune.</p>
      <p>Acest lucru este important şi pentru vieţile celor care trăiesc în regiune, aceasta asistând la niveluri ridicate ale emigraţiei de la aderarea la UE în 2004.</p>
      <p>Însă, deşi marele pariu al regiunii pe automobile este benefic regiunii, există îndoieli în creştere privitoare la sustenabilitatea acestuia. De la mijlocul anului 2018, este clar că industria auto mondială înregistrează o încetinire. Producţia a scăzut anul trecut şi nu există multe semne de redresare în 2019 sau 2020.</p>
      <p>În viitorul imediat, impactul unei industrii auto slăbite asupra Europei Centrale şi de Est va însemna o creştere economică mai slabă, mai puţine locuri de muncă noi şi exporturi mai puţin solide.</p>
      <p>Perspectivele regiunii s-ar putea înnegura şi mai mult dacă preşedintele Trump va impune tarife pe importurile de autovehicule. „Ţările cu un sector auto însemnat ca Germania, Ungaria şi Slovacia ar putea suferi un impact major asupra economiilor“, remarcă economiştii Rabobank într-o notă.</p>
      <p>Poate că a venit vremea ca ţările din regiune să se uite către industrii noi, spun economiştii, unii indicând oportunităţile legate de tehnologiile care reduc emisiile toxice.</p>
      <p>„Aceste ţări au nevoie să caute noi surse de creştere“, spune Javorcik de la BERD.</p>
    </article>
  </body>
</html>