<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743576"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="คลั่งมาตุฆาตฆ่าหั่นแม่ยัดตู้เย็น เซ่น'โรคซึมเศร้า'อีกครั้ง"/>
    <meta property="og:description" content="คดีสะเทือนขวัญที่เกิดจากโรคซึมเศร้าอีกแล้ว เมื่อหนุ่มวิศวะคอมลงมือฆ่าแม่แล้วค่อยๆหั่นศพยัดตู้เย็น เพื่อนแม่ผงะเมื่อมาเห็น ก่อนลูกชายคว้าปืนยิงตัวตายหนีผิด"/>
  </head>
  <body>
    <article>
      <h1>คลั่งมาตุฆาตฆ่าหั่นแม่ยัดตู้เย็น เซ่น'โรคซึมเศร้า'อีกครั้ง</h1>
      <address>
        <time datetime="2019-11-25T22:00:00+00:00">25 Nov 2019, 22:00</time>
      </address>
      <p>
        <b>คดีสะเทือนขวัญที่เกิดจากโรคซึมเศร้าอีกแล้ว เมื่อหนุ่มวิศวะคอมลงมือฆ่าแม่แล้วค่อยๆหั่นศพยัดตู้เย็น เพื่อนแม่ผงะเมื่อมาเห็น ก่อนลูกชายคว้าปืนยิงตัวตายหนีผิด</b>
      </p>
      <p><b>กลายเป็นเหตุสะเทือนใจและสะเทือนขวัญ หลังลูกชายแท้ๆก่อเหตุฆ่ามารดาบังเกิดเกล้า ก่อนจะเลือดเย็นหั่นศพร่างของผู้เป็นแม่เป็นชิ้นๆแล้วจับยัดไว้ในช่องฟรีซตู้เย็น จากนั้นผู้เป็นลูกก็ตัดสินใจชักปืนยิงศีรษะเสียชีวิตเพื่อหนีความผิด จึงขอสรุปเหตุการณ์ฆาตกรรมนี้ให้ได้อ่านอีกครั้งว่าวานนี้ (25 พ.ย.) มันเกิดอะไรขึ้น</b><br/><br/>เริ่มต้นจาก ช่วงบ่ายสอง ร.ต.อ.นพดล  หันภาพ  รองสว.(สอบสวน)สน.ท่าข้าม  รับแจ้งเหตุพบศพหญิงถูกฆ่าหั่นศพยัดตู้เย็นภายในบ้านเลขที่  17  ซอยท่าข้าม 28  แยก  6  แขวงแสมดำ  เขตบางขุนเทียน  กทม.  จึงรายงานให้ผู้บังคับบัญชาทราบ  ก่อนรุดไปตรวจสอบพร้อมด้วย  พล.ต.ต.โชคชัย  งามวงศ์ ผบก.น.9  พ.ต.อ.ธีระ  เถระพัฒน์ ผกก.สน.ท่าข้าม  เจ้าหน้าที่กองพิสูจน์หลักฐาน   แพทย์นิติเวช  รพ.ศิริราช และหน่วยกู้ภัยมูลนิธิป่อเต็กตึ๊ง</p>
      <figure>
        <img src="https://www.dailynews.co.th/admin/upload/20191126/news_MNhHGPyTce010353_533.jpg?v=20191126053?v=1683"/>
      </figure>
      <p>ที่เกิดเหตุเป็นทาวน์เฮ้าส์  2  ชั้นอยู่ตรงทางสามแพร่ง  จากการตรวจสอบในตู้เย็นขนาดใหญ่   2ชั้นยี่ห้อชาร์ป ความจุประมาณ  7.9  คิว  วางอยู่บริเวณชั้นล่างตรงหัวบันไดพบร่าง  น.ส.ยุรีย์ เถาวัลย์  อายุ  42  ปี  เจ้าของบ้าน ประกอบธุรกิจเกี่ยวกับไฟแนนซ์รถยนต์  ถูกฆ่าและแยกชิ้นส่วนออกเป็น  5  ชิ้น  นำมาแช่ไว้ โดยส่วนหัว   แขนซ้าย  และขาถูกใส่ถุงแช่อยู่ในช่องฟรีซ    ส่วนลำตัวมีบาดแผลถูกของมีคมแทง  10  จุดและแขนขวาไม่มีสิ่งใดห่อหุ้ม  ถูกแช่ไว้ในในช่องฟรีซ  และชั้นวางของด้านในประตู   แพทย์ระบุก้อนเนื้อทรวงอกด้านขวาลำตัวหายไป</p>
      <figure>
        <img src="https://www.dailynews.co.th/admin/upload/20191126/news_nlEcKaKSpI010411_533.jpg?v=20191126053?v=3519"/>
      </figure>
      <p>นอกจากนี้ภายในชักโครกห้องน้ำชั้นล่างยังพบชิ้นส่วนเครื่องในอีกหลายชิ้น  เจ้าหน้าที่จึงนำชิ้นส่วนต่างๆมาประกอบเป็นร่างก่อนนำส่งสถาบันนิติเวชรพ.ศิริราชเพื่อชันสูตรอย่างละเอียดต่อไป   สำหรับผู้ก่อเหตุฆ่าหั่นศพสยองคดีนี้เป็นลูกชายผู้ตายชื่อนายศิระ  สมเดช อายุ  20  ปี เป็นนักศึกษาชั้นปีที่  2 คณะวิศวคอมพิวเตอร์ มหาวิทยาลัยดังแห่งหนึ่งย่านฝั่งธนบุรี ได้ใช้อาวุธปืนขนาด.38 ยิงขมับขวาทะลุซ้าย  1   นัด นอนหายใจรวยรินอยู่กลางบ้านบริเวณชั้น1เจ้าหน้าที่จึงนำตัวส่งรพ.นครธนแต่เสียชีวิตในเวลาต่อมา      </p>
      <figure>
        <img src="https://www.dailynews.co.th/admin/upload/20191126/news_IHNStizraE010411_533.jpg?v=20191126053?v=5605"/>
      </figure>
      <p>สอบสวนน.ส.วรนุช  วงษ์ชัย  อายุ  35  ปี  เพื่อนร่วมงานผู้ตายซึ่งพบศพเป็นคนแรกให้การว่า   ตั้งแต่เวลา20.00  น.วันที่24 พ.ย.พยายามโทรศัพท์หาผู้ตายหลายครั้งเพื่อจะคุยกันเรื่องธุรกิจแต่ไม่มีคนรับสาย  กระทั่งช่วงบ่ายก่อนพบศพได้เดินทางมาหาผู้ตายที่บ้าน  เห็นรถโตโยต้า ฟอร์จูนเนอร์  สีดำ  ทะเบียน 3  กจ1116  กรุงเทพมหานคร ของผู้ตายจอดอยู่   และประตูบ้านไม่ได้ล็อกจึงเดินเข้าไปในบ้านพบนายศิระสวมเครื่องแบบนักศึกษา  จึงสอบถามหาผู้ตายแต่นายศิระตอบว่าไม่เห็น  ระหว่างนั้นสังเกตเห็นนายศิระมีพฤติกรรมแปลกๆ ประกอบกับตนรู้ประวัติว่าป่วยเป็นโรคซึมเศร้า มักมีปากเสียงกับผู้ตายเป็นประจำ  รวมทั้งเห็นกระเป๋าและทรัพย์สินผู้ตายวางอยู่ในบ้าน  ทำให้สงสัยว่าน่าจะเกิดเรื่องผิดปกติขึ้น   ตนจึงตะโกนเรียกผู้ตายก่อนเดินไปเปิดตู้เย็นช่องฟรีซจึงพบชิ้นส่วนศพ  ซึ่งเป็นจังหวะเดียวกันกับที่นายศิระหยิบปืนมาจากที่ใดไม่ทราบออกมาจ่อยิงขมับขวาตัวเอง1นัดจนล้มลง  พอตั้งสติได้ตนก็รีบโทรศัพท์แจ้งตำรวจทันที</p>
      <figure>
        <img src="https://www.dailynews.co.th/admin/upload/20191126/news_iXYRamIAkh010352_533.jpg?v=20191126053?v=3622"/>
      </figure>
      <p>ด้านพล.ต.ต.โชคชัย   เปิดเผยว่า  บ้านเกิดเหตุมีแค่ผู้ตายกับลูกชายพักอาศัยอยู่ด้วยกันมานานประมาณ 3 ปีเนื่องจากผู้ตายกับสามีแยกทางกัน   และจากการสอบถามญาติๆที่เดินทางมาดูศพทราบว่าลูกชายผู้ตายป่วยเป็นโรคซึมเศร้าต้องรักษาอาการกับแพทย์มาได้ประมาณ2 ปี  ประกอบกับในบ้านพบยารักษาโรคซึมเศร้าพร้อมด้วยชุดอุปกรณ์มีดทำครัวซึ่งทำความสะอาดเก็บไว้ในห้องครัวเป็นที่เรียบร้อย   หลังจากนี้จะส่งกองพิสูจน์หลักฐานและแพทย์ตรวจสอบส่วนสาเหตุอยู่ระหว่างสอบสวน<br/><br/><b>เป็นอีกครั้งแล้วที่ต้นตอของเรื่องเกิดจากโรคซึมเศร้า โรคร้ายที่บางครอบครัวยังคิดว่าไกลตัวจนลืมหันกลับมามองคนใกล้ชิดในครอบครัว เชื่อว่าหลายๆคนยังเพิกเฉยและไม่สังเกตุไม่ใส่ใจ คดีสะเทือนขวัญสะเทือนใจนี้คงไม่ใช่คดีสุดท้าย.</b></p>
      <figure>
        <img src="https://www.dailynews.co.th/admin/upload/20191126/news_YSMMqoAIsE010352_533.jpg?v=20191126053?v=1569"/>
      </figure>
    </article>
  </body>
</html>