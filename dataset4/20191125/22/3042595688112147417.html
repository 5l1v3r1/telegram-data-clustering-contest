<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tror-vi-far-akutt-krise/71856521"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T22:40:58+00:00"/>
    <meta property="og:title" content="- Tror vi får akutt krise"/>
    <meta property="og:description" content="Kim Jong-un har takket nei til alle invitasjoner fra Sør-Korea og USA. I stedet har han reist på propagandaturné og tester nye våpen. Norsk ekspert tror det brygger opp til krise."/>
  </head>
  <body>
    <article>
      <h1>- Tror vi får akutt krise</h1>
      <h2>Kim Jong-un har takket nei til alle invitasjoner fra Sør-Korea og USA. I stedet har han reist på propagandaturné og tester nye våpen. Norsk ekspert tror det brygger opp til krise.</h2>
      <address><time datetime="2019-11-25T22:40:58+00:00">25 Nov 2019, 22:40</time> by <a rel="author">Trym Mogen</a></address>
      <p>Nord-Koreas diktator Kim Jong-un har de siste ti dagene kraftig opptrappet sine besøk rundt til militærinstallasjoner i landet.</p>
      <p>Det skjer etter at den unge diktatoren har ligget relativt lavt i terrenget siden samtalene om atomnedrustning mellom USA og Nord-Korea strandet i februar i år.</p>
      <figure>
        <img src="https://dbstatic.no/71859003.jpg?imageId=71859003&amp;width=1024&amp;height=615"/>
        <figcaption><b>REAGERER:</b> Kim Jong-un beordret prøveskyting med artillerivåpen under besøket. Det får Sør-Korea til å reagere. Foto: KCNA / Ap / NTB Scanpix Vis mer</figcaption>
      </figure>
      <h3>Militærbesøk</h3>
      <p>Pariastaten har i etterkant krevd at USA legger vekk sin «fiendtlige politikk» overfor landet, men på tross av nye diplomatiske samtaler i oktober, skal det være så godt som stillstand i forhandlingene.</p>
      <p>
        <b>Det har fått Kim til å rasle med sablene med sine nylige militærbesøk. Kim tok over diktatorrollen fra sin fra Kim Jong-il i 2011 og besøkte nylig den lille øya Changrin for første gang.</b>
      </p>
      <p>Øya ligger like ved grensa til Sør-Korea og Kim Jong-un skal ha beordret prøveskytinger med artilleri under besøket.</p>
      <p>Den norske Asia-eksperten Stein Tønnesson, forsker og professor ved Prio, mener det brygger opp til en ny krise mellom USA og Nord-Korea.</p>
      <p>
        <b>- Jeg tror vi får en akutt krise rett etter nyttår, og havner tilbake der vi var i 2017. Kim Jong-un reiser nå rundt og forbereder befolkningen på krig, sier Tønnesson.</b>
      </p>
      <h3>Deadline fra Kim</h3>
      <p>Han begrunner sitt utsagn med stagnasjon i forhandlingene mellom Kim Jong-un og USAs president Donald Trump.</p>
      <p>- Kim har bestemt seg for å sette en deadline for forhandlingene, og det er nyttår. Hvis ikke Trump har kommet opp med noe innen da, så er Kim trolig villig til å sette alt på spill igjen. Det han nå gjør, er å forsøke å få Trump til å forstå at han har én siste sjanse til å gjøre en avtale med Nord-Korea, sier Tønnesson.</p>
      <p>Om hva en slik krise kan bestå i, nevner Tønnesson flere scenarioer.</p>
      <p>Tønnesson kan se for seg at Nord-Korea vil foreta nye oppskytninger av langdistanseraketter, eller en ny atomprøvesprengning.</p>
      <p>
        <b>- Forhåpentligvis er ikke Kim så vill at han gjennomfører flere slike sprengninger, sier Tønnesson.</b>
      </p>
      <p>Han mener også at Kim kan komme til å tenke nytt, og dermed utfordre USA på nye måter.</p>
      <p>- Kim har trolig lagt merke til at Trump er større i kjeften enn i handling, så en direkte militær provokasjon mot et mindre amerikansk mål kan være tenkelig. Trump har flere ganger forberedt militæraksjoner, som han har avbrutt i siste øyeblikk. Spørsmålet er om Kim har observert dét og tenker at Trump er en som kan la seg presse. Vil han på ny trekke seg, og risikere å bli kalt en feiging som trekker seg når det gjelder, eller vil han trykke på knappen? Det er grunn til å rope varsko nå, sier Asia-eksperten.</p>
      <h3>Oppgjør</h3>
      <p>Sør-Korea har allerede tatt et oppgjør med prøveskytingen, som ble annonsert av nordkoreanske statlige medier mandag morgen.</p>
      <p>Nabolandet i sør mener øvelsen er et klart brudd på landenes avtale om å ikke drive aktivitet som kan eskalere konflikten.</p>
      <figure>
        <img src="https://dbstatic.no/71859005.jpg?imageId=71859005&amp;width=1024&amp;height=615"/>
        <figcaption><b>PÅ INSPEKSJON:</b> Kim Jong-un har holdt seg relativt lavt i terrenget i høst. De siste ukene har han hatt flere opptredner. Foto: KCNA / Reuters Vis mer</figcaption>
      </figure>
      <p>Fra referatene framgår det også at Kim besøkte en kvinnelig tropp som holder til på den lille øya.</p>
      <h3>Fortapt</h3>
      <p>Mens dette var tredje generasjons Kims første besøk på Changrin, skal hans far ha besøkt øya og troppen med de kvinnelige soldatene for flere tiår siden.</p>
      <p>
        <b>- Han nøt øyeblikket i lang tid, mens han var fortapt i tankene om Kim Jong-il, heter det i referatet fra <a href="https://kcnawatch.org/newstream/1574636487-352059349/supreme-leader-kim-jong-un-inspects-womens-company-under-kpa-unit-5492/">KCNA</a>.</b>
      </p>
      <p>Bildene fra besøket er også i umiskjennelig propagandastil. De viser Kim Jong-un omsvermet av kvinnelige soldater med identiske uniformer og frisyrer, tilsynelatende over seg av begeistring for å få et glimt av lederen i det brutale regimet.</p>
      <p>Ifølge det sørkoreanske nyhetsbyrået <a href="https://en.yna.co.kr/view/AEN20191125001553325">Yonhap</a> skal Kim ha beordret soldatene sine til å klargjøre et fullverdig system for å være forberedt på kamper til enhver tid.</p>
      <h3>Avviste invitasjoner</h3>
      <p>- Prøveskytingen som er nevnt her er et brudd på avtalen vår av 19. september. Vi ber om at Nord-Korea umiddelbart stopper alle militærhandlinger i grenseområder som kan øke spenningen militært, sier talsperson Choi Hyun-soo i Forsvarsdepartementet på en pressekonferanse.</p>
      <p>
        <b>De siste månedene skal Nord-Korea ha testet flere kortdistansemissiler og nye våpen. De siste forsøkene skjedde seint i oktober som følge av svært lite framgang i grensesamtalene med Sør-Korea og atomvåpensamtalene med USA.</b>
      </p>
      <p>Nord-Korea har i løpet av de siste ukene takket nei til både toppmøter med USA og et felles asiatisk toppmøte.</p>
      <p>Nord-Korea krever at amerikanerne må tilby en avtale med vilkår som er akseptable for begge parter i atom- og sanksjonssamtalene mellom landene.</p>
      <h3>Moon på sidelinja</h3>
      <p>Tønnesson beskriver sin egen tro på en overensstemmelse mellom USA og Nord-Korea som minkende.</p>
      <p>- Inntil nylig har jeg vært ganske optimistisk, fordi Kim og Trump fortsatte sitt personlige diplomati overfor hverandre etter toppmøtene som har vært. Jeg tenkte at Sør-Koreas president Moon Jae-in kunne fortsette å spille en tilretteleggende rolle mellom partene. Nå er jeg blitt mindre optimistisk, fordi det ser ut til at verken Kim eller Trump har fortsatt å bruke Moon i sin konstruktive rolle, sier Asia-eksperten.</p>
      <p>Pessimismen skyldes òg det faktum at Trump og Kim ser ut til å være de eneste som kan forhandle på vegne av sine respektive land.</p>
      <p>- Det eneste som kan løse denne situasjonen, er at de to topplederne møtes og kommer til en avtale, men de har alt møttes tre ganger uten å få til noen avtale. Det er vanskelig å forestille seg at Trump og Kim på egen hånd, uten et apprat som har reelle forhandlinger på forhånd, skal komme fram til en forpliktende avtale, sier Tønnesson.</p>
    </article>
  </body>
</html>