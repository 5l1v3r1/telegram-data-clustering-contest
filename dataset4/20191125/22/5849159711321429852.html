<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/government-mission-is-to-provide-higher-education-to-the-poor-1-1-10610609.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T22:08:00+00:00"/>
    <meta property="og:title" content="పేదలకు ఉన్నతవిద్య అందించడమే ప్రభుత్వ లక్ష్యం"/>
    <meta property="og:description" content="నకిరేకల్ : రాష్ట్రంలో ఉన్న పేదలకు కార్పొరేట్ స్థాయి విద్యను అందించడమే టీఆర్‌ఎస్ ప్రభుత్వ లక్ష్యమని నకిరేకల్ ఎమ్మెల్యే చిరుమర్తి లింగయ్య అన్నారు. నల్లగొండ జిల్ల"/>
  </head>
  <body>
    <article>
      <h1>పేదలకు ఉన్నతవిద్య అందించడమే ప్రభుత్వ లక్ష్యం</h1>
      <address>
        <time datetime="2019-11-25T22:08:00+00:00">25 Nov 2019, 22:08</time>
      </address>
      <p>నకిరేకల్ : రాష్ట్రంలో ఉన్న పేదలకు కార్పొరేట్ స్థాయి విద్యను అందించడమే టీఆర్‌ఎస్ ప్రభుత్వ లక్ష్యమని నకిరేకల్ ఎమ్మెల్యే చిరుమర్తి లింగయ్య అన్నారు. నల్లగొండ జిల్లా నకిరేకల్ పట్టణంలోని సాంఘిక సంక్షేమ గురుకుల పాఠశాల(బాలికలు)లో ప్రభుత్వ సహకారంతో ప్రీ స్కూల్, శాటిలైట్ లెర్నింగ్ ప్రాసెస్ సెంటర్(డేకేర్ సెంటర్)ను ఆయన గురుకులాల రాష్ట్ర కార్యదర్శి డాక్టర్ ఆర్‌ఎస్ ప్రవీణ్‌కుమార్‌తో కలిసి ప్రారంభించారు. <br/><br/>ఈ సందర్భంగా ఎమ్మెల్యే చిరుమర్తి మాట్లాడుతూ గ్రామీణ ప్రాంతాల్లో ఉన్న పేద విద్యార్థుల తల్లిదండ్రులు తమ పిల్లలకు నాణ్యమైన విద్యను అందించకపోవడం వల్ల ఉన్నత చదువులు చదువలేకపోయేవారని టీఆర్‌ఎస్ రాష్ట్ర ప్రభుత్వం ఏర్పడ్డాక గురుకుల పాఠశాలల సంఖ్యను పెంచి ప్రత్యేకశ్రద్ధతో విద్యార్థులకు ఉన్నత విద్యను అందిస్తుందన్నారు. ముఖ్యమంత్రి కేసీఆర్ ఆలోచనలకు ఆర్‌ఎస్ ప్రవీణ్‌కుమార్ ఆలోచనలు సమకూరడం వల్ల విద్యార్థుల్లో ఆత్మవిశ్వాసం పెరిగి గురుకుల పాఠశాల విద్యార్థులు ఉన్నత లక్ష్యాలకు చేరుకుంటున్నారన్నారు.<br/><br/>గురుకుల రాష్ట్ర కార్యదర్శి ఆర్‌ఎస్ ప్రవీణ్ కుమార్ మాట్లాడుతూ మానవజీవితంలో 0-8 సంవత్సరాల లోపు చిన్నారులకు జ్ఞాపకశక్తి చురుకుగా పనిచేస్తుందని, ఈ వయస్సులో ఉన్న ఉన్నత వర్గాలకు చెందిన పిల్లల్ని డేకేర్ సెంటర్‌ల్లో చేర్పిస్తున్నారని కానీ పేదవిద్యార్థులకు ఈరకమైన విద్య అందుతలేదన్నారు. ప్రతి పేద విద్యార్థికి కూడా ఈ రకమైన విద్య అందాలనే సంకల్పంతో ప్రభుత్వ సహకారంతో ఉమ్మడి రాష్ట్రంలో మొట్టమొదటిసారిగా నకిరేకల్ పట్టణంలో చిన్నారుల కోసం శాటిలైట్ లెర్నింగ్‌ప్రాసెస్ సెంటర్ (డేకేర్ సెంటర్)ను ప్రారంభించామన్నారు. <br/><br/>లెర్నింగ్ ప్రాసెస్ సెంటర్‌కు ప్రభుత్వం రిడ్జ్ ఇంటర్నేషల్ స్కూల్‌తో ఒప్పందం కుదుర్చుకుందని, ఈ పాఠశాలలో చేరే విద్యార్థులకు ప్రపంచస్థాయి విద్య అందుతుందన్నారు. ఈ కార్యక్రమంలో డిప్యూటీ సెక్రటరీ సక్రునాయక్, మనటీవి అడ్వైజర్ శర్మ, ఆర్‌సీఓ అరుణకుమారి, ప్రజాప్రతినిధులు పాల్గొన్నారు.</p>
    </article>
  </body>
</html>