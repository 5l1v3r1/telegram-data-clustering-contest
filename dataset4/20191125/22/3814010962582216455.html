<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/donald-trmp-i-boyko-borisov-ss-svmestno-izyavlenie-sled-sreshchata-v-beliya-dom"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T22:20:15+00:00"/>
    <meta property="og:title" content="Бойко Борисов и Доналд Тръмп със съвместно изявление след срещата в Белия дом"/>
    <meta property="og:description" content="От пресслужбата на Белия дом публикуваха официално съвместно изявление на президента на САЩ Доналд Тръмп и премиера Бойко Борисов, след като двамата..."/>
  </head>
  <body>
    <article>
      <h1>Бойко Борисов и Доналд Тръмп със съвместно изявление след срещата в Белия дом</h1>
      <address><time datetime="2019-11-25T22:20:15+00:00">25 Nov 2019, 22:20</time> by <a rel="author">Александър Марков</a></address>
      <p>
        <b>От пресслужбата на Белия дом публикуваха официално съвместно изявление на президента на САЩ Доналд Тръмп и премиера Бойко Борисов, след като двамата проведоха среща на четири очи в Овалния кабинет.</b>
      </p>
      <p>Ние, президентът на Съединените щати и министър-председателят на България препотвърждаваме силното приятелство и съюз между нашите две страни. Като приятели и съюзници ние се ангажираме да задълбочаваме нашето сътрудничество в областта на сигурността и насърчаваме икономическия растеж и просперитет на нашите две велики нации.</p>
      <p>Днес обявяваме мерки, насочени към засилване на стратегическото партньорство между Съединените американски щати и Република България.</p>
      <p>Главната цел на нашите отношения е укрепване на трансатлантическата общност като общност от нации, обединени от споделени саможертви и ангажимент към обща отбрана, демократични ценности, справедлива търговия и взаимни стратегически интереси.</p>
      <p>Преди трийсет години, след края на комунистическата диктатура, България свободно избра трансатлантическа ориентация. Преди петнайсет години България препотвърди своя трансатлантически прозападен избор, като стана съюзник в НАТО.</p>
      <p>Съединените щати оценяват високо лидерството и ангажимента за споделяне на финансовата тежест на България, чиито разходи за отбрана надхвърлят два процента от БВП тази година.</p>
      <related>
        <a href="http://news.bnt.bg/bg/a/borisov-sled-sreshchata-s-trmp-ubeden-sm-che-vizite-shche-padnat"/>
      </related>
      <p>България също така планира в дългосрочен период да изпълни обещанието си за разходи за отбрана като член на НАТО до 2024 година. Нашите въоръжени сили са обединени в защита на свободата и очакват да засилят своите отбранителни и възпиращи позиции по източния фланг на НАТО, включително и Черно море, което е от особена важност за евроатлантическата сигурност.</p>
      <p>Съединените щати и България извличат взаимна полза от съвместните учения и другите начини за оперативно използване от страна на САЩ на учебния полигон „Ново село“ и авиобаза „Граф Игнатиево“ и възнамеряват да проучат начини за по-нататъшно развитие на възможностите ни за съвместни учения в бъдеще.</p>
      <p>Съединените щати и България също така възнамеряват да продължат сътрудничеството си за унищожаване на излишни конвенционални оръжия.</p>
      <p>Съединените щати оценяват високо неотдавнашното закупуване на осем изтребителя F-16 от България и усилията на страната да модернизира въоръжените си сили. България благодари на Съединените щати за подкрепата при тази придобивка.</p>
      <related>
        <a href="http://news.bnt.bg/bg/a/prviyat-f-16-shche-e-gotov-prez-2022-g-za-obuchenie-na-blgarski-piloti"/>
      </related>
      <p>Съединените щати и България планират да задълбочат своето партньорство в отбранителната индустрия и технологии. Ангажираме се да развием допълнителни партньорства в областта на отбранителната индустрия и технологии, които са от решаващо значение за регионалната отбрана и възпиране, включително като продължаваме да улесняваме достъпа до високотехнологични отбранителни технологии и въоръжение, които Съединените щати считат за налични.</p>
      <p>България се ангажира да обмисли надлежно предложенията на американските компании, които желаят да се конкурират на българския пазар. Съединените щати и България разбират, че енергийната сигурност е национална сигурност.</p>
      <p>Ние подчертаваме нашето общо разбиране, че диверсификацията на енергийните източници е гаранция за енергийна сигурност, независимост и конкурентоспособност за нашите икономики.</p>
      <p>Отчитайки интереса на България да премине към по-ефективни и по-чисти източници на енергия, ще си сътрудничим за увеличаване на доставките на газ от различни и надеждни източници и за диверсификация на сектора на ядрената енергия.</p>
      <p>В тази връзка Съединените щати възнамеряват да изпратят технически екип в България, който заедно със своите български колеги да проучи възможностите за по-нататъшно сътрудничество в различни области на енергетиката, включително и ядрената.</p>
      <p>Споделяме виждането за разработване само на енергийни проекти, които имат ясна икономическа основа или търговска необходимост.</p>
      <p>Съединените щати и България планират също така да работят заедно за засилване на енергийната сигурност на България, като подкрепят експедитивното лицензиране и използване на американско ядрено гориво за атомната електроцентрала „Козлодуй“ при стриктно спазване на изискванията за безопасност и диверсификация и разпоредбите на Европейския съюз.</p>
      <related>
        <a href="http://news.bnt.bg/bg/a/khero-mustafa-prashchame-energiyni-eksperti-ot-sashch-v-blgariya"/>
      </related>
      <p>Приветстваме стремежа на България да стане регионален разпределителен център за природен газ посредством завършване на интерконекторната връзка Гърция-България, придобиване на дял и резервиране на капацитет в плаващата платформа за съхранение и регазификация край Александруполис, Гърция, либерализиране на вътрешния си газов пазар, разширяване на капацитета и осигуряване на достъп до газовото си хранилище, сътрудничество със Сърбия по изграждане на друг интерконектор и инвестиране в реверсивния капацитет на Трансбалканския газопровод за диверсифициране вноса на газ за Източна Европа съобразно правилата на Европейския съюз.</p>
      <p>Всички тези стъпки значително ще подобрят енергийната сигурност на България, ще понижат цената на енергоносителите за българския потребител и ще направят България енергиен лидер в региона.</p>
      <related>
        <a href="http://news.bnt.bg/bg/a/borisov-vazhno-e-blgariya-da-zapazi-klyuchova-rolya-na-gazovata-karta-na-evropa"/>
      </related>
    </article>
  </body>
</html>