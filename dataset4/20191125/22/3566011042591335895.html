<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550015.html/%D8%B4%D9%86%D8%A7-%D8%BA%D8%B1%D9%82-%D8%AF%D8%B1-%D9%85%D8%B4%DA%A9%D9%84%D8%A7%D8%AA--%D9%81%D8%B1%D8%A7%D8%B1-%D8%A7%D8%B3%D8%AA%D8%B9%D8%AF%D8%A7%D8%AF%D9%87%D8%A7-%D8%A7%D8%B2-%D9%BE%D8%A7%DB%8C%DA%AF%D8%A7%D9%87-%D9%82%D9%87%D8%B1%D9%85%D8%A7%D9%86%DB%8C-%D8%B4%D9%85%D8%A7%D9%84%D8%BA%D8%B1%D8%A8-%DA%A9%D8%B4%D9%88%D8%B1--%D8%AD%D8%B6%D9%88%D8%B1-%D8%AF%D8%B1-%D9%84%DB%8C%DA%AF-%D9%87%D8%A7-%D9%BE%DB%8C%D8%B4-%DA%A9%D8%B4--%D8%A7%D8%B3%D8%AA%D8%B9%D8%AF%D8%A7%D8%AF%D9%87%D8%A7-%D8%B1%D8%A7-%D8%AF%D8%B1%DB%8C%D8%A7%D8%A8%DB%8C%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T22:14:00+00:00"/>
    <meta property="og:title" content="شنا غرق در مشکلات/ فرار استعدادها از پایگاه قهرمانی شمالغرب کشور/ حضور در لیگ‌ها پیش‌کش، استعدادها را دریابید!"/>
    <meta property="og:description" content="مشکلات این روزهای پایگاه قهرمانی شمالغرب کشور در رشته شنا و واترپلو باعث شده تا نه تنها شاهد قهرمان پروری در این مرکز نباشیم بلکه امکانات مقدماتی نیز فراهم نباشد."/>
  </head>
  <body>
    <article>
      <h1>شنا غرق در مشکلات/ فرار استعدادها از پایگاه قهرمانی شمالغرب کشور/ حضور در لیگ‌ها پیش‌کش، استعدادها را دریابید!</h1>
      <h2>عقب گرد ورزش زنجان؛</h2>
      <address>
        <time datetime="2019-11-25T22:14:00+00:00">25 Nov 2019, 22:14</time>
      </address>
      <p>مشکلات این روزهای پایگاه قهرمانی شمالغرب کشور در رشته شنا و واترپلو باعث شده تا نه تنها شاهد قهرمان پروری در این مرکز نباشیم بلکه امکانات مقدماتی نیز فراهم نباشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> زمانی که شنا و واترپلوی زنجان حرفی برای گفتن در کشور داشت و بیشتر اعضای تیم ملی زنجانی بودند، استعدادهای زیادی از استان زنجان رشد کرده و به کشور معرفی می‌شدند. این وضعیت باعث شد که استخر شهید شهبازی زنجان به پایگاه قهرمانی شمالغرب کشور تبدیل شود.</p>
      <p>حضور مقتدرانه در مسابقات کشوری شنا و لیگهای واترپلو باعث شد تا سالها این رشته برای استان زنجان افتخارات فروانی کسب کند، کسب بیش از ده‌ها عنوان قهرمانی و نایب قهرمانی ایران در رشته‌های شنا و واترپلو از سال 74 تاکنون در تمام رده‌های سنی و حضور ده‌ها  بازیکن و شناگر در اردوهای تیم ملی جمهوری اسلامی ایران از افتخارات هیئت شنا، شیرجه و واترپلوی استان زنجان در سالهای گذشته بود.</p>
      <p>اما این روزها برخی مشکلات پیش و پا افتاده باعث شده تا صدای ورزشکاران و خانواده‌های کسانی که فرزندان خود را به این پایگاه قهرمانی می‌فرستند، دربیاید. عدم حضور رئیس هیئت شنا در این پایگاه قهرمانی و غفلت از مشکلات ایجاد شده، استفاده از مربیان ضعیف، سرد بودن آب استخر، عدم رعایت مسائل بهداشتی و ابتلا ورزشکاران به بیماریهای پوستی از جمله مشکلاتی هستند که توسط خانواده ورزشکاران عنوان می‌شود.</p>
      <p>
        <b>شنا غرق در مشکلات</b>
      </p>
      <p>برخی از والدین ورزشکاران و استعدهایی که در این پایگاه قهرمانی تمرین می‌کنند در بیان مشکلات این پایگاه قهرمانی عنوان کردند که برخی از شناگران به دلیل تنظیم نبودن آب استخر به مشکلات جسمی دچار شدند.</p>
      <p>عدم نظافت داخل استخر و همچنین محیط استخر نیز مشکلاتی بوده که باعث شده جلبکها به داخل آب نیز هدایت شده و باعث بروز بیماری هایی شوند. با توجه به اینکه این استخر برای قهرمان پروری در نظر گرفته شده اما طبق گفته ورزشکاران و خانواده های آنها این پایگاه در عمل به یک استخر آموزشی تبدیل شده و خبری از قهرمان پروری نیست.</p>
      <p>شلوغ بودن سانهای این استخر، تعطیلی‌های مکرر و بدون هماهنگی قبلی، نبود سیستم گرمایشی مناسب در محیط استخر و فرسوده بودن تاسیسات باعث شده تا این پایگاه به جای اینکه قهرمان پروری کند استعدادها را نیز فراری داده و به نوعی قهرمان کشی می‌کند.</p>
      <p>در حالی که اکبر عربدوست رئیس سابق هیئت شنا و شیرجه استان زنجان خود را به آب و آتش می‌زد تا در استان قهرمان پروری کرده و این قهرمانان را در میادین کشوری و لیگهای برتر و مسابقات بین المللی راهی کند و حتی خود برای جذب اسپانسر به هر دری می‌زد اما طبق گفته والدین و همچنین ورزشکارانی که در استخر شهید شهبازی زنجان تمرین می‌کنند، رئیس فعلی این هیئت به ندرت سری به این پایگاه زده و جویای مشکلات می‌شود.</p>
      <p>همین مشکلات باعث شده تا ورزشکاران نیز دچار بیماری و مشکلات جسمی شده و آنها را از محیط تمرین دور کند و برگشت این ورزشکاران به شرایط قبل موضوعی است که به دلیل این مشکلات مغفول مانده است در شرایطی که این ورزشکاران باید در اسفند ماه امسال به مسابقات کشوری اعزام شوند.</p>
      <p>
        <b>تعطیلی 20 روزه</b>
      </p>
      <p>اکنون به گفته برخی از ورزشکاران و خانواده‌ها این استخر 20 روز به دلیل مشکلات تعطیل خواهد شد، در شرایطی که اولیا با تنظیم نامه ای این مشکلات را به مدیرکل ورزش و جوانان استان زنجان اعلام کردند اما هنوز خبری از حل مشکلات نیست.</p>
      <p>گفته می‌شود که گندزدایی آب این استخر نیز با مشکلاتی مواجه بوده و باعث شده تا صدای ورزشکاران دربیاید، به نظر می‌رسد مسولان ورزش و جوانان استان و در راس آن مدیرکل این مجموعه به مشکلات این پایگاه قهرمانی رسیدگی کند چرا که زمانی همین استخر قهرمانی را تحویل جامعه ورزش استان داده است.</p>
      <p>ورزش دوستانی که روزهای اوج این ورزش در زنجان را به یاد دارند اعتقادشان این است که این رشته خود غرق در مشکلات بوده و دیگر خبری از آن حضورهای افتخارآمیز در مسابقات لیگ نیست.</p>
      <p>بسطامیان رئیس هیئت شنا، شیرجه و واترپلوی استان زنجان در گفت‌وگو با موج رسا در مورد مشکلات استخر شهید شهبازی زنجان گفت: به دلیل دمای پایین آب این استخر برخی رده‌های سنی در این استخر تمرین نمی‌کنند اما رده های سنی بالاتر به تمرین خود ادامه می‌دهند.</p>
      <p>وی با بیان اینکه مربیان نیز کیفیت خوبی دارند، خاطرنشان کرد: تعمیرات این استخر در حال انجام است و به نطرم تا چند روز آینده مشکلات حل شود.</p>
      <p>انتهای پیام/</p>
    </article>
  </body>
</html>