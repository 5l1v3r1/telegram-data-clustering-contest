<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/prezydent-zelenskyi-pohovoryv-telefonom-iz-putinym-pro-shcho-203475.html"/>
    <meta property="og:site_name" content="5 канал"/>
    <meta property="article:published_time" content="2019-11-25T22:56:00+00:00"/>
    <meta property="og:title" content="Президент Зеленський поговорив телефоном із Путіним – про що"/>
    <meta property="og:description" content="На офіційній інтернет-сторінці президента Росії зазначають, що розмова відбулася за ініціативою української сторони"/>
  </head>
  <body>
    <article>
      <h1>Президент Зеленський поговорив телефоном із Путіним – про що</h1>
      <address>
        <time datetime="2019-11-25T22:56:00+00:00">25 Nov 2019, 22:56</time>
      </address>
      <p>Президент України Володимир Зеленський провів телефонну розмову з керманичем Російської Федерації Володимиром Путіним. Про це повідомляє прес-служба Зеленського.</p>
      <p>Як зазначається, глава Української держави відзначив важливість нещодавнього повернення Росією українських кораблів. Водночас Володимир Зеленський наголосив на необхідності повернення всього озброєння, обладнання та документації, що перебували на цих суднах.  </p>
      <p>Також повідомляється, що під час розмови сторони торкнулися питання газових переговорів у тристоронньому форматі Україна – Росія – ЄС. </p>
      <p>Натомість, на офіційній інтернет-сторінці президента Росії зазначають, що розмова відбулася за ініціативою української сторони, зважаючи на запланований 9-го грудня Нормандський саміт у Парижі.</p>
      <p>Нагадаємо, <a href="https://www.5.ua/polityka/normandska-zustrich-vidbudetsia-9-hrudnia-ofis-prezydenta-202920.html">9 грудня 2019 року в Парижі має відбутися "Нормандська зустріч"</a>, у якій візьмуть участь канцлер Німеччини та президенти України, Франції та Росії.</p>
    </article>
  </body>
</html>