<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419248"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T22:09:00+00:00"/>
    <meta property="og:title" content="יד לבנים: להעביר אירוע בהשתתפות ח&quot;כ טיבי"/>
    <meta property="og:description" content="חבר הכנסת אמור להתארח באירוע בבית יד לבנים והארגון המייצג את משפחות החללים מבקש להעתיק את האירוע למקום אחר."/>
  </head>
  <body>
    <article>
      <h1>יד לבנים: להעביר אירוע בהשתתפות ח"כ טיבי</h1>
      <address><time datetime="2019-11-25T22:09:00+00:00">25 Nov 2019, 22:09</time> by <a rel="author">ערוץ 7</a></address>
      <p>ארגון יד לבנים, מבקש מראש עיריית רמת השרון אבי גרובר, להעביר אירוע 'שבתרבות' בו משתתף ח"כ אחמד טיבי מהרשימה המשותפת למקום אחר.</p>
      <p>במכתב ששלח הארגון, המייצג משפחות של חללי צה"ל לראש העיר, נכתב כי "אמירותיו של אחמד טיבי פוגעות ברגשות חלק מהמשפחות השכולות. השיח הפוליטי הער ונסיבות הזמן והתקופה יש בהן לבדן כדי לשלהב את הרוחות בקרב הציבור והמשפחות בפרט".</p>
      <p>יו"ר יד לבנים, אלי בן שם, כתב כי "מאז נודע לחלק מהמשפחות השכולות כי ח"כ טיבי לוקח חלק בפאנל המדובר מציפות אותי פניות של משפחות שכולות ותושבים רבים מרמת השרון המבקשים לא לאפשר את קיומו של הפאנל בבית יד לבנים".</p>
      <p>"ח"כ טיבי אינו פסול בעיניי ובעיני המשפחות השכולות . אולם לטעמי נכון בעת זו לשקול להעתיק את מיקום האירוע לאשכול פיס הנמצא בסמיכות למקום. יש לנסות להימנע מפגיעה לא מחויבת במשפחות השכולות הרגישות לאמירותיו של טיבי כלפי חיילי צה"ל בשנים האחרונות, ובכבודו של טיבי עצמו ולהמנע מפרובוקציות במקום", הוסיף.</p>
      <p>לשכתו של ח"כ טיבי מסרה בתגובה, "חבר הכנסת טיבי קיבל הזמנה להופיע בשבתרבות ברמת השרון בחסות העירייה ונענה להזמנה. ברור שיש הבדלי דעות פוליטיים בינינו, אבל זו המטרה של הפאנל: לשמוע ולהשמיע כדי לגשר על פערים ולהפחית דעות קדומות".</p>
    </article>
  </body>
</html>