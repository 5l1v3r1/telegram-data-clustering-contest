<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cea-grea-rectificare-bugetara-criza-incoace-fata-scaderii-veniturilor-guvernul-pnl-merge-cresterea-deficitului-bugetar-peste-4-pib-veniturile-pot-atinse-iar-cheltuielile-pot-taiate-investitiile-18616171"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T22:08:00+00:00"/>
    <meta property="og:title" content="Cea mai grea rectificare bugetară de la criză încoace: În faţa scăderii veniturilor, guvernul PNL merge pe creşterea deficitului bugetar la peste 4% din PIB. Veniturile nu pot fi atinse, iar cheltuielile nu mai pot fi tăiate, pentru că deja investiţiile sunt la un nivel minim"/>
    <meta property="og:description" content="Guvernul PNL urmează să anunţe modul în care va fi rectificat bugetul pentru anul 2019, iar execuţia bugetară îl constrânge fie să mărească deficitul la 4% din PIB şi să păstreze nivelul asumat de cheltuieli, fie să-l reducă sub 3% din PIB, ceea ce înseamnă tăieri de 10 miliarde de lei de la cheltuieli. Surse oficiale afirmă că se va merge pe prima variantă, pentru că cheltu­ie­lile de pensii şi salarii pen­tru ultimele două luni sunt deja asu­mate, iar cele de investiţii sunt deja prea amici pentru a mai putea avea spaţiu de manevră."/>
  </head>
  <body>
    <article>
      <h1>Cea mai grea rectificare bugetară de la criză încoace: În faţa scăderii veniturilor, guvernul PNL merge pe creşterea deficitului bugetar la peste 4% din PIB. Veniturile nu pot fi atinse, iar cheltuielile nu mai pot fi tăiate, pentru că deja investiţiile sunt la un nivel minim</h1>
      <address><time datetime="2019-11-25T22:08:00+00:00">25 Nov 2019, 22:08</time> by <a rel="author" href="https://www.zf.ro/autor/florentina-nitu" target="_blank">Florentina Niţu</a></address>
      <p>Guvernul PNL urmează să anunţe modul în care va fi rectificat bugetul pentru anul 2019, iar execuţia bugetară îl constrânge fie să mărească deficitul la 4% din PIB şi să păstreze nivelul asumat de cheltuieli, fie să-l reducă sub 3% din PIB, ceea ce înseamnă tăieri de 10 miliarde de lei de la cheltuieli. Surse oficiale afirmă că se va merge pe prima variantă, pentru că cheltu­ie­lile de pensii şi salarii pen­tru ultimele două luni sunt deja asu­mate, iar cele de investiţii sunt deja prea amici pentru a mai putea avea spaţiu de manevră.</p>
      <p>Problema de bază este că veni­tu­rile pe tot anul vor fi, după esti­mă­rile ZF, de 330 mld. lei dacă se menţine ritmul din primele nouă luni, de doar 12% în plus faţă de aceeaşi perioadă a anu­lui trecut, în condiţiile în care în bugetul asumat pen­tru 2019 veniturile au fost progno­zate la 345 mld. lei, în creştere cu 17% faţă de anul anterior. Deci lipsesc 15 mld. lei la venituri.</p>
      <p>„Suntem în analize, evident facem continuă evaluarea ( bugetului - n.red.). Ne-au lăsat ăştia un buget făcut praf, găurit, cu un nivel de colec­tare a veniturilor mult sub nivelul care fusese prognozat în Legea bugetului de stat. Este ex­trem de dificil de făcut această rec­ti­ficare, dar v-am dat câteva li­nii di­rec­te“, a spus pre­mie­rul Ludovic Orban, luni, potrivit agen­ţiei de ştiri Mediafax.</p>
      <p>Acum, guvernul lui Orban este obligat să facă o recti­ficare bugetară, cel mai proba­bil negativă, prin care va tăia bani de la anumite capitole de cheltuieli. La preluarea mandatului de ministru al finanţelor, Florin Cîţu a acuzat că din veniturile programa­te lipsesc 20 mld. lei, 10 miliarde din neîncasarea ve­niturilor la buget şi 10 miliarde din neîncasarea banilor de la UE.</p>
      <p>Deficitul bugetar la nouă luni este în jur de 27 de miliarde de lei şi reprezintă 2,6% din PIB. Datele pentru primele zece luni din 2019 nu au fost publicate, însă reprezentanţii statului au anunţat că deficitul bugetar este de 2,8%. Prin urmare, guvernul este pus în situaţia de a reduce cheltuielile (rectificare nega­tivă), în loc de o rectificare pozitivă cum s-a întâmplat în anii anteriori.</p>
      <p>„Întrebarea nu este dacă vom avea un deficit sub 3% din PIB până la finalul anului, ci dacă deficitul bugetar va sări de 4% până la finalul anului. Execuţia bugetară din primele nouă luni, în care a fost înregistrat un deficit de 2,8%, mai mare decât în toţi anii anteriori, mă face să cred că o să sărim de 4% deficit din PIB“, a spus Ionuţ Dumitru, economist-şef al Raiffeisen Bank.</p>
      <p>În primele nouă luni din 2019, veniturile au crescut cu 12%, ajungând la 229 de miliarde de lei, pe când cheltuielile au crescut cu 15%, până la 256 de miliarde de lei.</p>
      <p>„În sfera economiei financiare continuam sa ne aşteptam la creşterea costurilor de finanţare ale statului pe termen scurt şi la deprecierea graduala a RON pe termen mediu, în contextul provocarilor din sfera echilibrului macroeconomic general“, a spus Andrei Rădulescu, analist în cadrul Bancii Transilvania.</p>
      <p>El estimează că deficitul bugetar din 2019 va fi de 3,3% din PIB, adică de 37,6 miliarde de lei.</p>
    </article>
  </body>
</html>