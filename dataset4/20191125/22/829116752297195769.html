<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191125-elrajtolt-a-google-stadia-de-sok-a-problema.html"/>
    <meta property="og:site_name" content="Origo"/>
    <meta property="article:published_time" content="2019-11-25T22:03:00+00:00"/>
    <meta property="og:title" content="Elsiette a játékok jövőjét a Google"/>
    <meta property="og:description" content="Sok problémával indult a Stadia, még azzal is megvádolták a Google-t, hogy hazudott."/>
  </head>
  <body>
    <article>
      <h1>Elsiette a játékok jövőjét a Google</h1>
      <address><time datetime="2019-11-25T22:03:00+00:00">25 Nov 2019, 22:03</time> by <a rel="author">Vaffler Dániel</a></address>
      <p><b>Jelenleg úgy áll a helyzet, hogy a legtöbb technológiai óriás dolgozik valamilyen megoldáson, amivel a játékok streamelhetővé válnak az interneten keresztül, így többé a felhasználóknak nem kell drága hardvert (konzolt, vagy PC-t) vásárolniuk a játékok futtatásához. A dolog lényege ugyanis az, hogy a számításigényes feladatokat elvégzi egy szerverpark valahol messze tőlünk, hozzánk pedig már csak közvetítve érkezik meg a kép és a hang.<br/></b>A Sony már egy ideje korlátozott formában kísérletezik ezzel a PlayStation Now keretein belül, a Microsoft is fejleszti a saját rendszerét xCloud néven, úgy tudni, hogy az Amazon is már egy ideje munkálkodik a technológián, a Google pedig a múlt héten elindította a Stadiát azzal az ígérettel, hogy a korábbi streamelős megoldások minden hátrányát kiküszöbölték. A Stadia hivatalosan még nem érhető el nálunk,</p>
      <aside>az első külföldi tapasztalatok alapján azonban felemásra sikerült a rajt.</aside>
      <p>A Stadia lényege alapvetően két dolog: mivel a játékoshoz már csak a streamelt kép és hang jut el, nem szükséges helyben erős hardver a játékok futtatásához, így a legújabb, legszebb grafikájú anyagokat is tolhatjuk akár mobiltelefonon, vagy éppen egy irodai laptopon a Chrome böngészőből. Ez utóbbi jelenleg működik is, míg okostelefonok tekintetében még csak a Google saját készülékei támogatottak. Persze, a legjobb továbbra is egy nagy tévén játszani a kanapéről, ehhez pedig Google által gyártott Chromecast Ultra elnevezésű kis kütyüre lesz szükségünk, ami tenyérni méretű, így bárhova könnyen magunkkal lehet vinni.</p>
      <figure>
        <img src="https://cdn.nwmgroups.hu/s/img/i/1911/20191125176.jpg?w=644&amp;h=322"/>
        <figcaption>
          <cite>Forrás: Google</cite>
        </figcaption>
      </figure>
      <p>Ezen kívül egyetlen eszköz szükséges a Stadiához, mégpedig a saját kontrollere, ami egy ügyes megoldással Wi-Fi-n keresztül közvetlenül a Google szervereihez csatlakozik, így bármit nyomkodunk rajta, a parancsok oda érkeznek be, a végeredményt pedig stream formájában a tévén fogjuk látni. A Google ezzel is a késleltetést szerette volna csökkenteni, ami ugyebár a legnagyobb rákfenéje ennek az egész streamelős-játékos dolognak: ha túl sok idő tellik el aközött, hogy megnyomunk valamit, és hogy annak az eredményét viszontlátjuk a képernyőn, vagyis túl nagy a késleltetés, a játék élvezhetetlenné válik.</p>
      <h3>Kell neki a sávszél</h3>
      <p>Márpedig a Stadia esetében akár több száz kilométerre is lehetünk a legközelebbi szerverközponttól, az adatoknak tehát jó sokat kell vándorolniuk. Mindenesetre az első tapasztalatok alapján a végeredmény meglepően jó, ha atomstabil és nagyon gyors internettel rendelkezünk. A Google hivatalosan a következőket ajánlja:</p>
      <ul>
        <li>legalább 10Mbps sebesség: 720p-s felbontás, 60fps, sztereó hangzás</li>
        <li>legalább 20Mbps sebesség: 1080p-s felbontás, 60fps, 5.1-es hangzás</li>
        <li>legalább 35Mbps sebesség: 4K-s felbontás, 60fps, 5.1-es hangzás.</li>
      </ul>
      <p>A beszámolók szerint azonban legalábbis 4K-hoz ennél jóval nagyobb letöltési sebességre van szükség a stabil és akadásmentes játékmenethez, de még a Stadia mobilos alkalmazás által "stabilnak" jelzett internetkapcsolat mellett is hajlamos döcögni és szétesni a kép. Abban nagyjából egyöntetű a nép véleménye, hogy ha gyors a kapcsolat, és minden összeáll,</p>
      <aside>akkor a Stadia tényleg képes olyan játékélményt nyújtani, mint egy helyi konzol vagy PC.</aside>
      <p>A probléma akkor van, ha nem, ugyanis jelenleg nagyon nehéz kideríteni, hogy miért, az alkalmazás pedig nem nagyon segít. Vajon nem elég a sebesség? Esetleg túl messze van a router a Chromecast Ultrától és gyenge a jelerősség? Valami egészen más?</p>
      <figure>
        <img src="https://cdn.nwmgroups.hu/s/img/i/1911/20191125177.jpg?w=644&amp;h=322"/>
        <figcaption>
          <cite>Forrás: Google</cite>
        </figcaption>
      </figure>
      <p>További problémák közé tartozik, hogy játékokat vásárolni és beállításokat végezni kizárólag a mobilos alkalmazásból lehet, és jelenleg hiányoznak olyan, más platformokon alapvető dolgok, mint az achievementek és a családi megosztás. Ezen kívül a Stadia kontroller most még csak tévéhez tud csatlakozni vezeték nélkül, minden más eszközbe, így telefonba és PC-be is be kell dugnunk kábellel. A Google már jelezte, hogy ezen problémák és hiányosságok mindegyikén dolgozik, és jelenleg inkább arról akar meggyőződni, hogy a nyers játékélmény rendben van-e. </p>
      <h3>Hazudtak a grafikával kapcsolatban?</h3>
      <p>Akadnak egyéb furcsaságok is. A Google az utóbbi hónapokban rendszeresen hangoztatta, hogy a Stadia mögött erősebb hardverek állnak, mint a PS4 Pro és az Xbox One X együttvéve, és hogy minden játék 4K-ban és 60fps-sel fog futni.</p>
      <aside>Az első tesztek azonban hamar bebizonyították, hogy ez nem igaz.</aside>
      <p>Eleve még csak elég kevés, mindössze 22 játék érhető el a platformon, melyek közül több sem hozza ezt az ígéretet. A Digital Foundry tesztelte például a Destiny 2-t, és azt találták, hogy sima 1080p-s felbontásban fut a játék, amit aztán a Stadia utólag felskáláz 4K-ra, míg a Red Dead Redemption 2 az internetsebességtől függően 1080p-ben vagy 1440p-ben renderel, majd jön a felskálázás.</p>
      <aside>Ez utóbbi azt jelenti, hogy a Stadia a gyakorlatban kevesebb pixelt dolgoz fel, mint a PS4 Pro.</aside>
      <figure>
        <iframe data-src="https://twitter.com/Nitomatta/status/1196485009315520512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Phil Harrison, a Stadia-részleg vezetője gyorsan reagált is a vádakra, és igyekezett leszögezni, hogy nem hazudtak: a Stadia a folyamat elejétől a végéig 4K-val és 60fps-sel dolgozik, azonban azzal a Google nem tud mit kezdeni, hogy a játékfejlesztők milyen felbontásra és képfrissítésre lövik be a játékaikat, ez teljesen rajtuk múlik.</p>
      <p>Egyelőre nagyon úgy tűnik, hogy talán idő hiányában, talán azért, mert a fejlesztők nem akartak sok erőforrást elkülöníteni egy új, bizonytalan platformra, de a legtöbb játék a Stadián a konzolos verziók majdnem közvetlen átirata. Ez pedig azt jelenti, hogy messze nem használják ki a platformban rejlő erős és lehetőségeket, ami Harrison reményei szerint javulni fog a közeli a jövőben. Ráadásul érdemes megjegyezni, hogy ha egy fejlesztő kiad egy javítást a játékához, azt a felhasználó észre sem fogja venni, hiszen nem kell többé frissítéseket letölteni - hiszen magát a játékot sem töltjük le, az a szervereken lakik.</p>
      <h3>Meleg helyzet</h3>
      <p>Ha ez a sok furcsaság nem lenne elég, akkor most a felhasználók tömegesen számolnak be arról, hogy játék közben a Chromecast Ultra túlmelegszik, és egyszerűen mindenféle figyelmeztetés nélkül kikapcsolja magát.</p>
      <p>Mint kiderült, ez nem teljesen új jelenség, a Chromecast Ultra akkor is nagyon fel tud melegedni, ha 4K-s filmeket nézünk rajta, és a Stadia esetében tulajdonképpen ugyanerről van szó, csak ezek szerint ez valamiért méginkább megterheli a kicsi eszközt.</p>
      <figure>
        <img src="https://cdn.nwmgroups.hu/s/img/i/1911/20191125178.jpg?w=644&amp;h=455"/>
        <figcaption>Szegény kis Chromecast nem bírja a terhelést?<cite>Forrás: Google</cite></figcaption>
      </figure>
      <p>Néhányan arról számoltak be, hogy a jelenség több órányi játék után következett be, míg másoknál akár már 20 perc után is előfordult, hogy leállította magát a Chromecast Ultra. Egy közepesen elvetemült felhasználó annyira ideges lett, hogy inkább hűtőbordát ragasztott az eszközre, de nyilván ez nem egy ideális állapot.</p>
      <aside>A Google az ezzel kapcsolatos kérdésre azt a választ adta, hogy "nincsenek hőmérsékleti problémák a Chromecast Ultrával",</aside>
      <p>és hogy a saját belsős tesztjeiken sosem lépett fel hasonló dolog. De ha nem erről van szó, akkor esetleg más probléma lehet, ami szintén nem megnyugtató, és csak remélni lehet, hogy egy esetleges firmware frissítés megoldhatja.</p>
      <h3>Érdemesebb lehet kivárni</h3>
      <p>Mondhatni tehát, hogy a Stadia még gyermekbetegségektől szenved. Egyértelműen ígéretes, és amikor minden összeáll, szuperül működik, ráadásul rengeteg előnnyel jár - például nem kell letölteni a manapság már akár 100 gigabájtot foglaló játékokat, hanem egy kattintás után már indulnak is. De az is látszik, hogy ennek a dolognak még egy kicsit ki kell forrnia magát.</p>
      <p>Vélhetően tudja ezt a Google is, nem véletlenül indította csak el néhány országban a szolgáltatást, ráadásul egyelőre még csak a havi 9,99 dolláros Stadia Pro előfizetés érhető el (a 4K-s felbontáshoz egyébként mindenképp erre lesz szükségünk). Jövőre indul a havidíj nélküli csomag is, legfeljebb 1080p-s felbontással, azonban bármelyiket is válasszuk egy dologra érdemes emlékezni: a játékokat pont ugyanúgy meg kell vennünk, és pont ugyanolyan áron, mintha egy konzolra vagy PC-re vennénk meg azokat. <br/><mark>A Stadia tehát nem a videojátékok Netflixe, de hogy a videojátékok jövője-e, arra csak pár év múlva lehet majd választ adni. </mark></p>
    </article>
  </body>
</html>