<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/lskl-abi-klaipedos-ekipos-iskovojo-pergales-1752761/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T22:01:00+00:00"/>
    <meta property="og:title" content="LSKL: abi Klaipėdos ekipos iškovojo pergales"/>
    <meta property="og:description" content="Lietuvos studentų krepšinio lygos (LSKL) penktojo turo rungtynėse pergales dviženkliais skirtumais iškovojo abi Klaipėdos ekipos - LCC tarptautinis universitetas (LCC) ir Klaipėdos universitetas."/>
  </head>
  <body>
    <article>
      <h1>LSKL: abi Klaipėdos ekipos iškovojo pergales</h1>
      <address><time datetime="2019-11-25T22:01:00+00:00">25 Nov 2019, 22:01</time> by <a rel="author" href="https://www.ve.lt/autoriai/paulius-matulevicius/" target="_blank">Paulius MATULEVIČIUS</a></address>
      <p>Lietuvos studentų krepšinio lygos (LSKL) penktojo turo rungtynėse pergales dviženkliais skirtumais iškovojo abi Klaipėdos ekipos - LCC tarptautinis universitetas (LCC) ir Klaipėdos universitetas.</p>
      <p>Pirmąsias šio sezono LSKL rungtynes namuose žaidę Klaipėdos universiteto (KU) krepšininkai rezultatu 79:67 (19:16, 16:13, 16:23, 28:15) palaužė Lietuvos sporto universiteto (LSU-2) antrąją komandą.</p>
      <p>36 dvikovos minutę klaipėdiečiai pirmavo vos 1 taško skirtumu - 64:63, tačiau tuoj pat surengė spurtą - 10:1 ir nebeleido varžovams pagalvoti apie pergalę.</p>
      <p>KU gretose sunkiai sulaikomas buvo Nojus Mineikis. Jis surinko 25 taškus (5/8 dvit., 5/9 trit., 7 atk. kam., 3 rez. perd., 25 aud. balai). Jonas Dumašius (8 rez. perd.) ir Laimonas Remeikis (8 atk. kam.) pelnė po 11 taškų.</p>
      <p>LSU-2 komandai 18 taškų pelnė Edvinas Kurinkus, 17 (10 atk. kam.) - Lukas Taparauskas.</p>
      <p>"Iškovota pergalė, tačiau ji nesaldi. Teko dvikovos pabaigoje kaip reikiant paplušėti ir pasinervinti. LSU-2 jaunus vaikinus puikiai moka motyvuoti gerai žinomas treneris Ramūnas Butautas, tad jie nuolat mus kvėpavo į nugarą, kovojo dėl kiekvieno aikštės centimetro, dėl kiekvieno kamuolio. Gerai, kad visgi laimėjome", - po sunkios pergalės savo mintimis dalijosi KU treneris Mindaugas Stašys.</p>
      <p>KU komandai tai buvo trečioji pergalė iš keturių galimų, o LSU-2 kol kas nėra patyrę pergalės skonio (4 pralaimėjimai).</p>
      <h3>LCC Vilniuje pamokė VK studentus</h3>
      <p>Praėjusio LSKL sezono Mažosios taurės laimėtojai LCC tarptautinio universiteto (LCC) studentai išvykos rungtynėse rezultatu 77:62 (16:19, 15:8, 26:15, 20:20) įveikė Vilniaus kolegijos (VK) ekipą.</p>
      <p>LCC (2 pergalės, 2 pralaimėjimai) gretose arti dvigubo dublio buvo Domantas Strikulys. Jis surinko 18 taškų ir po krepšiais sugriebė 9 kamuolius. Tomas Butkus prie pergalės pridėjo 16 taškų, Ignas Staponas - 13 tšk.</p>
      <p>Nė vienos pergalės šį sezoną neiškovojusios VK ekipos gretose Tadas Užolinskas surinko 16 taškų, Edvinas Lebeckas - 15 (8 atk. kam.) ir Mantas Šerkšnas - 14 tšk.</p>
      <p>LCC komandos raktas į pergalę buvo tai, kad jie po krepšiais atkovojo daugiau kamuolių - 55:42 ir rečiau klydo - 9 ir 15 klaidų.</p>
      <h3>Edo Nickaus pamokos</h3>
      <p>Solidžiausia pergale džiaugėsi LSU krepšininkai, treniruojami Edo Nickaus. Jie namuose rezultatu 100:76 (26:23, 27:19, 21:20, 26:14) nukovė Vilniaus universiteto (VU) ekipą.</p>
      <p>LSU (3 pergalės, 1 pralaimėjimas) gretose dvigubą dublį surinko Rokas Mačiulis. Jis pelnė 18 taškų (6/7 dvit., 2/6 trit.), po krepšiais atkovojo 10 kamuolių, atliko į rezultatyvius perdavimus ir surinko 30 naudingumo balų. 17 taškų prie pergalės pridėjo Ernestas Naruševičius, 13 - Laurynas Balkūnas.</p>
      <p>VU komandą, kuriai buvo pirmasis pralaimėjimas, bandė gelbėti 18 taškų pelnęs ir 9 rezultatyvius perdavimus atlikęs Žilvinas Kubilius, 14 taškų surinko Rokas Liekis, po 12 - Dominykas Bučas ir Jen Zeman (10 atk. kam.).</p>
      <p>"Praėjusią savaitę paskutinėmis sekundėmis 1 taško skirtumu - 81:82 nusileidome VGTU komandai, tad šiandien vyrai jau susikoncentravo tiek gynyboje, tiek puolime ir iškovojome solidžią pergalę", - sakė LSU treneris Edas Nickus.</p>
      <p>Pasiteiravus, ar davė vyrams daug pylos už praėjusią savaitę, kad taip pasikeitė žaidimas, E. Nickus atsakė: "Teko pasikalbėti ir vieni kitus supratome."</p>
      <h3>Kauno derbyje - VDU pergalė</h3>
      <p>Vytauto Didžiojo universiteto (VDU) krepšininkai savų žiūrovų akivaizdoje rezultatu 86:70 (27:23, 21:15, 22:14, 16:18) Kauno technologijos universiteto (KTU) komandą.</p>
      <p>Arūno Juknevičiaus auklėtiniai iki didžiosios pertraukos susikrovė dviženklę persvarą - 48:38, o vėliau ir dar padidino atotrūkį.</p>
      <p>VDU (visos 4 pergalės) po 10 ir daugiau minučių leido parungtyniauti visiems šįvakar atvykusiems savo žaidėjams, o prie pergalės labiausiai prisidėjo Rokas Ruškys (17 taškų) ir Laurynas Vaištaras (15 taškų). Dvigubą dublį surinko Marijus Užupis - 10 taškų, 10 atkovotų kamuolių.</p>
      <p>KTU (2 pergalės, 2 pralaimėjimai) gretose lyderio vaidmens Ėmėsi Paulius Steikūnas, pelnęs 19 taškų, Matas Kabašinskas surinko 12 taškų.</p>
      <p>"Iš pradžių dar kova vyko, tačiau paskui atitrūkome. Jei varžovai bandydavo priartėti, paleisdavo tritaškių atakas ir vėl ramiai kvėpuodavome. Antroje dvikovos pusėje galėjau ramiai stebėti rungtynes", - atviravo VDU treneris Arūnas Juknevičius.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/klaipedos-studentai-svente-pergale-kaune-1750823/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedoje-plevesavo-septyniu-saliu-veliavos-1749255/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/lcc-krepsininkai-iskovojo-pergale-ir-surenge-svente-legionieriams-1748988/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/museikoms-skirtos-nuobaudos-1747171/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/lcc-ekipa-siandien-versis-be-dvieju-diskvalifikuotu-zaideju-1746791/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sostineje---klaipedos-ir-vilniaus-krepsininku-mustynes-1745263/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/ku-ir-ljaa-bendradarbiavimo-sinergija---kelias-i-didesne-abipuse-nauda-1745235/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/ku-ir-vakaru-laivu-gamykla-kartu-rengia-jurinio-verslo-technologiju-profesionalus-1743494/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>