<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-poioi-tha-to-lavoun-ola-ta-senaria-1/2922744/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T22:52:02+00:00"/>
    <meta property="og:title" content="Κοινωνικό Μέρισμα: Ποιοι θα το λάβουν – Όλα τα σενάρια"/>
    <meta property="og:description" content="Οι ασκήσεις επί χάρτου συνεχίζονται από την κυβέρνηση για τους δικαιούχους του κοινωνικού μερίσματος. Οι σχετικές αποφάσεις αναμένεται να παρουσιαστούν μέσα στην εβδομάδα από τον ίδιο τον πρωθυπουργό."/>
  </head>
  <body>
    <article>
      <h1>Κοινωνικό Μέρισμα: Ποιοι θα το λάβουν – Όλα τα σενάρια</h1>
      <h2>Οι ασκήσεις επί χάρτου συνεχίζονται από την κυβέρνηση για τους δικαιούχους του κοινωνικού μερίσματος. Οι σχετικές αποφάσεις αναμένεται να παρουσιαστούν μέσα στην εβδομάδα από τον ίδιο τον πρωθυπουργό.</h2>
      <address><time datetime="2019-11-25T22:52:02+00:00">25 Nov 2019, 22:52</time> by <a rel="author">Newsit Newsroom</a></address>
      <p>Μέχρι τότε θα υπάρξουν επαφές με τους δανειστές ώστε να πάρει το πράσινο φως και να μην υπάρξει το παραμικρό πρόβλημα με το κοινωνικό μέρισμα.</p>
      <p>Σύμφωνα με πληροφορίες σήμερα ο πρόεδρος του ΣΟΕ, που εκπροσωπεί την Ελλάδα στις συνεδριάσεις του Euro Working Group θα παρουσιάσει το ελληνικό σχέδιο, για την διανομή του εναπομείναντος υπέρ πλεονάσματος. Το μόνο σίγουρο είναι οριστικές αποφάσεις δεν έχουν ληφθεί, ούτε ως προς το ύψος του κοινωνικού μερίσματος που θα διανεμηθεί, αλλά ούτε και για του δικαιούχους αυτού. Σενάρια στο τραπέζι βέβαια υπάρχουν, αλλά για την ώρα τουλάχιστον ούτε επιβεβαιώνονται, αλλά ούτε και διαψεύδονται.</p>
      <p>Χθες ο υπουργός Οικονομικών τόνισε ότι «<b>υπάρχει ένα ποσό το οποίο θα διανεμηθεί σε ευαίσθητες κοινωνικές ομάδες. Το πόσο θα είναι αυτό θα αποφασιστεί αυτή την εβδομάδα και το πώς θα διανεμηθεί»</b>.  Διευκρίνισε παράλληλα πως «ό,τι μέτρο ληφθεί θα είναι μία και έξω, δεν θα είναι μόνιμο μέτρο, άρα δεν μπορεί να είναι ένα φορολογικό μέτρο με μόνιμα χαρακτηριστικά».</p>
      <h3>Τα επικρατέστερα σενάρια</h3>
      <p>Ας δούμε τα επικρατέστερα σενάρια που αυτή την στιγμή υπάρχουν, με δεδομένο μάλιστα ότι όπως είπε ο Χρ. Σταϊκούρας τα χρήματα που θα δοθούν θα είναι μετρητά.<br/>Εφόσον το ποσό που θα διανεμηθεί είναι της τάξεως των 150 εκατ. (τόσα προκύπτουν με βάση τα όσα γνωρίζουμε μέχρι στιγμής), τότε δικαιούχοι θα μπορούσε να είναι εν δυνάμει όλοι εκείνοι που λαμβάνουν το Κοινωνικό Εισόδημα Αλληλεγγύης.</p>
      <p>
        <b>Μονογονεϊκές οικογένειες και νοικοκυριά στα όρια της φτώχειας. Προτεραιότητα για την κυβέρνηση  είναι τα άτομα με Ειδικές Ανάγκες τα οποία τα προηγούμενα χρόνια δυσκολεύθηκαν εξαιρετικά, ενώ σε αρκετές περιπτώσεις δεν είχαν και πρόσβαση σε ιατροφαρμακευτική περίθαλψη.</b>
      </p>
      <p><b>Πολύτεκνοι με τέσσερα παιδιά και πάνω</b> και εφόσον το οικογενειακό εισόδημα δεν ξεπερνάει κάποιο όριο ενδεχομένως τα 10.000 -12.000 ευρώ.</p>
      <p><b>Σε ότι αφορά τους συνταξιούχους</b> η αποκαλούμενη ως «13η σύνταξη», που θεσπίστηκε από την προηγούμενη κυβέρνηση και δόθηκε τον περασμένο Μάιο, αυτή θα διατηρηθεί με δημοσιονομικό κόστος 800 εκατ. ευρώ και η καταβολή της θα επαναληφθεί το 2020.</p>
      <p>Τέλος εντός της εβδομάδας αναμένεται να κατατεθεί στη Βουλή το φορολογικό νομοσχέδιο στο οποίο έχουν γίνει διορθωτικές κινήσεις σε διατάξεις ενώ έχουν γίνει πολλές προσθήκες με νέες διατάξεις για τους ιδιοκτήτες ακινήτων, τους οφειλέτες και τους διαζευγμένους.</p>
    </article>
  </body>
</html>