<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/groen-sp-a-en-pvda-dienen-motie-in-tegen-subsidieplannen-vlaamse-regering~a1de5ba5/"/>
    <meta property="og:site_name" content="HLN"/>
    <meta property="article:published_time" content="2019-11-25T22:24:00+00:00"/>
    <meta property="og:title" content="Groen, sp.a en PVDA dienen motie in tegen subsidieplannen Vlaamse regering"/>
    <meta property="og:description" content="PVDA, sp.a en Groen dienen straks een motie in tegen de subsidieplannen van de Vlaamse regering. De partijen doen dat op basis van artikel 73 van het Vlaams Parlement. Dat meldt Vlaams parlementsli..."/>
  </head>
  <body>
    <article>
      <h1>Groen, sp.a en PVDA dienen motie in tegen subsidieplannen Vlaamse regering</h1>
      <address><time datetime="2019-11-25T22:24:00+00:00">25 Nov 2019, 22:24</time> by <a rel="author">SVM</a></address>
      <p>
        <b>PVDA, sp.a en Groen dienen straks een motie in tegen de subsidieplannen van de Vlaamse regering. De partijen doen dat op basis van artikel 73 van het Vlaams Parlement. Dat meldt Vlaams parlementslid Katia Segers (sp.a).</b>
      </p>
      <p>De Strategische Adviesraad voor Cultuur (SARC) is bijzonder kritisch voor de plannen van de Vlaamse regering om geen subsidies meer toe te kennen aan "segregerende" verenigingen in het sociaal-cultureel volwassenenwerk. De Vlaamse meerderheidspartijen N-VA, CD&amp;V en Open Vld willen de veelbesproken decreetswijziging deze week nog goedkeuren in het parlement, maar de SARC noemt de juridische basis van het voorstel "wankel".</p>
      <p>Segers vindt het ongehoord dat de meerderheid een wijziging van het decreet "holderdebolder door het parlement wil jagen". Volgens haar is de opzet van het decreet zelf zeer problematisch, want “het viseert bepaalde bevolkingsgroepen, vergroot de grip van de regering én installeert willekeur".</p>
      <p><b>“Vertrouwensbeginsel geschonden”</b><br/>"De meerderheid wil haar eigen voorstel door het parlement jagen zonder hoorzittingen, zonder bespreking in de commissie, zonder overleg met de sector en zonder advies van de Raad van State", benadrukt het Vlaams parlementslid. "Nochtans is het voorlopig advies van de SARC zeer duidelijk en zeer negatief: dit voorstel wordt al te snel door het parlement gejaagd, het schendt het vertrouwensbeginsel én heeft een wankele juridische basis."</p>
      <p>"Een ongeziene manier van werken treft een vitale sector, het sociaal-culturele werk dat het weefsel van onze samenleving vormt", zegt Segers. De sp.a roept de meerderheid op om de agendering van dit voorstel van decreet terug te trekken en het voorstel te laten behandelen op de gebruikelijke democratische weg: mét advies van Raad van State, in overleg met de sector, met hoorzittingen en een voorafgaande bespreking in de commissie.</p>
    </article>
  </body>
</html>