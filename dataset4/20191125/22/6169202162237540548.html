<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23514214-corporate-news-franta-vinde-spectrul-frecvente-5g-pret-pornire-2-17-miliarde-euro-amazon-judecata-pentagonul-pentru-contractul-10-miliarde-dolari-dat-lui-microsoft-tata-steel-elimina-3-000-locuri-munc.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T22:36:00+00:00"/>
    <meta property="og:title" content="Corporate News: Franța va vinde spectrul de frecvențe 5G de la un preț de pornire de 2,17 miliarde euro; Amazon dă în judecată Pentagonul pentru contractul de 10 miliarde de dolari dat lui Microsoft; Tata Steel elimină 3.000 de locuri de muncă în Europa spre disperarea angajaților"/>
    <meta property="og:description" content="Operatorii telecom francezi - speriați de nemți, dar salvați de stat / „Războiul norilor” în care s-au înfruntat giganții tech coboară în tribunal / Compania indiană"/>
  </head>
  <body>
    <article>
      <h1>Corporate News: Franța va vinde spectrul de frecvențe 5G de la un preț de pornire de 2,17 miliarde euro; Amazon dă în judecată Pentagonul pentru contractul de 10 miliarde de dolari dat lui Microsoft; Tata Steel elimină 3.000 de locuri de muncă în Europa spre disperarea angajaților</h1>
      <address><time datetime="2019-11-25T22:36:00+00:00">25 Nov 2019, 22:36</time> by <a rel="author">A.Th.C</a></address>
      <p>Operatorii telecom francezi - speriați de nemți, dar salvați de stat / „Războiul norilor” în care s-au înfruntat giganții tech coboară în tribunal / Compania indiană stârnește suferința salariaților și indignarea parlamentarilor britanici.<br/><b><br/></b><b>Franța va vinde spectrul de frecvențe 5G la un preț de pornire de 2,17 miliarde euro</b>. Valoarea este semnificativ mai mare decât cea recomandată anterior de Arcep, agenția de stat pentru reglementare în telecomunicații. Îngrijorat de investițiile masive necesare dezvoltării noii tehnologii mobile, președintele Arcep, Sébastien Soriano, spusese săptămâna trecută că prețul minim de vânzare nu ar trebui să fie mai mare de 1,5 miliarde de euro. Dar ministerul economiei are ultimul cuvânt în privința prețului de bază. <br/><br/>„Prețul pe care-l propunem ni se pare rezonabil”, a declarat Agnès Pannier-Runacher, secretar de stat la Ministerul Economiei, pentru cotidianul Les Echos. „Este sarcina ministerului să-și asume responsabilitățile și să decidă”.</p>
      <figure>
        <img src="https://media.hotnews.ro/media_server1/image-2019-11-25-23514211-0-agnes-pannier-runacher.png"/>
      </figure>
      <p>Agnès Pannier-Runacher (Foto: gouvernement.fr) <br/><br/>Arcep a dat startul mult-așteptatei vânzări a spectrului de frecvențe 5G, punând capăt lunilor de dezbateri intense între cei patru operatori telecom și autorități despre cea mai bună cale de implementare a noii tehnologii mobile. Procesul a fost amânat din cauza neînțelegerilor dintre ministerul de finanțe și autoritatea pentru telecomunicații privind spectrul de scos la licitație și prețul minim pentru blocurile de frecvențe 5G, au declarat pentru Reuters surse informate. <br/><br/>Pentru autoritățile franceze, problema principală este găsirea echilibrului corect între veniturile din vânzare și evitarea unei poveri financiare excesive pentru operatorii telecom, astfel încât aceștia să poată dezvolta repede tehnologia scumpă. <br/><br/>Germania și Italia au încasat fiecare câte 6,5 miliarde de euro prin licitațiile pentru 5G, sume care au șocat industria și au stârnit îngrijorarea celor patru operatori francezi – Orange, SFR, Iliad și Bouygues Telecoms, ale căror marje de profit suferă oricum din cauza unui prelungit război al prețurilor. (Reuters) <br/><br/><b>Amazon dă în judecată Pentagonul pentru contractul de 10 miliarde de dolari dat lui Microsoft.</b> Amazon a anunțat că a depus o plângere la US Court of Federal Claims pentru a anula decizia Pentagonului de a acorda lui Microsoft contractul pentru cloud computing cu o valoare potențială de 10 miliarde. Plângerea este sigilată, dar compania a afirmat anterior că a existat „părtinire de necontrazis” din partea guvernului.<br/><br/>Oferta competitivă a lui Amazon pentru „războiul cloud” a atras critica președintelui Trump, care a spus vara trecută că vrea ca Pentagonul să mai verifice o dată. La sfârșitul lui octombrie, Pentagonul a acordat contractul lui Microsoft. <br/><br/>Secretarul Apărării, Mark Esper, a spus că procedura a fost corectă, fără influențe exterioare. Contractul, intitulat oficial Joint Enterprise Defence Infrastructure (JEDI), era dorit de Microsoft, Amazon, Oracle și IBM. (The Associated Press) <br/><br/><b>Tata Steel elimină 3.000 de locuri de muncă în Europa spre disperarea angajaților.</b> Planurile lui Tata Steel de a tăia 3.000 de slujbe în toată Europa au venit ca o „lovitură cumplită” pentru angajați. Compania a anunțat că vrea să se conformeze condițiilor de pe o piață internațională „severă” a oțelului, dar a adăugat că nu vor fi închideri de uzine. Aproximativ două treimi din pozițiile eliminate vor fi slujbe de birou. <br/><br/>Henrik Adam, șeful executiv al lui Tata Steel în Europa, a spus: „Avem un program important de consolidare a unui model de afaceri european puternic financiar și sustenabil. Plănuim să schimbăm cum lucrăm pentru a permite o mai bună cooperare și o adoptare mai rapidă a deciziilor. Aceasta ne va ajuta să fim auto-sustenabili și cu finanțe pozitive în condiții de piață de o severitate fără precedent, permițându-ne să evoluăm către un viitor carbon-neutru”. <br/><br/>Tata Steel este unul din producătorii de oțel cei mai diversificați geografic, cu operațiuni în 26 de țări și birouri în peste 35. În Europa produce oțel în Regatul Unit și Olanda. <br/><br/>Parlamentarii britanici David Rees și Stephen Kinnock au declarat: „Este o lovitură cumplită pentru salariați, familiile lor și comunități. Este dezamăgitor că Tata Steel dă atât de puține detalii. Nu se dă nicio informație unde vor fi pierderi de locuri de muncă. Vor fi în Olanda sau în UK și dacă vor fi în UK ce va însemna pentru combinatele din South Wales și Port Talbot? Tata Steel ar trebui să-și amintească: sunt oameni reali și familiile lor, nu doar numere pe un tabel”. (The Independent)</p>
    </article>
  </body>
</html>