<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191125-kerekparsport-valter-attila-is-world-touristalloban-szerepelhet-2020ban.html"/>
    <meta property="og:site_name" content="Origo"/>
    <meta property="article:published_time" content="2019-11-25T22:22:00+00:00"/>
    <meta property="og:title" content="Valter Attila is World Tour-istállóban szerepelhet jövőre"/>
    <meta property="og:description" content="A magyar kerékpárosra a nagy csapatában számít a CCC."/>
  </head>
  <body>
    <article>
      <h1>Valter Attila is World Tour-istállóban szerepelhet jövőre</h1>
      <address><time datetime="2019-11-25T22:22:00+00:00">25 Nov 2019, 22:22</time> by <a rel="author">Origo</a></address>
      <p>
        <b>Peák Barnabás után Valter Attila is World Tour-istállóban szerepelhet az országúti kerékpárosok 2020-as idényében, mivel a CCC felhívta a nagy csapatához.</b>
      </p>
      <p>A lengyel székhelyű együttes honlapjának hétfői bejelentése azt is jelenti, hogy a 21 éves kerekes a többi kiemelt viadalhoz hasonlóan akár a Giro d'Italián is rajthoz állhat, amelynek első három szakaszát Magyarországon rendezik jövőre.</p>
      <p><mark>"Valter Attilában óriási potenciál van, ezért megkapja a lehetőséget a CCC nagy csapatában,<br/></mark>ahol tovább fejlődhet. Fiatal kora és tapasztalatlansága ellenére már megmutatta képességeit az U23-as korosztályban, így hisszük, hogy nagy karrier előtt áll" - mondta a magyar versenyzőről Jim Ochowicz csapatvezető, aki azt reméli, a döntéssel felgyorsítják fejlődését.</p>
      <p>A sportvezető elmondta, kiváltképpen örülnek annak, hogy magyar versenyzőt is soraiban tudhat a csapat egy olyan különleges évben, mint amikor az olaszországi háromhetes viadal éppen Magyarországon veszi majd kezdetét.</p>
      <blockquote>Természetesen az álmom vált valóra. Mindössze egyetlen szezon után a legnagyobbakhoz kerülni</blockquote>
      <p>felettébb boldoggá és motiválttá tesz, mert azt jelenti, gyorsan megtettem a szükséges lépést a fejlődésemben" - mondta Valter, aki kiemelte: olyan versenyzőktől tanulhat csapattársként, mint az olimpiai bajnok belga Greg Van Avermaet, a tavaly Európa-bajnok, idén pedig világbajnoki ezüstérmes olasz Matteo Trentin, vagy éppen az orosz Ilnur Zakarin, aki 2017-ben harmadik lett a Vuelta a Espanán.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FCCCProTeam%2Fvideos%2F1316955738465677%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Valter idén azzal hívta fel magára a figyelmet a CCC Developmentnél, hogy a fiatalok Tourján, a Tour de l'Avenir elnevezésű viadalon szakaszt nyert, míg a fiatalok egynapos lombardiai körversenyén negyedik lett.</p>
      <aside>Amíg az elmúlt nyolc évben egyetlen magyar sem tekert a legmagasabb szinten, addig jövőre Valter a CCC, míg Peák a Mitchelton-Scott versenyzője lesz.</aside>
      <p>Ezelőtt Szeghalmi Bálint 2011-ben a Lampre színeiben versenyzett a legjobbak között.</p>
      <p>A jövő évi, 103. Giro d'Italia első három szakaszát rendezik Magyarországon május 9. és 11. között, mielőtt Olaszországban folytatja útját a mezőny. Az első etap egy 8,6 kilométeres budapesti időfutam lesz, majd Budapest-Győr és Székesfehérvár-Nagykanizsa szakaszokra kerül sor. Magyarországot korábban még egyik nagy háromhetes verseny sem érintette.</p>
    </article>
  </body>
</html>