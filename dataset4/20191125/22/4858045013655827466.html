<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/mars-in-turcia-impotriva-violentelor-asupra-femeilor-dispersat-in-forta-de-polititi-la-istanbul_1406713.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:02:33+00:00"/>
    <meta property="og:title" content="Marş în Turcia împotriva violenţelor asupra femeilor, dispersat în forţă de politiți la Istanbul"/>
    <meta property="og:description" content="Poliţia turcă a dispersat prin forţă luni câteva mii de manifestanţi care defilau la Istanbul pentru a cere eliminarea impunităţii pentru..."/>
  </head>
  <body>
    <article>
      <h1>Marş în Turcia împotriva violenţelor asupra femeilor, dispersat în forţă de politiți la Istanbul</h1>
      <address><time datetime="2019-11-25T22:02:33+00:00">25 Nov 2019, 22:02</time> by <a rel="author">Maria Stan</a></address>
      <p>Poliţia turcă a dispersat prin forţă luni câteva mii de manifestanţi care defilau la Istanbul pentru a cere eliminarea impunităţii pentru autorii violenţelor împotriva femeilor, un problemă endemică în Turcia, relatează AFP.</p>
      <p>Poliţiştii au folosit gaze lacrimogene şi au tras gloanţe de plastic pentru a-i împrăştia pe manifestanţi, în majoritate femei, care încercau să defileze pe bulevardul Istiklal din centrul Istanbulului.</p>
      <p>Aproximativ 2.000 de persoane s-au adunat anterior într-o mică piaţă din apropiere, cu ocazia Zilei internaţionale pentru eliminarea violenţei faţă de femei, afişând pancarte prin care cereau "eliminarea impunităţii" sau pe care se puteau citi nume de femei ucise de partenerul lor sau de fostul lor partener în Turcia.</p>
      <p>"Nu vom tolera pierderea nici unei alte femei", se putea citi pe un banner afişat de protestatarii din capul coloanei.</p>
      <p>Ayse Baykal, o profesoară, a explicat pentru serviciul video al AFP că a venit să manifesteze "împotriva duşmanilor femeilor", "pentru a pune capăt crimelor împotriva femeilor".</p>
      <p>"În ultimul timp, omorurile asupra femeilor din ţara noastră s-au înmulţit mult şi, peste tot în societate, suntem reduse la tăcere", a declarat şi Ozge Cekcen, în vârstă de 25 de ani.</p>
      <p>După această adunare desfăşurată într-o atmosferă de calm, manifestanţii au început să mărşăluiască pe bulevardul Istiklal, dar au fost blocaţi rapid de un zid de scutieri ai trupelor speciale care au dispersat mulţimea prin forţă.</p>
      <p>Turcia a fost zguduită în ultimele săptămâni de mai multe cazuri extrem de mediatizate de femei ucise de bărbaţi, în special moartea lui Emine Bulut, ucisă în public sub ochii fiicei sale de zece ani de către fostul soţ.</p>
      <p>Un număr total de 378 de femei au fost ucise în Turcia de la începutul anului, conform grupului de apărare a drepturilor femeilor 'Vom opri feminicidul'. În 2018, s-au înregistrat 440 de astfel de omoruri, comparativ cu 121 în 2011.</p>
      <p>Diverse asociaţii acuză cu regularitate justiţia turcă de faptul că pronunţă pedepse insuficiente.</p>
    </article>
  </body>
</html>