<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tsinniy_svidok_u_sudah_proti_rosiyi__tuka_pro_rozsekrechennya_ukrayinskogo_rozvidnika_n1239233"/>
    <meta property="og:site_name" content="24 Канал"/>
    <meta property="article:published_time" content="2019-11-25T22:01:00+00:00"/>
    <meta property="og:title" content="Цінний свідок у судах проти Росії, – Тука про розсекречення українського розвідника"/>
    <meta property="og:description" content="Точна причина розсекречення розвідника Едуарда Матюхи невідома. Але він невипадкова людина. З точки зору безпеки йому і його сім’ї нічого не загрожує."/>
  </head>
  <body>
    <article>
      <h1>Цінний свідок у судах проти Росії, – Тука про розсекречення українського розвідника</h1>
      <address><time datetime="2019-11-25T22:01:00+00:00">25 Nov 2019, 22:01</time> by <a rel="author" href="https://24tv.ua/inna_zholobovich_tag5230/" target="_blank">Інна Жолобович</a></address>
      <p>
        <b>Точна причина розсекречення розвідника Едуарда Матюхи невідома. Але він невипадкова людина. З точки зору безпеки йому і його сім’ї нічого не загрожує.</b>
      </p>
      <p>Про це 24 каналу розповів ексглава Луганської ОДА Георгій Тука.</p>
      <blockquote>Читайте також: <a href="https://24tv.ua/ukrayinskiy__rozvidnik_u_tilu_voroga_hto_takiy_eduard_matyuha_i_chomu_yogo_rozsekretili_n1239181">Український розвідник у тилу ворога: хто такий Едуард Матюха і чому його розсекретили</a></blockquote>
      <p>Як зазначає фахівець, протягом п’яти років війни з Росією випадків із розсекреченням наших розвідників на окупованих територіях було чимало. Приклад Едуарда Матюхи, який працював свого часу "народним мером" Горлівки, а також мав високі посади у комуністичній партії "ДНР", – непоодинокий випадок, коли начебто цивільна людина працює з українськими спецслужбами.</p>
      <aside>Треба розуміти принципову різницю між тими, хто здійснює, умовно кажучи, диверсійні акції в тилу ворога, і людиною, яка працює на політичній посаді. Можна собі уявити, який обсяг інформації політичного характеру Матюха передав українським спецслужбам,<cite>– переконаний Георгій Тука.</cite></aside>
      <p>За словами ексочільника Луганської ОДА, Матюха може свідчити в міжнародних процесах "Україна проти Росії." Цілком можливо, що евакуація Матюхи з окупованої території пов’язана тим, що його найближчим часом використовуватимуть як свідка в міжнародних судах і позовах.</p>
      <aside>Триває суд у Гаазі щодо визнання Росії країною, яка фінансує тероризм. Матюха може надати велику кількість інформації. Розвідник знає про вміст і зміст так званих гумконвоїв і розповідати може годинами. І про зв’язки з держдумою Росії. А це факти про політичну підтримку Росією терористів,<cite>– наголошує Тука.</cite></aside>
      <p><b>Хто такий Едуард Матюха</b>Колишній "народний мер" Горлівки на Донеччині Едуард Матюха – український розвідник працював п’ять років серед бойовиків, і днями повернувся в Україну. Матюха розповів, що збирав інформацію про злочини Росії та заводив контакти з російськими комуністами.</p>
      <h3>Про що дізнався український розвідник:</h3>
      <ul>
        <li>Проросійські невизнані анклави (Абхазія, Північна Осетія, Придністров'я, "ДНР" і "ЛНР") координуються Кремлем через КПРФ, у партії навіть є відповідальна за це людина – депутат Тайсаєв Казбек Кучуковіч;</li>
        <li>З цим депутатом та іншими комуністами формуються російські "гуманітарні конвої", в які включають автомобілі із готівкою для окупованих територій Донбасу;</li>
        <li>У минулому році планувалося відновлення проєкту "Новоросія". Це були військові плани щодо захоплення Харківської області, Одеської області та створення сухопутного коридору до півострова Крим.</li>
      </ul>
    </article>
  </body>
</html>