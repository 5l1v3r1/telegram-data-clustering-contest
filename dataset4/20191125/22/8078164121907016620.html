<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_26/sardine-facebook-guerra-segnalazioni-cosa-successo-davvero-2dbe8ed2-102a-11ea-8237-5100dbaddf11.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Le sardine, Facebook e la guerra delle segnalazioni: cosa è successo davvero"/>
    <meta property="og:description" content="Si sarebbe trattato di un problema di spam legato all’eccessiva attività sulla pagina. Cosa è accaduto e come funziona il sistema delle segnalazioni"/>
  </head>
  <body>
    <article>
      <h1>Le sardine, Facebook e la guerra delle segnalazioni: cosa è successo davvero</h1>
      <h2>Si sarebbe trattato di un problema di spam legato all’eccessiva attività sulla pagina. Cosa è accaduto e come funziona il sistema delle segnalazioni</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Martina Pennisi e Chiara Severgnini</a></address>
      <p>Le “sardine” vengono oscurate, per errore, per qualche ora da Facebook e la politica italiana scopre la guerra segnalazioni.<b><br/></b><b><br/></b><b>I fatti:</b> domenica sera intorno alle 21, gli amministratori della pagina <a href="https://www.facebook.com/6000sardine/">“6000 sardine”</a> — che funge da punto di contatto nazionale per la galassia di gruppi locali dell’iniziativa anti-populista <a href="https://www.corriere.it/politica/cards/exploit-sardine-chi-sono-dove-vogliono-andare-gl-ideatori-flash-mob-anti-salvini/mobilitazione_principale.shtml">nata in Piazza Maggiore a Bologna il 14 novembre</a> — si sono accorti che non era più raggiungibile. <br/><br/>Subito si è fatta largo l’ipotesi che la sospensione fosse stata innescata da<b> segnalazioni di massa </b>orchestrate da detrattori delle sardine di area filoleghista: «Noi siamo sotto attacco costante», spiega al Corriere<a href="https://www.corriere.it/politica/19_novembre_16/vivevamo-insiemeora-siamo-sardinenati-un-sms-fdee5000-08ab-11ea-bebc-dc68b9227425.shtml"> Mattia Santori</a>, fondatore del movimento insieme a Roberto Morotti, Giulia Trappoloni e Andrea Garreffa. «La nostra pagina e i gruppi locali sono invasi da troll, compresi alcuni che scrivono commenti offensivi reiterati che purtroppo per noi è impossibile gestire», ha aggiunto. <br/><br/>La <b>moderazione di Facebook</b> funziona effettivamente così:<br/><br/>• l’intelligenza artificiale può iniziare a muoversi in modo autonomo, se si accorge da sola della presenza di contenuti che violano le regole del social network, <br/>• ma l’intelligenza artificiale può anche intervenire in seguito alle segnalazioni degli utenti, sia relative ai post di una pagina sia ai commenti ai post fatti da persone qualsiasi. <br/>• L’Ai decide poi a quel punto se oscurare la pagina in modo automatico <br/>• oppure può chiamare in causa un moderatore e lasciare che sia lui a procedere o ad accantonare il caso.<br/><br/><b>Due esempi</b>: a inizio settembre le pagine e i profili <b>CasaPound e Forza Nuova</b><a href="https://www.corriere.it/tecnologia/19_settembre_09/casapound-decine-pagine-profili-chiusi-facebook-instagram-c10d4156-d312-11e9-b7e8-6cf2f2f7881d.shtml"> si sono confermati lesivi</a> della norma sulle organizzazioni pericolose e sono stati eliminati definitivamente dal social. L’Ai ha visto la violazione, il moderatore l’ha confermata e la decisione si è rivelata corretta in base alle regole di Menlo Park. In settembre, invece, una manciata di account satirici come “I socialisti gaudenti”<a href="https://www.corriere.it/tecnologia/19_settembre_25/caso-pagina-socialisti-gaudenti-sospesa-poi-ripristinata-facebook-errore-0cd969a0-df68-11e9-aa5f-fbca0c81b7c9.shtml"> si è vista sospendere la pagina</a> senza che avessero effettivamente violato alcuna norma della piattaforma. E da lì a qualche ora, “I socialisti gaudenti” sono tornati online (con tante scuse da parte di Facebook). <br/><br/>Sia Santori sia i gestori di altre pagine spiegano come in alcuni <b>ambienti filo-leghisti e sovranisti </b>l’esistenza delle sardine sia stata vista come un problema da risolvere a suon di segnalazioni. «Sappiamo per certo che nella pagina dei “Pinguini” (oppositori delle sardine, decisi a difendere le ragioni “dell’Italia sovranista”, come si legge nella descrizione su Facebook, ndr) veniamo attaccati e insultati, anche personalmente», spiega il leader delle sardine. La pagina “I sentinelli di Roma” — punto di riferimento romano della rete di attivisti antirazzisti, anitifascisti e per i diritti Lgbt “I sentinelli” — ha invece pubblicato alcuni screenshot provenienti da gruppi Facebook filoleghisti con frasi come: «Dovremmo accordarci e segnalare tutti i gruppi di sardine in modo che le pagine vengano oscurate» oppure «si dovrebbe fare come in altre battaglie social accordarsi e ad una tal ora si prende a bersaglio un gruppo o una pagina e giù segnalazioni a gogo... Fb oscura».<b><br/></b><b><br/></b><b>È andata così?</b> Potenzialmente, come detto, potrebbe. Senza che ci sia bisogno delle segnalazioni di massa, fra l’altro: all’intelligenza artificiale ne basta una sola per entrare in azione e fare un primo controllo. Non sarebbe però questo il caso. Facebook ha ripristinato la pagina intorno all’1:30 di notte —«Abbiamo dei collegamenti diretti con Facebook Italia», spiega Sartori, «senza i quali non saremmo probabilmente riusciti a ripristinare la pagina in tempi così rapidi» — e ha fatto sapere che «è stata rimossa per errore e ripristinata non appena abbiamo potuto effettuare delle verifiche. Il nostro sistema elabora milioni di segnalazioni alla settimana e a volte commettiamo degli errori. Siamo spiacenti per qualsiasi inconveniente causato». <br/><br/>La causa dell’errata rimozione sarebbe il <a href="https://m.facebook.com/communitystandards/spam">filtro anti-spam</a>, tratto in inganno dalla fervida attività su “6000 sardine”. In sostanza, troppi post, troppi commenti, troppi rilanci da parte dei gestori, che l’Ai di Facebook ha pensato fossero «fuorvianti o non corretti per raccogliere Mi piace, follower o condivisioni», come recitano le regole del social network. L’ultimo Transparency Report di Menlo Park conferma come lo spam sia effettivamente fra le categorie di contenuti rimossi in cui è non c’è bisogno di alcuna segnalazione — <a href="https://transparency.facebook.com/community-standards-enforcement#spam">è dal 2017</a> che nel 99,9 per cento dei casi l’intervento della macchina è autonomo e precede eventuali segnalazioni degli utenti —, ma anche come sia quella in cui vengono fatti più errori da parte dell’Ai. Tra luglio e settembre di quest’anno sono stati riabilitati 109 milioni di contenuti dopo una cancellazione errata, e senza aver ricevuto alcuna lamentela da parte dei proprietari o gestori di pagine, e 2,5 milioni in seguito a un appello (se ti oscurano pagina o profilo, infatti, puoi appellarti alla decisione). Per rendersi conto delle proporzioni, nel caso dei nudi o dei contenuti di natura sessuale <a href="https://transparency.facebook.com/community-standards-enforcement#adult-nudity-and-sexual-activity">gli errori poi riparati</a> sono stati 860 mila e rotti.<br/><br/>Questa è squisitamente materia di Facebook e impatta sul dibattito politico quanto — se non di più — le <a href="https://www.corriere.it/tecnologia/19_ottobre_30/twitter-elimina-pubblicita-politica-tutto-mondo-fondatore-dorsey-ci-sono-troppi-rischi-2e49ad20-fb51-11e9-b1c6-a381abba5d9f.shtml">pubblicità mirate </a>di cui si parla da settimane e che necessitano sia di un impegno da parte delle piattaforme sia di un ragionamento ed eventuale intervento a monte di chi norma il mercato. Quando si parla di oscuramenti o rimozioni, automatiche o da parte dei moderatori, invece è il social network a dover lavorare per ridurre al minimo (i suoi) errori nell’applicazione delle (sue) regole e vanificare eventuali spedizioni punitive digitali organizzate — che, ripetiamo, in questo caso non sembrano aver contribuito.</p>
    </article>
  </body>
</html>