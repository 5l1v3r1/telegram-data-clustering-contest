<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/back-har-gjort-sin-sista-traning-i-gif-sundsvall-kanner-att-jag-behover-ta-nas/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-25T22:58:00+00:00"/>
    <meta property="og:title" content="Back har gjort sin sista träning i Gif Sundsvall: &quot;Känner att jag behöver ta nästa steg&quot;"/>
    <meta property="og:description" content="Gif Sundsvall åkte ur allsvenskan. En som inte kommer följa med laget ner i superettan är Jonathan Tamimi. Nyligen gick parterna skilda vägar. - Jag känner att jag behöver ta nästa steg, säger han till Fotbollskanalen."/>
  </head>
  <body>
    <article>
      <h1>Back har gjort sin sista träning i Gif Sundsvall: "Känner att jag behöver ta nästa steg"</h1>
      <address><time datetime="2019-11-25T22:58:00+00:00">25 Nov 2019, 22:58</time> by <a rel="author">Ludwig Billengren</a></address>
      <p>
        <b>Gif Sundsvall åkte ur allsvenskan.<br/>En som inte kommer följa med laget ner i superettan är Jonathan Tamimi.<br/>Nyligen gick parterna skilda vägar.<br/>- Jag känner att jag behöver ta nästa steg, säger han till Fotbollskanalen.</b>
      </p>
      <p>Säsongen år 2018 var Gif Sundsvall en av de stora överraskningarna i allsvenskan. Medelpad-klubben var nederlagstippat, men slutade till slut på åttondeplats. I år lyckades dock inte "Giffarna" alls komma upp i samma nivå och när omgång 30 summerades stod det klart att laget nästa år kommer att spela superettan.</p>
      <p>En som inte följer med på resan neråt i seriesystemet är wingbacken Jonathan Tamimi, som startade i 29 av 30 matcher den gångna säsongen. För en tid sedan sade klubbens sportchef Urban Hagblom till Sundsvalls Tidning att man går skilda vägar med Tamimi. Beslutet var ömsesidigt, berättar Tamimi själv.</p>
      <p>- Vi kom till en överenskommelse och jag känner att jag behöver ta nästa steg, säger han till Fotbollskanalen.</p>
      <p><b>Du var inte sugen på att följa med ner i superettan?<br/></b>- Just nu känner jag att jag har varit här i två år och att det känns som att jag behöver ta nästa steg. Det blev naturligt.</p>
      <p>Vad som händer härnäst i 25-åringens karriär är inte hugget i sten.</p>
      <p>- Jag har min agent som jobbar på och som pratar med klubbar. Det är tidigt just nu och jag tar en dag i taget, jag vill inte stressa. Det ska kännas rätt och allt ska klaffa bra med nästa klubb. Det får komma naturligt.</p>
      <p>
        <b>Finns det något intresse redan i nuläget?</b>
      </p>
      <p>- Det kan jag inte säga.</p>
      <p><b>Är det allsvenskan eller utomlands du siktar på?<br/></b>- Det har att göra med vad som är rätt klubb, med filosofi och allt runtomkring. Om det är i Sverige eller utomlands får man ta då. Jag försöker bara ta en dag i taget. Sedan får man förhålla sig till det som finns. Det är mycket man ska gå igenom och känna efter.</p>
      <p>I fredags gjorde wingbacken sin sista träning i Gif Sundsvall och han har tagit avsked till personalen i klubben.</p>
      <p>- Man skapar en relation till dem man jobbar med och alla här har varit extremt viktiga för mig, från frukosthjälpen till alla tränare. Men det är så den här branschen är, ena sekunden är man där och andra sekunden är man någon annanstans. Jag är tacksam för den tiden jag haft och tacksam för de människorna jag haft runtomkring mig.</p>
      <p>Under sin ledighet kommer dock inte Tamimi att ligga på latsidan. Han har nämligen svårt att ta semester.</p>
      <p>- Semester och semester… Jag kan inte ha semester, jag är lite av en träningsnarkoman. Jag kommer väl att vara i Stockholm med familjen och träna med alla hemkommande fotbollsspelare från alla håll och kanter, säger han med ett litet skratt.</p>
    </article>
  </body>
</html>