<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623396/%D9%85%D9%82%D8%A7%D9%85-%D8%B3%D9%BE%D8%A7%D9%87-%D9%86%D8%B8%D8%A7%D9%85-%D8%B3%D8%A7%D9%82%D8%B7-%D8%B4%D8%AF%D9%86%DB%8C-%D9%86%DB%8C%D8%B3%D8%AA-%D9%85%D8%B1%D8%AF%D9%85-%D9%85%D8%B9%D8%AA%D8%B1%D8%B6-%D9%85%D8%AA%D8%B5%D9%84-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T22:23:00+00:00"/>
    <meta property="og:title" content="مقام سپاه: نظام ساقط شدنی نیست/ مردم، معترض متصل هستند"/>
    <meta property="og:description" content="فرمانده سپاه امام رضا (ع) خراسان رضوی گفت: نظام جمهوری اسلامی ایران فراز و نشیب دارد اما تا زمانی که قدرت و پشتوانه معنوی و مردمی دارد ساقط شدنی نیست و دنیای استکبار نمی‌تواند به هدف خود در این زمینه دست یابد."/>
  </head>
  <body>
    <article>
      <h1>مقام سپاه: نظام ساقط شدنی نیست/ مردم، معترض متصل هستند</h1>
      <address>
        <time datetime="2019-11-25T22:23:00+00:00">25 Nov 2019, 22:23</time>
      </address>
      <p>
        <i>فرمانده سپاه امام رضا (ع) خراسان رضوی گفت: نظام جمهوری اسلامی ایران فراز و نشیب دارد اما تا زمانی که قدرت و پشتوانه معنوی و مردمی دارد ساقط شدنی نیست و دنیای استکبار نمی‌تواند به هدف خود در این زمینه دست یابد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار سرتیپ پاسدار یعقوبعلی نظری دوشنبه شب در همایش "معلم تراز انقلاب" در مشهد افزود: اگر قدرت معنوی و مردمی انقلاب اسلامی ضعیف شود باید نگران شویم.</p>
      <p>وی اظهار داشت: در جامعه‌ای که امام و ولایت دارد قدرت معنوی و مردمی با هم تلفیق و یک قدرت ترکیبی برای حفظ و گسترش نظام تولید می‌شود.</p>
      <figure>
        <img src="https://aftabnews.ir/files/fa/news/1398/9/4/363735_397.jpg"/>
      </figure>
      <p>وی گفت: انقلاب اسلامی مستقر شده است تا عدالت را برای مردم به ارمغان آورد. ذات نظام اسلامی عدالت و مردمی بودن آن است. مردم دل در گرو نظام دارند چون در بطن آن عدالت وجود دارد.</p>
      <p>فرمانده سپاه امام رضا (ع) خراسان رضوی افزود: مردم، معترض متصل هستند و در بزنگاه‌ها، پایه‌های مردمی و اعتقادی نظام بارها مشخص شده است. مردم به روش‌ها و مدیریت اعتراض دارند بطوریکه در ماجرای اخیر بنزین هم مشاهده شد و اینکار با روش بهتری نیز انجام می‌شد.</p>
      <p>وی اظهار داشت: برخی ندانم کاری‌ها فرصت را برای دشمن فراهم می‌کند. هر موضوع خوبی اگر به صورت نادرست اجرا شود کار را خراب کرده و موجب سوء استفاده دشمن می‌شود.</p>
      <p>وی گفت: دشمن می‌خواهد در لبنان و عراق اوضاع را به هم بریزد و ما نمی‌توانیم جدای از هم عمل کنیم. سرنوشت لبنان، عراق، سوریه، یمن و دیگر کشورهایی که در مسیر انقلاب در حرکت هستند وابسته به هم است به همین خاطر دشمن در پی جداسازی و به هم ریختن اوضاع است.</p>
      <p>مدیر کل آموزش و پرورش خراسان رضوی هم در این مراسم گفت: دوران بسیج به پایان نرسیده است و تا زمانی که مشکلات در کشور باشد بسیج هم برای رفع آنها در صحنه حضور دارد.</p>
      <p>قاسمعلی خدابنده افزود: هر چند وقت یکبار آشوب و اخلالی در کشور ایجاد می‌شود که نقش بسیج به عنوان یک نیروی مردمی و معتمد نظام در پایان دادن به این اغتشاشات انکارناپذیر است.</p>
      <p>وی اظهار داشت: بسیجی به دنبال نام و نان نیست بلکه به دنبال یاری رساندن است. بسیج یک حرکت احساسی نیست بلکه بر پایه منش، تفکر و اصول بنا شده است.</p>
      <p>وی با بیان اینکه توجه به بیانیه گام دوم انقلاب در آموزش و پرورش بسیار مهم است گفت: این بیانیه برای ما که با نسل جوان سر و کار داریم به عنوان یک راهبرد است و مسیر حرکت ما را مشخص می‌کند.</p>
      <p>خدابنده افزود: کسب علم و توجه به پژوهش، اخلاق و معنویت و سبک زندگی اسلامی توصیه رهبر معظم انقلاب است که باید آن را در خود و مدارس عملیاتی کنیم.</p>
      <p>همایش یک روزه "معلم تراز انقلاب" با حضور جمعی از فرهنگیان بسیجی مشهد در مجتمع فرهنگی آیه‌های این شهر برگزار شد.</p>
    </article>
  </body>
</html>