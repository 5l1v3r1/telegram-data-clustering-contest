<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/599100/hpa-o-tramp-parasimoforise-ton-skylo-pou-katadiokse-ton-al-mpagkntanti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T22:08:00+00:00"/>
    <meta property="og:title" content="ΗΠΑ: Ο Τραμπ παρασημοφόρησε τον σκύλο που καταδίωξε τον αλ Μπαγκντάντι"/>
    <meta property="og:description" content="Παράσημα στον Κόναν, τον σκύλο που μετείχε στην επιχείρηση η οποία οδήγησε στον θάνατο του ηγέτη του Ισλαμικού Κράτους, Άμπου Μπακρ αλ Μπαγκντάντι,..."/>
  </head>
  <body>
    <article>
      <h1>ΗΠΑ: Ο Τραμπ παρασημοφόρησε τον σκύλο που καταδίωξε τον αλ Μπαγκντάντι</h1>
      <address><time datetime="2019-11-25T22:08:00+00:00">25 Nov 2019, 22:08</time> by <a rel="author">SigmaLive</a></address>
      <p><b>Παράσημα στον Κόναν, τον σκύλο που μετείχε στην επιχείρηση η οποία οδήγησε στον θάνατο του ηγέτη του Ισλαμικού Κράτους, Άμπου Μπακρ αλ Μπαγκντάντι, προσέφερε ο Ντόναλντ Τραμπ, που παρουσίασε το τετράποδο στον Λευκό Οίκο.<br/></b> <br/>«Ο Κόναν έκανε φανταστική δουλειά», υπογράμμισε ο Ρεπουμπλικάνος πρόεδρος, παρουσία της συζύγου του Μελάνια και του αντιπροέδρου Μάικ Πενς, προσθέτοντας ότι «αυτός ο σκύλος είναι απίστευτος, τόσο εξαιρετικός, τόσο έξυπνος».<br/> <br/>Σύμφωνα με τον Τραμπ, το μαλινουά παρασημοφορήθηκε «με ένα μετάλλιο και μια πλακέτα».<br/> </p>
      <figure>
        <img src="https://www.sigmalive.com/uploads/default/files/15ddc34f3b19d5.jpg"/>
      </figure>
      <p> <br/>Αμέσως μόλις ανακοινώθηκε ο θάνατος του πιο καταζητούμενου τζιχαντιστή του πλανήτη, στις 27 Οκτωβρίου, ο Τραμπ επαίνεσε το έργο αυτού του «φανταστικού» σκύλου. Ο Κόναν είχε ακολουθήσει τον Αλ Μπαγκντάντι μέσα στην σήραγγα, όπου έβαλε τέλος στην ζωή του πυροδοτώντας τα εκρηκτικά με τα οποία ήταν ζωσμένος.<br/> <br/>«Ο Κόναν είχε τραυματιστεί βαριά», εξήγησε ο Αμερικανός πρόεδρος. «Πίστευαν ότι δεν θα τα κατάφερνε, όμως ανέρρωσε πολύ γρήγορα», πρόσθεσε.<br/> <br/>Πηγή: Πρώτο Θέμα </p>
    </article>
  </body>
</html>