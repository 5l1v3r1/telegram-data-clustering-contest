<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7910066"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:47:00+00:00"/>
    <meta property="og:title" content="Европол извадил от строя пропагандната агенция на &quot;Ислямска държава&quot;"/>
    <meta property="og:description" content="Европейски полицейски служби извадиха от строя няколко интернет сървъра, използвани от &quot;Ислямска държава&quot;, нанасяйки значителен удар върху способността на въоръжената групировка да разпространява"/>
  </head>
  <body>
    <article>
      <h1>Европол извадил от строя пропагандната агенция на "Ислямска държава"</h1>
      <address><time datetime="2019-11-25T22:47:00+00:00">25 Nov 2019, 22:47</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Европейски полицейски служби извадиха от строя няколко интернет сървъра, използвани от "Ислямска държава", нанасяйки значителен удар върху способността на въоръжената групировка да разпространява пропаганда онлайн, заяви днес Европол, цитирана от Ройтерс.</p>
      <p>При акцията са закрити голям брой профили и уебсайтове на медийния орган на групировката, посочи Европол.</p>
      <p>"Те изчезнаха от важна част от интернет", заяви говорителят на белгийската прокуратура Ерик ван дер Сипт на пресконференция в щабквартирата на Европол в Хага. "Към момента не мога да кажа, че е на 100 процента, ще видим как ще се възстановят от това. За да го направят обаче, ще са им нужни огромни усилия", добави той.</p>
      <p>Полицейски служители, участвали в съвместната акция на Европол и полицейските служби на 11 страни, заявиха, че миналата седмица от интернет се премахнати около 26 000 обекта, включително голям брой канали за връзка.</p>
      <p>Преди това Европол заяви, че работи с девет от най-големите платформи в интернет за противодействие на пропагандната дейност на "Ислямска държава", включително с Гугъл, Туитър, Инстаграм и Телеграм.</p>
      <p>На сайта си Европол посочи, че миналата седмица в продължение на два дни са проучвани "пропагандни видеа, публикации и профили в социални мрежи, чрез които е изразявана подкрепа за тероризъм и насилствен екстремизъм".</p>
      <p>"Телеграм е доставчикът на онлайн услуги", където са открити най-много незаконни материали, заяви Европол. "В резултат значителна част от ключовите играчи в мрежата на "Ислямска държава" в Телеграм беше изтласкана от тази платформа", посочи полицейската служба.</p>
      <p>Тя изтъква съдействието, оказано от Телеграм, и допълва, че компанията помага на Европол "да изкорени зловредното съдържание".</p>
      <p>Засега Телеграм не са отговорили на запитване за коментар.</p>
      <p>"Ислямска държава не е само на бойното поле. Чрез тези медийни канали те радикализираха и вербуваха голям брой чуждестранни бойци в нашите страни", заяви Ван дер Сипт. "Между тази дейност и радикализацията на европейските граждани има пряка връзка", добави той.</p>
    </article>
  </body>
</html>