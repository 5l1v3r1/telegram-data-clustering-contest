<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402613/%D8%A8%D9%87-%D8%A7%DB%8C%D9%86-%D8%AA%DB%8C%D9%85-%D8%A7%D9%85%DB%8C%D8%AF-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%DB%8C%D9%85-%DB%8C%D8%A7-%D8%AD%D8%B3%D8%B1%D8%AA-%D8%A7%D9%84%D9%85%D9%BE%DB%8C%DA%A9-%DB%B4%DB%B8-%D8%B3%D8%A7%D9%84%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="به این تیم امید داشته باشیم یا حسرت المپیک ۴۸ ساله می‌شود؟"/>
    <meta property="og:description" content="تیم ملی امید حدود ۴۰ روز دیگر در انتخابی المپیک به میدان می‌رود تا پایان‌بخش حسرت ۴۴ ساله شود اما شرایط چقدر مساعد است؟"/>
  </head>
  <body>
    <article>
      <h1>به این تیم امید داشته باشیم یا حسرت المپیک ۴۸ ساله می‌شود؟</h1>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">محمد علی ایزدی</a></address>
      <p>تیم ملی امید حدود ۴۰ روز دیگر در انتخابی المپیک به میدان می‌رود تا پایان‌بخش حسرت ۴۴ ساله شود اما شرایط چقدر مساعد است؟</p>
      <p>به گزارش ایسنا، تیم ملی فوتبال امید برخلاف تیم ملی بزرگسالان از نظر برگزاری بازی تدارکاتی در وضعیت خوبی به سر می‌برد و توانسته با تیم‌های خوبی مانند استرالیا، قطر و اندونزی بازی کند.</p>
      <p>آخرین اردوی تدارکاتی این تیم در فیفا دی، در کشورهای اندونزی و قطر برگزار شد. تیم ملی در برابر اندونزی یک شکست و یک تساوی  کسب کرد و در برابر قطر نیز تن به شکست داد.</p>
      <p>قبل از آن نیز تیم ملی در قطر به مصاف استرالیا رفته بود و توانست این تیم صاحب نام را شکست دهد. هر چند کسی بازی‌های اخیر تیم ملی را تماشا نکرده و اطلاعات دقیقی از عملکرد این تیم وجود ندارد اما همین نتایج هم برای اهالی فوتبال امیدوار کننده نیست.</p>
      <p>در واقع فرهاد مجیدی بعد از نتایج ضعیف برابر ازبکستان که در ادامه با تیم ملی هم‌گروه شد، از کار برکنار شد. با این حال در وضعیت کنونی هنوز تیم ملی با حمید استیلی که جای مجیدی را گرفته، بهتر نشده است.</p>
      <p>حمید استیلی در اردوی اخیر لژیونرهای تیم ملی امید را هم به همراه داشت ولی نتایج برابر تیمی مانند اندونزی که در رده بزرگسالان محلی از اعراب ندارد، خوشایند نبود.</p>
      <p>این نتایج در حالی کسب شده که تیم ملی زمان زیادی تا انتخابی جام جهانی ندارد و تقریبا در گروه بسیار دشواری قرار گرفته است که هر یک مدعی قهرمانی در آسیا هستند. استیلی بعد از بازی قطر به برخی از مشکلات در تیمش اشاره کرد و گفت که در فاصله کوتاه تا شروع مسابقات باید توان بدنی تیمش را افزایش دهد؛ موضوعی که حل آن در باشگاه‌ها امکان‌پذیر است اما باید دید استیلی امیدهای فوتبال ایران را زنده نگه می‌دارد یا نه؟</p>
      <p>به گزارش ایسنا، تیم ملی امید در انتخابی المپیک ۲۰۲۰ توکیو، با تیم‌های ازبکستان، کره‌جنوبی و چین هم‌گروه است که از اواسط دی ماه سال جاری در تایلند برگزار می‌شود و تنها سه تیم شانس حضور در المپیک را خواهند داشت.</p>
      <p>در این گروه، ازبکستان قهرمان دوره گذشته مسابقات زیر ۲۳ سال آسیا (۲۰۱۸) و کره‌جنوبی قهرمان بازی‌های آسیایی ۲۰۱۸ جاکارتاست و هر دو تیم در صدد رسیدن به المپیک هستند.</p>
      <p>انتهای پیام</p>
    </article>
  </body>
</html>