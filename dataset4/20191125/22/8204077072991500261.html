<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/trymp-vizite-moje-i-da-otpadnat-sys-sigurnost-shte-go-obsydim-293851/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T22:47:00+00:00"/>
    <meta property="og:title" content="Тръмп: Визите може и да отпаднат, със сигурност ще го обсъдим*"/>
    <meta property="og:description" content="Американският президент също така заяви, че страната ни може да послужи за пример на страни като Германия заради разходите за отбрана"/>
  </head>
  <body>
    <article>
      <h1>Тръмп: Визите може и да отпаднат, със сигурност ще го обсъдим*</h1>
      <h2>Американският президент също така заяви, че страната ни може да послужи за пример на страни като Германия заради разходите за отбрана</h2>
      <address><time datetime="2019-11-25T22:47:00+00:00">25 Nov 2019, 22:47</time> by <a rel="author">Елена Илиева</a></address>
      <p>Визите за български граждани може и да паднат, със сигурност темата ще бъде обсъдена, това заяви президентът на САЩ Доналд Тръмп пред журналистите в Овалния кабинет в началото на срещата си премиера на България Бойко Борисов, цитиран от БТА.</p>
      <p>Имаме страхотно приятелство с България, много българи живеят тук, те са чудесни хора, каза още американският държавен глава.</p>
      <p>Президентът на САЩ посрещна официално българския премиер Борисов на входа на Белия дом. Борисов трябваше да изчака 15 - 20 минути, въпреки че това не бе предвидено. Преди началото на срещата на четири очи в Овалния кабинет Тръмп покани медиите.</p>
      <p>Много е вероятно да дойда в България, само Борисов да ме покани, заяви още президентът. Според него е възможно и да се говори за отпадане на визите за българи за САЩ.</p>
      <p>Американският президент също така заяви, че страната ни може да послужи като пример на страни като Германия, тъй като разходите ни за отбрана са над 3 процента от Брутния вътрешен продукт (БВП). С тези думи си обърна президентът на САЩ Доналд Тръмп към премиера Бойко Борисов.</p>
      <p>Думите му, произнесени в Овалния кабинет, бяха по повод това, че българските разходи за отбрана нарастват до 3,1 на сто заради покупката на осем американски изтребителя F-16.</p>
      <p>България купува страхотни американски оръжия, най-добрите в света, посочи Тръмп, цитиран от БТА.</p>
      <p>На свой ред Борисов заяви, че ​България високо цени стратегическото си партньорство със САЩ и е уверен, че днешната среща ще е от голяма полза за неговото развитие. Българският министър-председател изрази удовлетворение от установения устойчив политически диалог на всички равнища и изрази увереност, че по-нататъшното му активизиране ще има ползи и за двете държави, съобщи пресслужбата на министерския съвет.</p>
      <slideshow>
        <figure>
          <img src="https://www.investor.bg/images/slideshows/0000017208-middle.jpg"/>
        </figure>
        <figure>
          <img src="https://www.investor.bg/images/slideshows/0000017211-middle.jpg"/>
        </figure>
        <figcaption>
          <a href="https://www.investor.bg/news/gallery/293851/332/">Бойко Борисов и Доналд Тръмп по време на срещата си в Белия дом</a>
        </figcaption>
      </slideshow>
      <p>Борисов акцентира върху отличното партньорство между България и САЩ в редица сфери. В разговора си с Тръмп премиерът Борисов посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70. Българският министър-председател специално акцентира върху индустриалното сътрудничество, което съпътства модернизацията на българските въоръжени сили.</p>
      <p>Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.</p>
      <p>Друга тема, която открои министър-председателят Борисов, беше значението на търговско-икономическите отношения между България и САЩ. Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Българският министър-председател посочи предимствата на България като инвестиционна дестинация.</p>
      <p>Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.</p>
      <p>По-рано в понеделник Борисов проведе срещи и с ръководствата на Международния републикански институт (IRI) и на Националния демократичен институт (NDI) в рамките на официалното си посещение в Съединените американски щати.</p>
      <p>В началото на разговора си с президента на IRI Даниел Туининг премиерът Борисов отбеляза, че многозвездните генерали, участвали преди малко в церемонията в Националния гробищен парк „Арлингтън“, с която бе посрещната българската делегация, са се подготвяли през 2009 г. в българо-американската база в „Ново село“.</p>
      <p>„За първи път посетих България, когато страната ви кандидатстваше да се присъедини към НАТО. Бях със сенатор Джон Маккейн и още тогава знаехме, че България ще бъде чудесен съюзник в НАТО. Оказахме се прави“, заяви президентът на Международния републикански институт Даниел Туининг. Той подчерта, че в момента има много заплахи в Европа, затова се радва, че България е член на НАТО и съюзник на САЩ.</p>
      <p>„България е лидер да помага на другите балкански държави“, каза още Туининг. Той добави, че от 12 до 14 декември IRI ще бъде домакин на голяма среща в София с Държавния департамент на САЩ и българското правителство. Основната тема на форума ще е борбата с екстремизма.</p>
      <p>В този контекст премиерът Борисов го информира, че догодина България ще бъде домакин на Процеса „Акаба“. „Преди месец с краля на Йордания се разбрахме, стиснахме си ръцете - в София ще проведем и двата процеса - за контратероризъм и контраекстремизъм“, акцентира министър-председателят.</p>
      <p>В хода на срещата бе поставен акцент върху значимостта на демократичните ценности за развитието и просперитета на всяко гражданско общество.</p>
      <p>„Ние приемаме Америка за едно цяло и уважаваме и двете партии. Еднакво сте ми близки - демократи и републиканци“, заяви премиерът Борисов по време на срещата си с Шари Браян, вицепрезидент на Националния демократичен институт. Двамата обсъдиха резултатите от проекти, които утвърждават демократичните ценности и ролята на САЩ в постигането на свободи за гражданското общество.</p>
      <p>Двата института са неправителствени организации и работят с България от години в областта на изграждането на капацитет и знания в политическите науки и демократичните системи. IRI и NDI си сътрудничат с неправителствени организации у нас като фокусът е обмяната на опит и експертиза.</p>
      <p>Международният републикански институт и Националният демократичен институт са създадени през 1983 г.</p>
      <p>
        <i>* Информацията е актуализирана в 23:55 ч.</i>
      </p>
      <p>
        <i>По статията работи: <a href="https://www.investor.bg/ikonomika-i-politika/332/a/trymp-vizite-moje-i-da-otpadnat-sys-sigurnost-shte-go-obsydim-293851/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/sviat/6/a/sreshtata-trymp-borisov-premieryt-shte-se-opita-da-iztyrguva-f-16-za-vizite-293788/"/>
        <a href="https://www.investor.bg/ikonomika-i-politika/332/a/amerikanskata-tyrgovska-kamara-biznesyt-v-bylgariia-e-dobre-podgotven-293786/"/>
        <a href="https://www.investor.bg/ikonomika-i-politika/332/a/donald-trymp-shte-obsyjda-s-boiko-borisov-korupciiata-v-bylgariia-293745/"/>
      </related>
      <related>
        <a href="https://www.investor.bg/ikonomika-i-politika/332/a/borisov-trymp-e-biznesmen-i-razbra-kolko-dobyr-proekt-e-aec-belene-293856/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/i-canova-planyt-iunker-promeni-pravilata-za-malkite-firmi-u-nas-293847/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sasht/337/a/demokratichniiat-ricar-maikyl-blumbyrg-293811/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sviat/6/a/sreshtata-trymp-borisov-premieryt-shte-se-opita-da-iztyrguva-f-16-za-vizite-293788/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/amerikanskata-tyrgovska-kamara-biznesyt-v-bylgariia-e-dobre-podgotven-293786/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/dimityr-gyrdev-kritikite-na-makron-kym-nato-biaha-porodeni-ot-turskata-invaziia-v-siriia-293762/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-23-noemvri-293747/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/nato-ne-e-v-mozychna-smyrt-no-boleduva-293035/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/maik-pens-nedopustimo-e-germaniia-da-ne-se-otkaje-ot-severen-potok-2-280027/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>