<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://domina.parameter.sk/dunaszerdahelyi-wlf-divatbemutato-kifutojan-gorog-zita-felvonult"/>
    <meta property="og:site_name" content="Paraméter"/>
    <meta property="article:published_time" content="2019-11-25T22:53:00+00:00"/>
    <meta property="og:title" content="A dunaszerdahelyi WLF divatbemutató kifutóján Görög Zita is felvonult"/>
    <meta property="og:description" content="A hétvégén ismét a pompáé és a ragyogásé volt a főszerep. A dunaszerdahelyi MOL Aréna VIP Silver termébe újonnan beköltözött a divat."/>
  </head>
  <body>
    <article>
      <h1>A dunaszerdahelyi WLF divatbemutató kifutóján Görög Zita is felvonult</h1>
      <h2>A hétvégén ismét a pompáé és a ragyogásé volt a főszerep. A dunaszerdahelyi MOL Aréna VIP Silver termébe újonnan beköltözött a divat.</h2>
      <address>
        <time datetime="2019-11-25T22:53:00+00:00">25 Nov 2019, 22:53</time>
      </address>
      <p>A WLF, vagyis We Love Fashion divatbemutató ezúttal sem okozott csalódást a divat szerelmeseinek. Káprázatos ruhadarabokat, cipőket, táskákat és kiegészítőket láthattunk a kifutón. Megmutatkoztak hétköznapi viseletre alkalmas darabok, jelen volt a sportos és az elegáns viselet, nem hiányozhatott az alkalmi, estélyi és koktélruhák bemutatója sem, valamint néhány kislány ruhácska is helyet kapott. A férfi vendégek nagy örömére csipkés bodykat is láthattunk a gyönyörű modelleken. Újdonságként továbbá üzletasszony-divattal készültek a márkaboltok.</p>
      <figure>
        <img src="https://domina.parameter.sk/sites/default/files/photos/wlf33.jpg"/>
      </figure>
      <p>A tervezők ezúttal minden téren jelen voltak: Bráz Alexandra egyedi tervezésú ruháit mutatta meg, Juraj Chalany saját tervezésű cipőit hozta el Dunaszerdahelyre, a Valbona Leather pedig különleges táskáit vonultatta fel. Ezeken túl bemutatkozott Dunaszerdahely első designer boltja, az Emme design room, akik ruhadarabokat és ékszereket egyaránt hoztak. Ha már a MOL Aréna biztosította a divatbemutató helyszínét, a focirajongókra is gondolva, nem maradhatott el a DAC Store ruhabolt bemutatója sem. Különféle márkaboltok, így az MV Luxus Beauty, az Esoline, az Icon és a Silk Mode kollekciójában egyaránt felvonultak a modellek.</p>
      <p>A lányok (Vasmera Kata, Nagy Viki, Csicsay Viki, Herberger Anikó, Csörgő Gréta, Szabó Flóri, Kristina Šulová, Görcs Chiara) tündököltek a kifutón. A természetes vonalat követő sminkjüket Varga Lívi készítette, míg frizurájukért Posztós László volt a felelős. Az est stylistja Bögi Moncsi volt, a dekorációért Holocsi Pál felelt. Az est házigazdái az előző évekhez hasonlóan Lipcsey Mária és Ivan Seňan voltak.</p>
      <figure>
        <img src="https://domina.parameter.sk/sites/default/files/photos/wlf44.jpg"/>
      </figure>
      <p>
        <i>Görög Zita</i>
      </p>
      <p>A WLF Fashion Show sztárvendéggel is készült, ezúttal a magyarországi divatvilág egyik ikonja, Görög Zita látogatott Dunaszerdahelyre, hogy részt vegyen a divatbemutatón, s néhány ruhadarabot ő maga mutasson be a nagyközönségnek.</p>
      <p>Az est folyamán a szebbnél szebb ruhadarabokon kívül zenei élményben lehetett része a vendégeknek. A Vegas Theory lépett fel, s miközben ők muzsikáltak, a StellArt Studio táncosai remek táncos produkciót mutattak be.</p>
      <figure>
        <img src="https://domina.parameter.sk/sites/default/files/photos/wlfff.jpg"/>
      </figure>
      <p>Az őszi-téli divatot a sötétebb árnyalatok, a feketés, barnás színek jellemzik, tudtuk meg Lipcsey Máriától, a WLF megálmodójától, háziasszonyától. „Az estélyi ruháknál változatosak a színek, ami nekem személy szerint nagyon tetszik. Az adott ruha nemcsak egy-két színben elérhető, hanem szinte mindenfélében megtalálható. Ez azért jó, mert mindenkinek más áll jól, s így kiválaszthatjuk a számunkra legmegfelelőbbet. A ruhaujjak terén ismét jelen van a nagy kedvencem, a különleges ujjmegoldás. Felfújt, vagy buggyos ujjak, szabadon hagyott vállak, ezek mind érdekes megoldások, melyek feldobják az unalmas pulcsis időszakot. Az estélyi ruháknál tarol a tüll és a csipke, de az utóbbi a hétköznapi viseletből sem maradhat ki” – jegyezte meg Lipcsey Mária.</p>
      <p>
        <i>SzC</i>
      </p>
      <slideshow>
        <figure>
          <img src="https://domina.parameter.sk/sites/default/files/photos/wlfwlf_0.jpg"/>
        </figure>
        <figure>
          <img src="https://domina.parameter.sk/sites/default/files/photos/wlfnov.jpg"/>
        </figure>
        <figure>
          <img src="https://domina.parameter.sk/sites/default/files/photos/wlfff_0.jpg"/>
        </figure>
        <figure>
          <img src="https://domina.parameter.sk/sites/default/files/photos/wlff.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf99.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf88.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf77.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf66.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf33_0.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf22.jpg"/>
        </figure>
        <figure>
          <img src="https://domina.parameter.sk/sites/default/files/photos/valbo.jpg"/>
        </figure>
        <figure>
          <img src="https://domina.parameter.sk/sites/default/files/photos/valb.jpg"/>
        </figure>
        <figure>
          <img src="https://domina.parameter.sk/sites/default/files/photos/show.jpg"/>
        </figure>
        <figure>
          <img src="https://domina.parameter.sk/sites/default/files/photos/wlf44.jpg"/>
        </figure>
      </slideshow>
    </article>
  </body>
</html>