<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909385"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:27:00+00:00"/>
    <meta property="og:title" content="Нов фонд на ЕС дава 3,5 млрд. за стартъпи"/>
    <meta property="og:description" content="Фокусът ще бъде върху технологични компании Нов фонд в размер на 3,5 млрд. евро планира да създаде Европейската комисия в подкрепа на технологични стартъпи"/>
  </head>
  <body>
    <article>
      <h1>Нов фонд на ЕС дава 3,5 млрд. за стартъпи</h1>
      <address><time datetime="2019-11-25T22:27:00+00:00">25 Nov 2019, 22:27</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>
        <i>
          <b>Фокусът ще бъде върху технологични компании</b>
        </i>
      </p>
      <p>Нов фонд в размер на 3,5 млрд. евро планира да създаде Европейската комисия в подкрепа на технологични стартъпи. Това съобщи генералният директор на алианса Жан-Ерик Паке в интервю по време на технологична конференция в Хелзинки.</p>
      <p>Стартът на фонда ще бъде през 2021 г., когато започва новият програмен бюджетен период, и ще се управлява от Европейския съвет за иновации.</p>
      <p>Пилотната фаза ще започне през лятото на 2021 година с 600 млн. евро. Все още не е уточнено колко проекта ще могат да се включат, но ще са между 50 и 100. Управлението на парите ще бъде от външни експерти. Някои инвеститори вече одобриха плановете на ЕС.</p>
      <p>Инвестициите ще са насочени към нови компании в “дълбоките” технологични отрасли като биотехнологии, технологии в здравеопазването, изкуствения интелект, промишлеността. Целта е те да се развият и така ЕС да се даде отпор на доминацията на САЩ и Китай в сферата.</p>
      <p>“Традиционните компании за рисков капитал често избягват скъпоструващия и рискован сектор, където са необходими много проучвания, за да се превърне научното откритие в приложим продукт”, казва Паке.</p>
      <p>В момента технологичните фирми се подпомагат от ЕС чрез грантове от Европейската комисия и чрез Европейския инвестиционен фонд, който обаче не може да поема по-значителни инвестиционни рискове.</p>
      <p>Въпреки това рисковият капитал в съюза нараства. През последната година размерът им в европейски компании стигна до 34,3 млрд. долара, докато през 2015 г. е бил 15,3.</p>
    </article>
  </body>
</html>