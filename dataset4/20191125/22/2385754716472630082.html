<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/599101/erntogan-den-egkataleipsame-pote-tous-filous-mas-apenanti-se-apeiles"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T22:36:00+00:00"/>
    <meta property="og:title" content="Ερντογάν: Δεν εγκαταλείψαμε ποτέ τους φίλους μας απέναντι σε απειλές"/>
    <meta property="og:description" content="Ο Τούρκος πρόεδρος Ρετζέπ Ταγίπ Ερντογάν ζήτησε την ταχεία διευθέτηση της κρίσης μεταξύ του Κατάρ και των αντιπάλων του στον Κόλπο, εν μέσω ελπίδων για..."/>
  </head>
  <body>
    <article>
      <h1>Ερντογάν: Δεν εγκαταλείψαμε ποτέ τους φίλους μας απέναντι σε απειλές</h1>
      <address><time datetime="2019-11-25T22:36:00+00:00">25 Nov 2019, 22:36</time> by <a rel="author">SigmaLive</a></address>
      <p><b>Ο Τούρκος πρόεδρος Ρετζέπ Ταγίπ Ερντογάν ζήτησε την ταχεία διευθέτηση της κρίσης μεταξύ του Κατάρ και των αντιπάλων του στον Κόλπο, εν μέσω ελπίδων για κατευνασμό στην περιοχή.<br/></b> <br/>Ωστόσο, κατά την διάρκεια μιας επίσκεψης λίγων ωρών που πραγματοποίησε στο εμιράτο, ο Ερντογάν απέκλεισε το κλείσιμο της τουρκικής στρατιωτικής βάσης στο Κατάρ, μια από τις προϋποθέσεις των αντιπάλων της Ντόχα προκειμένου να τεθεί τέλος στην απομόνωσή της.<br/> <br/>Οι δεσμοί μεταξύ της Ντόχα και της Άγκυρας ενισχύθηκαν από τότε που η Σαουδική Αραβία, τα Ηνωμένα Αραβικά Εμιράτα, το Μπαχρέιν και η Αίγυπτος διέκοψαν τις διπλωματικές τους σχέσεις τον Ιούνιο του 2017 με το Κατάρ. Αυτές οι τέσσερις χώρες κατηγορούν την Ντόχα για την υποστήριξη των ισλαμιστικών κινημάτων – κατηγορία που το εμιράτο αρνείται - και για επιδίωξη να προσεγγίσει το Ιράν, τον βασικό περιφερειακό αντίπαλο του σουνιτικού βασιλείου.<br/> <br/>«Εκείνοι που ζητούν το κλείσιμο αυτής της βάσης είναι εκείνοι που δεν έχουν καταλάβει ακόμα ότι η Τουρκία ήταν φίλη χώρα του Κατάρ σε δύσκολες στιγμές», δήλωσε ο Ερντογάν. «(...) Δεν εγκαταλείψαμε ποτέ τους φίλους μας απέναντι σε απειλές και κινδύνους».<br/> <br/>«Η επιθυμία μου είναι ότι η κρίση που συνεχίζεται στον Κόλπο επί δυόμισυ χρόνια να επιλυθεί το συντομότερο δυνατόν», πρόσθεσε, μιλώντας από την στρατιωτική βάση στα προάστια της Ντόχα, όπου σταθμεύουν περίπου 5.000 στρατιώτες.<br/> <br/>Ενώ το Κατάρ και η Τουρκία, οι οποίες υποστηρίζουν την οργάνωση των Αδελφών Μουσουλμάνων, ενίσχυσαν τις οικονομικές και πολιτικές τους σχέσεις τα τελευταία χρόνια, στον απόηχο της απομόνωσης της Ντόχα, οι σχέσεις μεταξύ Άγκυρας και Ριάντ έχουν επιδεινωθεί από τη δολοφονία του Σαουδάραβα δημοσιογράφου Τζαμάλ Κασόγκι από Σαουδάραβες πράκτορες στο προξενείο του βασιλείου στην Κωνσταντινούπολη τον Οκτώβριο του 2018.<br/> <br/>Κατά την διάρκεια της επίσκεψής του, ο Τούρκος πρόεδρος συναντήθηκε με τον Εμίρη του Κατάρ, τον σεΐχη Ταμίμ Μπιν Χαμάντ Αλ Θάνι. Κατά τη διάρκεια της συνάντησης υπεγράφησαν διμερείς οικονομικές και εμπορικές συμφωνίες. Οι δύο χώρες επιδιώκουν την ενίσχυση της συνεργασίας τους σε σχέδια που αφορούν το Παγκόσμιο Κύπελλο Ποδοσφαίρου που θα διεξαχθεί στο Κατάρ το 2022.<br/> <br/>Η Τουρκία ήταν μια από τις πρώτες χώρες που υποστήριξαν το μικρό εμιράτο μετά την ανακοίνωση του μποϊκοτάζ των γειτόνων του Κατάρ.<br/> <br/>Η Ντόχα ανακοίνωσε πέρυσι δάνειο ύψους 15 δισεκατομμυρίων δολαρίων προς την Τουρκία, που είχε βυθιστεί σε χρηματοπιστωτική κρίση.<br/> <br/>Πηγή: ΑΠΕ-ΜΠΕ </p>
    </article>
  </body>
</html>