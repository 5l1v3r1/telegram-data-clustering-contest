<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710251"/>
    <meta property="og:site_name" content="ישראל היום"/>
    <meta property="article:published_time" content="2019-11-25T22:38:17+00:00"/>
    <meta property="og:title" content="אור אדום לאובר בלונדון"/>
    <meta property="og:description" content="חדשות טכנולוגיה"/>
  </head>
  <body>
    <article>
      <h1>אור אדום לאובר בלונדון</h1>
      <h2>העירייה שללה את רישיון הפעולה של החברה, לאחר שהתגלה שהפעילה נהגים לא מוסמכים • אובר צפויה לערער על ההחלטה</h2>
      <address><time datetime="2019-11-25T22:38:17+00:00">25 Nov 2019, 22:38</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p><b>מכה לאובר: </b>עיריית לונדון שללה אתמול (ראשון) את רישיון ההפעלה של <a href="https://www.israelhayom.co.il/article/628029">חברת ההיסעים השיתופית</a>, לאחר שהתגלה כי החברה ביצעה יותר מ-14 אלף נסיעות באמצעות 43 נהגים לא מוסמכים, שנהגו בזהות בדויה. הגילוי בא לאחר שרשות התחבורה של לונדון התנתה את המשך הענקת הרישיון לאובר בהתנהלות מסודרת יותר של אובר בענייני בטיחות, ביטוח ובדיקות הנהגים.</p>
      <p>לאחר הגילויים האחרונים טענו ברשות התחבורה של לונדון כי לחברה "אופי של כשלים", וחלק מהמקרים אף היוו <a href="https://www.israelhayom.co.il/article/645645">סיכון בטיחותי לנוסעים</a>. בהודעת הרשות נאמר כי י "למרות שחלק מהבעיות טופלו, אין לנו ביטחון שמקרים דומים לא יחזרו בעיד, דבר שהביא אותנו להחליט שהחברה אינה כשירה לפעולה בשעה זו". </p>
      <p>עם זאת, ההחלטה לא תגרום להיעלמותן המיידית של <a href="https://www.israelhayom.co.il/article/558537">מכוניות אובר</a> מרחובות לונדון - העיר הרווחית ביותר של החברה באירופה, שכן החברה הודיעה כי תערער על ההחלטה. כמו כן, בפעם שעברה שנשלל רישיונה של אובר, בספטמבר 2017, הצליחה החברה לשכנע שופט להעניק לה רישיון ל-15 חודשים. </p>
      <p>מחברת אובר נמסר בתגובה: "בשם 3.5 מיליון הנוסעים ו-45 אלף נהגים עם רישיון התלויים באובר בלונדון, נמשיך לפעול כרגיל ונעשה הכל כדי לעבוד עם הרשות לפתרון הבעיה".</p>
    </article>
  </body>
</html>