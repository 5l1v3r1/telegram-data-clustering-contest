<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220471"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T22:24:08+00:00"/>
    <meta property="og:title" content="Η ΑΕΚ βρίσκεται σε ένα κρίσιμο σταυροδρόμι"/>
    <meta property="og:description" content="Για άλλη μία φορά αποδεικνύεται πως η αγωνιστική κατάσταση μίας ομάδας είναι το «βαρόμετρο» για τη γενικότερη αίσθηση που υπάρχει για αυτήν."/>
  </head>
  <body>
    <article>
      <h1>Η ΑΕΚ βρίσκεται σε ένα κρίσιμο σταυροδρόμι</h1>
      <address><time datetime="2019-11-25T22:24:08+00:00">25 Nov 2019, 22:24</time> by <a rel="author">Κώστας Μαρούντας</a></address>
      <p>Για άλλη μία φορά αποδεικνύεται πως η αγωνιστική κατάσταση μίας ομάδας είναι το «βαρόμετρο» για τη γενικότερη αίσθηση που υπάρχει για αυτήν. Η ΑΕΚ δεν παίζει καλά, η ΑΕΚ χάνει βαθμούς και μένει αρκετά πίσω από την κορυφή, η ΑΕΚ απογοητεύει τους οπαδούς της.</p>
      <p>Η AΕΚ από μόνη της γεμίζει με προβληματισμό τους πάντες και χάνει πόντους στην εκτίμηση των αντιπάλων της. Η ΑΕΚ του 2017-2018 που ενέπνεε σεβασμό και ήταν άκρως υπολογίσιμος αντίπαλος για κάθε ομάδα, σε Ελλάδα και Ευρώπη, δεν υπάρχει πια.</p>
      <p>Η Lady Hope θεωρεί πως το πρόβλημα υφίσταται και είναι δομικό. Η ΑΕΚ βρίσκεται σε ένα κρίσιμο σταυροδρόμι στο οποίο καλείται να δώσει τις σοβαρότερες απαντήσεις από το 2013 κι ύστερα...</p>
      <p>Στο ενωσίτικο στρατόπεδο επικεντρώνονται κυρίως στα αίτια της αγωνιστικής δυσπραγίας. Η λανθασμένη επιλογή Καρντόσο, η όποια αδυναμία του Κωστένογλου, η κακή κατάσταση πολλών ποδοσφαιριστών, τα λάθη, η έλλειψη πίστης σε ένα σκοπό.</p>
      <p>Από αυτά που βγαίνουν προς τα έξω φαίνεται πως δεν επικρατεί μία ατμόσφαιρα που να σε κάνει να πιστεύεις πως λαμβάνει χώρα απλά μία πρόσκαιρη κοιλιά. Τέτοιες κάνουν οι ομάδες που έχουν στηθεί εξαρχής σωστά και με βάση τον προγραμματισμό που εξυπηρετεί την όσο το δυνατόν πιο ουσιαστική διεκδίκηση των στόχων.</p>
      <p>Στην ΑΕΚ, το καλοκαίρι αποδείχτηκε καταστροφικό. Και τώρα ο οργανισμός της «παλεύει με τα θηρία», δίχως οι περισσότερες πιθανότητες να είναι με το μέρος της. Αν ανακάμψει και αποδώσει μέσα σε πνεύμα υγείας για παρατεταμένο χρονικό διάστημα στο εγγύς μέλλον, θα μιλάμε για μία ανατροπή συνθηκών που θα ισοδυναμεί με ένα πραγματικό θαύμα. Έτσι, το βλέπουν πια οι περισσότεροι...</p>
      <p>Υπάρχει, όμως, και το γενικότερο πλαίσιο. Κι εκεί οι προσεγγίσεις και οι αναφορές γίνονται δυσκολότερα. Κάθε σοβαρός Ενωσίτης, όπως κάθε σοβαρός οπαδός οποιουδήποτε σωματείου, θα πρέπει κατά καιρούς να ψάχνεται και πέρα από το αγωνιστικό.</p>
      <p>Στην ποδοσφαιρική ΑΕΚ, σε ενεστώτα χρόνο, η γενική στρατηγική προβληματίζει, γιατί η επιλεγόμενη τακτική δεν αποδίδει. Φαίνεται πως η διοίκηση της «κιτρινόμαυρης» ΠΑΕ και φέτος διάλεξε ένα συγκεκριμένο δρόμο πιστεύοντας πως αν αυτός κυλήσει με επιτυχία θα βγει η χρονιά χωρίς κραδασμούς και ενδεχομένως και με αρκετή ικανοποίηση. Όμως, το αγωνιστικό δεν βοήθησε και τώρα παραμονεύει μία μορφή «κρίσης ταυτότητας»...</p>
      <p>Τίποτα, πλέον, δεν είναι αυτονόητο και πρέπει να γίνει ξανά ουσιαστική προσπάθεια για να επανέλθει η ομάδα σε ένα δρόμο που θα έχει απτή προοπτική.</p>
      <p>Η Lady Hope καταλαβαίνει πως στην ΑΕΚ, κυρίως, χρειάζονται όραμα και σταράτες κουβέντες από τα πιο επίσημα χείλη. Αν η απλή διαχείριση δεν συνοδεύεται από δέλεαρ (έστω και τα ελάχιστα...), τότε θα αρχίσουν αμφισβητήσεις, για τις οποίες μετά θα χρειάζεται πολλή δουλειά για να μην εκτραπούν σε λανθασμένα μονοπάτια.</p>
      <p>Σκοπός πρέπει να είναι το πώς θα μεγαλώσει ξανά η ΑΕΚ, το πώς μέσα στα γήπεδα θα προβληματίζει ξανά όλους τους αντιπάλους, το πώς ο κόσμος της θα λαχταράει να την παρακολουθήσει.</p>
      <p>Για να γίνουν αυτά, όμως, απαιτούνται προσωπικά οράματα, συλλογικές προσπάθειες, κατάλληλες μονάδες, δημιουργία ελκυστικού (στις συνειδήσεις των ουδέτερων) πλάνου και σοβαρές χρηματικές ενισχύσεις. Και όλα αυτά όσο πιο γρήγορα γίνεται και όχι στα μέσα του 2021...</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/212920"/>
        <a href="https://www.efsyn.gr/node/209274"/>
        <a href="https://www.efsyn.gr/node/208236"/>
        <a href="https://www.efsyn.gr/node/195821"/>
        <a href="https://www.efsyn.gr/stiles/apopseis/182707_na-symbainei-stoys-alloys"/>
        <a href="https://www.efsyn.gr/stiles/apopseis/182108_entagmena-sto-geniko-skopo-me-eidikes-epitages-omos"/>
      </related>
    </article>
  </body>
</html>