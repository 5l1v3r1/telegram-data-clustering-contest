<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909936"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:10:00+00:00"/>
    <meta property="og:title" content="“Енерго-Про” слива два търговеца на ток в една компания"/>
    <meta property="og:description" content="Две дъщерни дружества на “Енерго-Про Варна” са подали в Комисията за енергийно и водно регулиране заявление регулаторът да им разреши сливане. Това са “Енерго-Про Трейдинг” и “Енерго-Про Енергийни"/>
  </head>
  <body>
    <article>
      <h1>“Енерго-Про” слива два търговеца на ток в една компания</h1>
      <address><time datetime="2019-11-25T22:10:00+00:00">25 Nov 2019, 22:10</time> by <a rel="author" href="https://www.24chasa.bg/authors/6257" target="_blank">Марияна Бойкова</a></address>
      <p>Две дъщерни дружества на “Енерго-Про Варна” са подали в Комисията за енергийно и водно регулиране заявление регулаторът да им разреши сливане.</p>
      <p>Това са “Енерго-Про Трейдинг” и “Енерго-Про Енергийни услуги”. Решението е на дружеството майка.</p>
      <p>Мотивът за сливане на двете дружества е, че и двете извършват дейността “търговия с електрическа енергия”, освен това се цели да се оптимизира акционерната собственост.</p>
      <p>“Енерго-Про Трейдинг” заявява още, че след преобразуването дружеството ще има по-активно присъствие на енергийните пазари в рамките на ЕС. Универсален правоприемник след вливането ще бъде “Енерго-Про Трейдинг” ЕАД, към което ще премине цялото имущество на “Енерго-Про Енергийни услуги” ЕООД. След вливането преобразуващото се дружество ще се прекрати без ликвидация, както и издадената му лицензия за търговия с ток. Името на обединената компания обаче ще бъде “Енерго-Про Енергийни услуги”. Всички ресурси, включително и персоналът, ще се прехвърлят към приемащото дружество. Това се отнася и за клиентите на прекратеното дружество.</p>
    </article>
  </body>
</html>