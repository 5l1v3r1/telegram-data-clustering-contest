<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348211.html"/>
    <meta property="og:site_name" content="ב-WADA ממליצים: להשעות את רוסיה ל-4 שנים"/>
    <meta property="article:published_time" content="2019-11-25T22:41:00+00:00"/>
    <meta property="og:title" content="ב-WADA ממליצים: להשעות את רוסיה ל-4 שנים"/>
    <meta property="og:description" content="הסוכנות העולמית למניעת סימום בספורט, תמליץ להרחיק את הספורטאים הרוסים מכל פעילות בשנים הקרובות כולל מטוקיו 2020 והמונדיאל ב-2022 בקטאר"/>
  </head>
  <body>
    <article>
      <h1>ב-WADA ממליצים: להשעות את רוסיה ל-4 שנים</h1>
      <h2>הסוכנות העולמית למניעת סימום בספורט, תמליץ להרחיק את הספורטאים הרוסים מכל פעילות בשנים הקרובות כולל מטוקיו 2020 והמונדיאל ב-2022 בקטאר </h2>
      <address><time datetime="2019-11-25T22:41:00+00:00">25 Nov 2019, 22:41</time> by <a rel="author">מאת אסי ממן</a></address>
      <figure>
        <img src="https://images.one.co.il/images/d/dmain/ms/gg1435133.jpg"/>
        <figcaption>שחקני נבחרת רוסיה (רויטרס)</figcaption>
      </figure>
      <p>האם הספורטאים הרוסים יחטפו עונש הרחקה נוסף לארבע השנים הקרובות, כולל מאולימפיאדת טוקיו 2020 ומהמונדיאל שיתקיים בקטאר 2022? אחרי שספורטאים רבים מהמשלחת הרוסית הורחקו משחקים האולימפיים בריו, לפי דיווח חדש שפורסם היום (שני) בארצות הברית, ועדה של WADA, הסוכנות העולמית למניעת סימום בספורט, תמליץ להרחיק את הספורטאים הרוסים מכל פעילות בשנים הקרובות בגלל התנהלות בעייתית נוספת שהתגלתה ברוסיה.</p>
      <p>לפי דיווח ב”ניו יורק טיימס”, חוקרים של WADA גילו לאחרונה כי גורמים רשמיים בשלוחה שלהם ברוסיה מחקו ממסד הנתונים של הארגון בדיקות סמים כושלות של ספורטאים מקומיים, וכך למעשה נמנעו דיווחים על כך. זאת, יש לציין, לאחר שורה של מחדלים קודמים שהתגלו בעשור האחרון ברוסיה, כולל פרשה גדולה שהתפוצצה ב-2015 וחשפה כי הרוסים הוציאו לפועל “תוכנית סימום לאומית” במסגרתה הם פעלו בשיטתיות על מנת לסמם ספורטאים כדי שישיגו יתרון על פני יריביהם, תוך שדאגו להעלים או להחליף את דגימות השתן שלהם במעבדת WADA במוסקבה.</p>
      <p>הוועדה שחשפה את המקרה החדש ממליצה להרחיק את הספורטאים מהמדינה מכל פעילות במסגרת הארגונים שחתומים על אמנת WADA למשך ארבע השנים הקרובות, כך שלמעשה ייתכן כי לא תהיה משלחת מטעם רוסיה במשחקים האולימפיים בטוקיו 2020 ולא תהיה נבחרת כדורגל מרוסיה במונדיאל 2022 שייערך בקטאר. בנוסף, הומלץ שלא לאפשר לרוסיה לארח תחרויות בינלאומית לאורך כל משך ההרחקה הזו, כאשר גם אירוח משחקי יורו 2020 בכדורגל בעיר סנט פטרסבורג נמצא בספק.</p>
      <p>ההמלצות הללו יובאו לדיון ב-9 בדצמבר בכינוס של הסוכנות בפאריס. אם רוסיה אכן תורחק לארבע שנים, ספורטאיה לא יתחרו במשחקים האולימפיים ב-2020 וייאלצו להיעדר גם מתחרויות בולטות נוספות, כך שזו תהיה מכה קשה לספורט הרוסי. אם ההמלצה תתקבל, ייתכן כי יהיו כמה ספורטאים רוסים שכן יתחרו לאחר שיעתרו ל-CAS, אך גם אם יאושר להם באופן פרטני להתחרות, ב-WADA ידרשו כי במקרה שבו אותם הספורטאים יזכו במדליה - הם יופיעו על הפודיום ללא ההמנון והדגל הרוסי.</p>
      <p>לצד זאת, יש לציין כי בשלב זה ב-WADA לא אישרו את הפרטים ולא הגיבו עד כה לדיווחים הללו בתקשורת העולמית. האם לא תהיה נבחרת רוסיה בטוקיו 2020? לא במשחקי כדורגל ביורו 2020 ולא במונדיאל 2022 בקטאר? והיא גם לא תארח תחרויות?</p>
    </article>
  </body>
</html>