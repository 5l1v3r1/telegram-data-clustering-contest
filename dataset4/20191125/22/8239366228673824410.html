<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/v_odesi_tryvaie_likvidatsiya_naslidkiv_avarii_tankera_delfi_331634.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T22:58:00+00:00"/>
    <meta property="og:title" content="В Одесі триває ліквідація наслідків аварії танкера DELFI"/>
    <meta property="og:description" content="В Одесі тривають роботи з ліквідації наслідків аварії з танкером DELFI, який сів на мілину біля пляжу Дельфін 22 листопада 2019 р."/>
  </head>
  <body>
    <article>
      <h1>В Одесі триває ліквідація наслідків аварії танкера DELFI</h1>
      <h2>В Одесі тривають роботи з ліквідації наслідків аварії з танкером DELFI, який сів на мілину біля пляжу Дельфін 22 листопада 2019 р.</h2>
      <address>
        <time datetime="2019-11-25T22:58:00+00:00">25 Nov 2019, 22:58</time>
      </address>
      <slideshow>
        <figure>
          <img src="https://galinfo.com.ua/media/gallery/full/z/a/zabrudnenniaodesa.jpg"/>
          <figcaption>В Одесі триває ліквідація наслідків аварії танкера DELFI біля пляжу Дельфін</figcaption>
        </figure>
        <figure>
          <img src="https://galinfo.com.ua/media/gallery/full/z/a/zabrudnenniaodesa1.jpg"/>
          <figcaption>В Одесі триває ліквідація наслідків аварії танкера DELFI біля пляжу Дельфін</figcaption>
        </figure>
      </slideshow>
      <p>За інформацією <a href="https://www.facebook.com/uspa.gov.ua/?__tn__=kC-R&amp;eid=ARBrhTV5K2oq89b8YeMjkdVPdnuDSojDko_oJTgqeWhF1uLqK8h9t1soAOwhcj3d4Cb370pyRD-25Sbh&amp;hc_ref=ARRTZTEz2DPy5-8hZRw99OVrAAATHJ5azr67_oORZQA6tDyBt-Bt5gFjuaThrmZ53ZM&amp;__xts__%5B0%5D=68.ARBozerenBAo4mHUuP72L5wjhv7I1NMlH9i2OBnXJycKHQtpDgl5CHM9QLU71nWA3mZPhVXnIIm8huTwFAcWUnfON_s3fIbqazVzsY0J_9GLDzxBAZZlP4fo67NTspXF-UFIso4OqZoXoB_v5YEVXjghLTKcFfkgbClFxKK9igspeVCO3lorVlzgkKbUMRC8YHHCi9VNj6lFhh3UOme0FSCGUG2u8yXg-ZF2nSB9mSu1zpTwWGVb_YrFe4mPskCaR7uEYwuy7qfC10h1KmBYzBV6A79E1s2WnFUM3DDilYfuESA78p8RRoqNm2rdu3IbgwpbtMBxurJts35Rbxs9LSc5yOikl2-zPuxg9-EHeaRJX8CZLokknzRy">Адміністрації морських портів України</a>, для запобігання забруднення пляжу Одеська філія Адміністрації морських портів України ще вдень аварії встановила на березі сорбуючі бони довжиною. Наразі ведеться підготовка до встановлення бонового огородження танкеру з моря та зовнішнього водолазного обстеження корпусу судна.</p>
      <p>Фахівці підрозділу екологічної безпеки Адміністрації одеського морського порту ведуть постійний моніторинг ситуації в акваторії на березі біля аварійного танкера. Зараз на бонах є плями від нафтопродуктів з танкера, а отже вони виконують свою функцію. Кожен метр встановленого огородження може поглинути до 25 л нафтопродуктів. Для більш ефективного поглинання забруднюючих речовин у неділю 24 листопада після зменшення хвиль було здійснено перенесення бонів ближче до лінії прибою.</p>
      <p>ʺСорбуючі бони, встановлені АМПУ на пляжі Дельфін, дозволяють при потребі локалізувати до 3,5 тис. літрів нафтопродуктів. На щастя, зараз про такі обсяги не йдеться. Зі свого боку ми просимо громадян, які відвідують пляж, щоб подивитися на місце аварії, не затоптувати бони у пісок, щоб вони могли ефективно виконувати свою очисну функціюʺ, прокоментував ситуацію в.о. керівника Одеської філії ДП ʺАМПУʺ Денис Карпов.</p>
      <p>Зараз ведеться підготовка до встановлення навколо танкера спеціалізованого огородження з бонів підвищеної плавучості. Незважаючи на те, що за словами членів екіпажу, DELFI не мав на борту вантажу палива, слід запобігти можливому розповсюдженню додаткових витоків нафтопродуктів з танкера у випадку розгерметизації якихось систем, чи ємностей, або якщо аварійне судно отримає додаткові пошкодження. Загалом між пірсами з обох боків судна буде встановлено близько 300 метрів бонів підвищеної плавучості.</p>
      <p>Також найближчими днями планується провести зовнішнє водолазне обстеження корпусу судна для визначення наявних пошкоджень. Більш детальний внутрішній огляд, від результатів якого буде залежати складання плану робіт з транспортування танкеру DELFI у безпечне місце, можна буде здійснити після вирішення низки юридичних питань та отримання права доступу на борт судна.</p>
      <p>Зараз відповідними службами ведеться робота з пошуку та інформування власника аварійного судна. Це необхідно для дотримання вимог чинного законодавства і недопущення уникнення власником відповідальності за наслідки аварії та перекладання витрат за їх ліквідацію на державні підприємства та органи влади.</p>
      <p>Нагадаємо, як писало <a href="https://galinfo.com.ua/news/avariya_tankera_bilya_odesy_vmist_naftoproduktiv_v_epitsentri_perevyshchenyy_u_157_raziv_331495.html">Гал-інфо</a>, за останніми даними вміст нафтопродуктів в епіцентрі аварії танкера біля Одеси перевищений у 157 разів.</p>
    </article>
  </body>
</html>