<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/grozavu-imi-e-rusine-de-mine-ca-trebuie-sa-vorbesc-de-domnul-coltescu-cred-ca-si-azi-a-avut-o-prestatie-jalnica-1922404425152019112219181509"/>
    <meta property="og:site_name" content="News.ro"/>
    <meta property="article:published_time" content="2019-11-25T22:44:15+00:00"/>
    <meta property="og:title" content="Grozavu: Îmi e ruşine de mine că trebuie să vorbesc de domnul Colţescu. Cred că şi azi a avut o prestaţie jalnică"/>
    <meta property="og:description" content="Antrenorul echipei Sepsi OK Sfântu Gheorghe, Leo Grozavu, a declarat, luni seară, că arbitrul Sebastian Colţescu a avut o prestaţie jalnică la meciul cu FC Viitorul, scor 1-4, în Liga I."/>
  </head>
  <body>
    <article>
      <h1>Grozavu: Îmi e ruşine de mine că trebuie să vorbesc de domnul Colţescu. Cred că şi azi a avut o prestaţie jalnică</h1>
      <address><time datetime="2019-11-25T22:44:15+00:00">25 Nov 2019, 22:44</time> by <a rel="author">Luminiţa Turcu</a></address>
      <p>
        <b>Antrenorul echipei Sepsi OK Sfântu Gheorghe, Leo Grozavu, a declarat, luni seară, că arbitrul Sebastian Colţescu a avut o prestaţie jalnică la meciul cu FC Viitorul, scor 1-4, în Liga I.</b>
      </p>
      <p>"Îmi e ruşine de mine că trebuie să vorbesc de domnul Colţescu. Cred că şi azi a avut o prestaţie jalnică. Nu doar din cauza lui am pierdut, dar e dificil să joci împotriva unui asemenea arbitru. Am fost avizaţi, le-am transmis jucătorilor. Nu mai vorbesc la penaltiul dat pentru adversari, la 3-1. Nu mai dai niciun minut de prelungire, din fair-play, când o echipă are doi oameni mai puţini pe teren<b>. </b>CCA ştia bine că jucăm etapa viitoare cu Craiova şi ne-au trimis arbitru din Craiova", a declarat Grozavu la televiziunile care transmit meciurile din Liga I.</p>
      <p>Formaţia FC Viitorul a învins, luni, pe teren propriu, cu scorul de 4-1, echipa Sepsi OSK Sfântu Gheorghe, în etapa a XVII-a a Ligii I. Echipa ardeleană a evoluat cu doi jucători mai puţin încă din minutul 36.</p>
      <p>Pentru FC Viitorul au marcat Ghiţă '4, Munteanu '52, Rivaldinho '79 şi Matei '86 (penalti), în timp ce pentru Sepsi a înscris Safranko '27.</p>
      <p>De la Sepsi au fost eliminaţi Tincu '33 şi Bouhenna '36.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>