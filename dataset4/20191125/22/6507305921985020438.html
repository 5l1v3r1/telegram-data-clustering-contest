<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/news/acmilan-progettosan-siro-per-tutti-353108"/>
    <meta property="og:site_name" content="MilanNews.it"/>
    <meta property="article:published_time" content="2019-11-25T22:36:00+00:00"/>
    <meta property="og:title" content="acmilan - Progetto &quot;San Siro per tutti&quot;"/>
    <meta property="og:description" content="Per AC Milan, l'esperienza stadio rappresenta il momento ideale per abbracciare una folta rappresentanza della propria fanbase. Una partita a San Siro è in grado di generare passione, entusiasmo, condivisione e altre emozioni uniche che meritano di essere vissute dal più ampio numero di appassionati possibile."/>
  </head>
  <body>
    <article>
      <h1>acmilan - Progetto "San Siro per tutti"</h1>
      <address><time datetime="2019-11-25T22:36:00+00:00">25 Nov 2019, 22:36</time> by <a rel="author">Enrico Ferrazzi</a></address>
      <p>Per AC Milan, l'esperienza stadio rappresenta il momento ideale per abbracciare una folta rappresentanza della propria fanbase. Una partita a San Siro è in grado di generare passione, entusiasmo, condivisione e altre emozioni uniche che meritano di essere vissute dal più ampio numero di appassionati possibile.</p>
      <p>Attraverso il programma "San Siro per tutti", vogliamo aprire le porte del nostro stadio a tutti i nostri di tifosi, con l'obiettivo di abbattere ogni tipo di barriera e superare i pregiudizi sociali. Nell'ambito di questo progetto, rientrano a pieno titolo tutte le iniziative pensate e sviluppate per garantire la migliore Stadium experience possibile ai nostri fans non vedenti e ipovedenti, non udenti e con disabilità motorie.</p>
      <p>Tra le novità più rilevanti del nostro programma d'inclusione, c'è la nascita di un settore dedicato interamente alle persone con disabilità visiva, che possono finalmente respirare a pieno la magica atmosfera di San Siro, tramite l'ausilio di un esclusivo servizio di audiodescrizione del match.</p>
      <p>Il racconto della partita viene affidato a due speaker, formati da trainers del CAFE (Center for Access to Football in Europe) e perfettamente in grado di offrire un servizio in linea con le esigenze e le necessità dei tifosi: alla descrizione scrupolosa delle posizioni assunte in campo dai giocatori e alle azioni di gioco, si alternano focus dettagliati su tutto ciò che è collaterale alla partita, dalle coreografie della Curva Sud alle emozioni del riscaldamento e dell'ingresso in campo delle squadre.</p>
      <p>Il kick off dell'iniziativa è avvenuto il 19 maggio 2019, in occasione della partita Milan-Frosinone, alla presenza dell'AD Ivan Gazidis e di una delegazione dell'Istituto dei Ciechi di Milano guidata dal Presidente Rodolfo Masto. Il servizio è ormai stabilmente attivo dalla prima giornata del campionato 2019/2020 e vede la preziosa collaborazione di un team di steward che fornisce assistenza ai tifosi non vedenti e ipovedenti durante tutta la loro permanenza allo stadio.</p>
      <p>Piena accessibilità infrastrutturale e fruibilità dell'esperienza live sono garantite anche ai nostri tifosi con disabilità motoria, sia deambulanti che non deambulanti, ai quali vengono offerti 260 posti gratuiti per ogni partita disputata a San Siro. L'iniziativa, ormai ben collaudata, prevede un servizio di prenotazione dei posti appositamente dedicato e la presenza di postazioni specifiche all'interno dello stadio, ideali per soddisfare le esigenze di circolazione delle sedie a rotelle e dei tifosi con difficoltà motorie.</p>
      <footer><b>Fonte:</b> <u>acmilan.com</u></footer>
    </article>
  </body>
</html>