<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1768595"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T22:58:55+00:00"/>
    <meta property="og:title" content="สาวขับแจ๊สเฉี่ยวชนเก๋ง ก่อนแหกโค้งประสานงากระบะ ดับคาที่"/>
    <meta property="og:description" content="เมื่อเวลา 13.37น. วันที่ 25 พฤศจิกายน 2562 พ.ต.ต.ศุภชัยณกร เปี่ยมลาภ สารวัตร (สอบสวน) สภ.ท่าเรือ อ.ท่ามะกา จ.กาญจนบุรี ได้รับแจ้งจากสายตรวจตำบลตะคร้ำเอนว่า เกิดอุบัติเหตุรถยนต์เก๋งเฉี่ยวชนกันแล้วแหกโค้งชนประสานงากับรถยนต์กระบะที่วิ่งสวนมาทางตรง บนถนนสายท่าเรือ – พระแท่น บริเวณโค้งบ้านกระต่าย หมู่ที่ 6 ต.ตะคร้ำเอน อ.ท่ามะกา จ.กาญจนบุรี จึงรุดเข้าตรวจสอบพร้อมประสานแพทย์เวรโรงพยาบาลมะการักษ์ และเจ้าหน้าที่มูลนิธิขุนรัตนาวุธ"/>
  </head>
  <body>
    <article>
      <h1>สาวขับแจ๊สเฉี่ยวชนเก๋ง ก่อนแหกโค้งประสานงากระบะ ดับคาที่</h1>
      <address><time datetime="2019-11-25T22:58:55+00:00">25 Nov 2019, 22:58</time> by <a rel="author">matichon</a></address>
      <p>เมื่อเวลา 13.37น. วันที่ 25 พฤศจิกายน 2562 พ.ต.ต.ศุภชัยณกร เปี่ยมลาภ สารวัตร (สอบสวน) สภ.ท่าเรือ อ.ท่ามะกา จ.กาญจนบุรี ได้รับแจ้งจากสายตรวจตำบลตะคร้ำเอนว่า เกิดอุบัติเหตุรถยนต์เก๋งเฉี่ยวชนกันแล้วแหกโค้งชนประสานงากับรถยนต์กระบะที่วิ่งสวนมาทางตรง บนถนนสายท่าเรือ – พระแท่น บริเวณโค้งบ้านกระต่าย หมู่ที่ 6 ต.ตะคร้ำเอน อ.ท่ามะกา จ.กาญจนบุรี จึงรุดเข้าตรวจสอบพร้อมประสานแพทย์เวรโรงพยาบาลมะการักษ์ และเจ้าหน้าที่มูลนิธิขุนรัตนาวุธ</p>
      <figure>
        <img src="https://www.matichon.co.th/wp-content/uploads/2019/11/%E0%B9%80%E0%B8%81%E0%B9%8B%E0%B8%87%E0%B9%81%E0%B8%AB%E0%B8%81%E0%B9%82%E0%B8%84%E0%B9%89%E0%B8%87%E0%B8%8A%E0%B8%99%E0%B8%B0%E0%B8%81%E0%B8%A3%E0%B8%B0%E0%B8%9A%E0%B8%B0.jpg"/>
      </figure>
      <p>ในที่เกิดเหตุพบ รถยนต์กระบะโตโยต้า ไมตี้เอ็กซ์ สีเขียว หมายเลขทะเบียน บจ 905 กาญจนบุรี สภาพด้านหน้าพังยับเยิน กระจกด้านหน้าแตก จอดชนราวเหล็กข้างทาง มีผู้บาดเจ็บเป็นหญิง 2 ราย เจ้าหน้าที่มูลนิธิฯ ปฐมพยาบาลเบื้องต้นและนำตัวส่ง โรงพยาบาลมะการักษ์ ใกล้กันพบรถยนต์เก๋งฮอนด้า แจ๊ส สีบรอนซ์เงิน หมายเลขทะเบียน ชผ-6735 กาญจนบุรี สภาพด้านหน้าพังยับเยินและกระจกด้านหน้าแตกจอดชนราวเหล็กข้างทางเช่นกัน พบร่างผู้เสียชีวิตกระเด็นออกมาอยู่ที่กระจกรถ เป็นหญิง 1 ราย เจ้าหน้าที่มูลนิธิฯ ช่วยกันนำร่างออกมาจากซากรถ ทราบชื่อคือ น.ส.กนกรัตน์ พงษ์วิทยาภานุ อายุ 48 ปี อยู่บ้านเลขที่ 1-3 ถ.แสงชูโต 25 ต.ท่าเรือ อ.ท่ามะกา หลังแพทย์เวร รพ.มะการักษ์ ทำการชันสูตรพลิกศพผู้เสียชีวิตเบื้องต้นแล้ว จึงมอบร่างให้เจ้าหน้าที่นำส่งโรงพยาบาลมะการักษ์ เพื่อให้ญาติติดต่อรับไปบำเพ็ญกุศล</p>
      <figure>
        <img src="https://www.matichon.co.th/wp-content/uploads/2019/11/%E0%B9%80%E0%B8%81%E0%B9%8B%E0%B8%87%E0%B9%81%E0%B8%AB%E0%B8%81%E0%B9%82%E0%B8%84%E0%B9%89%E0%B8%87%E0%B8%8A%E0%B8%99%E0%B8%B0%E0%B8%81%E0%B8%A3%E0%B8%B0%E0%B8%9A%E0%B8%B04.jpg"/>
      </figure>
      <p>ในที่เกิดเหตุยังมีรถคู่กรณีอีก 1 คัน จอดอยู่ตรงข้ามถนนที่เกิดเหตุ เป็นรถยนต์เก๋งวอลโว่ สีบรอนซ์ หมายเลขทะเบียน พษ-7088 กทม. สภาพมีร่องรอยเฉี่ยวชนด้านขวา มี น.ส.สุกัญญา จูธารี อายุ 29 ปี อยู่บ้านเลขที่ 65/5 หมู่ที่ 1 ต.ท่าล้อ อ.ท่าม่วง จ.กาญจนบุรี เป็นผู้ขับขี่</p>
      <p>จากการสอบถามเบื้องต้น น.ส.สุกัญญา ให้การว่า ตนขับรถมาจากพระแท่นมุ่งหน้าไปท่าเรือ เมื่อถึงบริเวณที่เกิดเหตุ มีรถยนต์เก๋งฮอนด้าแจ๊สขับมาเฉี่ยวชนด้านข้างรถตน ก่อนเสียหลักแหกโค้งพุ่งชนรถยนต์กระบะที่วิ่งสวนมา ทำให้มีผู้เสียชีวิตและได้รับบาดเจ็บดังกล่าว</p>
      <p>อย่างไรก็ตามเจ้าหน้าที่ตำรวจจะสอบสวนเพื่อหาสาเหตุที่แท้จริงของการเกิดอุบัติเหตุต่อไป</p>
    </article>
  </body>
</html>