<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363351"/>
    <meta property="og:site_name" content="Voetbalzone"/>
    <meta property="article:published_time" content="2019-11-25T22:38:00+00:00"/>
    <meta property="og:title" content="Seuntjens is woest en brandt ploeggenoten compleet af: ‘Ik riep het 48 keer’"/>
    <meta property="og:description" content="De Graafschap verloor maandagavond voor het eerst dit seizoen. Op bezoek bij Jong AZ ging de nummer twee van de Keuken Kampioen Divisie met 2-1 onderuit. Ralf Seuntjens bracht de bezoekers na twaalf minuten nog wel op voorsprong, maar zag hoe Zakaria Aboukhlal met twee doelpunten Jong AZ de drie punten bezorgde. De routinier van De Graafschap heeft geen goed woord over voor de manier waarop de voorsprong uit handen werd gegeven."/>
  </head>
  <body>
    <article>
      <h1>Seuntjens is woest en brandt ploeggenoten compleet af: ‘Ik riep het 48 keer’</h1>
      <address>
        <time datetime="2019-11-25T22:38:00+00:00">25 Nov 2019, 22:38</time>
      </address>
      <p>
        <b><a href="https://www.voetbalzone.nl/club.asp?uid=18">De Graafschap</a> verloor maandagavond voor het eerst dit seizoen. Op bezoek bij Jong <a href="https://www.voetbalzone.nl/club.asp?uid=2">AZ</a> ging de nummer twee van de Keuken Kampioen Divisie met 2-1 onderuit. <a href="https://www.voetbalzone.nl/speler.asp?uid=69183">Ralf Seuntjens</a> bracht de bezoekers na twaalf minuten nog wel op voorsprong, maar zag hoe Zakaria Aboukhlal met twee doelpunten Jong AZ de drie punten bezorgde. De routinier van De Graafschap heeft geen goed woord over voor de manier waarop de voorsprong uit handen werd gegeven.</b>
      </p>
      <p>De dertigjarige aanvaller stond na afloop vol frustratie <i>FOX Sports</i> te woord. “Wat er niet lukte? Opbouwen. Als je continu wil blijven opbouwen, terwijl zij altijd drukzetten... We deden precies wat Jong AZ wilde”, aldus een boze Seuntjens. "Ik zei het nog in de rust: ga niet opbouwen. We bleven het doen. In het veld riep ik het 48 keer. Laten we zeggen één keer per minuut. Het heeft geen zin, ze luisteren niet. Het houdt voor mij dan op om nog meer te coachen.”</p>
      <p>Het steekt Seuntjens dat zijn ploeggenoten niet naar hem hebben geluisterd. “Als ik iets aangeef in het veld, kun je daarnaar luisteren. Als je zo eigenwijs wil blijven, hoef ik voortaan ook niet meer te helpen en te zeggen: <i>we kunnen het voortaan beter zo doen</i>. Ik ben tenslotte pas dertig jaar, maar dat maakt verder niet uit”, vervolgt Seuntjens op een cynische toon. “Dan hoef je daar niet naar te luisteren. Zo zit het nu in elkaar. Ik ga het niet meer aangeven.”</p>
      <p>Door de nederlaag laat De Graafschap het na om in puntenaantal op gelijke hoogte te komen met koploper SC Cambuur. Aanstaande vrijdag volgt voor de nummer twee van de Keuken Kampioen Divisie de thuiswedstrijd met Go Ahead Eagles, de nummer zeven van de competitie.</p>
    </article>
  </body>
</html>