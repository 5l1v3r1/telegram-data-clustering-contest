<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2825233-skalecka-rozpovila-so-medzakladam-dadut-kontrakti-iz-nacsluzbou-zdorova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T22:27:00+00:00"/>
    <meta property="og:title" content="Скалецька розповіла, що медзакладам дадуть контракти із Нацслужбою здоров'я"/>
    <meta property="og:description" content="Медичні заклади вторинної ланки охорони здоров'я при переході на систему контрактування з Національною службою здоров'я отримають більше фінансування, ніж за медичною субвенцією."/>
  </head>
  <body>
    <article>
      <h1>Скалецька розповіла, що медзакладам дадуть контракти із Нацслужбою здоров'я</h1>
      <h2>Медичні заклади вторинної ланки охорони здоров'я при переході на систему контрактування з Національною службою здоров'я отримають більше фінансування, ніж за медичною субвенцією.</h2>
      <address>
        <time datetime="2019-11-25T22:27:00+00:00">25 Nov 2019, 22:27</time>
      </address>
      <p>Про це міністр охорони здоров'я Зоряна Скалецька сказала в ефірі програми "Свобода слова".</p>
      <p>"Наступний рік — це перехід фінансування з медичної субвенції, коли ми просто роздаємо гроші в регіони, а регіони просто роздають в заклади за певними формулами, які вже показали свою неефективність, на фінансування через договори, через контракти з Національною службою здоров'я із закладами охорони здоров'я на ті послуги, які в них є, обладнання, лікарів, які можуть надавати цю послугу. В такий спосіб там, де буде надаватися медична послуга, там де є лікарі, там, де прийшли пацієнти, прийдуть гроші. Ми можемо говорити, що досить багато закладів отримають більше фінансування, ніж мали раніше", - сказала Скалецька.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2825207-stefanisina-zaklikae-stati-na-zahist-medreformi.html">Стефанишина закликає стати на захист медреформи</a>
      </blockquote>
      <p>Вона зауважила, що місцеві органи влади, які раніше дофінансовували медзаклади на 30-40%, зараз мають докластися до управлінських рішень, наприклад, провести об'єднання медичних закладів за необхідності.</p>
      <p>Скалецька також нагадала, що наступного року на медичну допомогу через Програму медичних гарантій виділено 72 млрд грн, які медзаклади отримають в разі укладення договорів з НСЗУ.</p>
      <p>За її словами, оплата НСЗУ медпослуги безпосередньо лікарням дозволить пацієнтам отримувати безоплатно медпослуги за чотирма пріоритетними напрямками: лікування інсультів, лікування інфарктів, пологи та неонатальна допомога. Також будуть фінансуватися шість видів діагностики, амбулаторна, стаціонарна, хірургічна допомога, паліативна допомога і мобільні стаціонарні бригади та 4 види реабілітаційних послуг.</p>
      <p>Пацієнт матиме можливість вибрати медичний заклад при наявності запиту від сімейного лікаря до лікарні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2825220-skalecka-zapevnila-so-ideologicnih-zmin-v-roboti-nacsluzbi-zdorova-ne-bude.html">Скалецька запевнила, що ідеологічних змін в роботі Нацслужби здоров'я не буде</a>
      </blockquote>
      <p>Скалецька заявила, що таким чином підвищиться якість медичних послуг, оскільки гроші будуть йти в ті лікарні, які обиратимуть пацієнти.</p>
      <p>"Ми будемо бачити і покращення ставлення і покращення якості надання допомоги, це призведе і до скорочення перебування в лікарнях, побачимо однозначно зменшення кількості ситуацій, коли пацієнтам доводиться докластися зі своєї кишені при лікуванні. Це той процес, який почнеться з 1 квітня, якщо ми говоримо про отримання вторинної <b><a href="https://www.ukrinform.ua/tag-medicina">медичної допомоги</a></b>"'- сказала Скалецька.</p>
    </article>
  </body>
</html>