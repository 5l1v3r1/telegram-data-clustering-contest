<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816154"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T22:32:00+00:00"/>
    <meta property="og:title" content="Симеоне: Ще играем срещу Ювентус, а не срещу Роналдо"/>
    <meta property="og:description" content="Старши треньорът на Атлетико Диего Симеоне се изказа ласкаво за Кристиано ..."/>
  </head>
  <body>
    <article>
      <h1>Симеоне: Ще играем срещу Ювентус, а не срещу Роналдо</h1>
      <address><time datetime="2019-11-25T22:32:00+00:00">25 Nov 2019, 22:32</time> by <a rel="author">КРАСИМИР ГЪЛЪБОВ</a></address>
      <p>Старши треньорът на Атлетико <a href="https://www.sportal.bg/statistics_manager_details.php?champ=4&amp;team=124">Диего Симеоне</a> се изказа ласкаво за <a href="https://www.sportal.bg/statistics_player.php?team=167&amp;player=2056&amp;champ=3">Кристиано Роналдо</a> преди утрешния двубой срещу <a href="https://www.sportal.bg/statistics_team_news.php?champ=3&amp;team=167">Ювентус</a> в Шампионската лига. Аржентинецът обаче подчерта, че не иска да се фокусира върху отделни индивидуалности, защото съперникът разполага с изобилие от качествени футболисти.<br/><br/>“Кристиано Роналдо е шампион. Той е номер 1, невероятен футболист, който винаги прави разликата. Мачът обаче е Ювентус - Атлетико, а не Роналдо - Атлетико”, заяви Симеоне.</p>
      <figure>
        <iframe data-src="https://twitter.com/Atleti/status/1199030232046546946?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Темата със смените на Кристиано и неговите реакции не ме вълнува, това не е проблем. Но винаги е хубаво да разполагаш с такъв футболист в състава си. През годините той е създавал много проблеми на Атлетико, но и ние сме побеждавали отборите му”, добави Чоло.<br/><br/>“Следваме своята философия и начин на работа. Винаги най-важен е следващият мач. Ювентус е много силен отбор, с треньор, който за кратко време наложи своя стил”, продължи аржентинецът. <br/><br/><br/>Той изрази и радостта си от завръщането в игра на <a href="https://www.sportal.bg/statistics_player.php?team=124&amp;player=5464356&amp;champ=4">Жоао Феликс</a>, който влезе като резерва при равенството срещу <a href="https://www.sportal.bg/statistics_team_news.php?champ=4&amp;team=392">Гранада</a> (1:1).<br/><br/>“Жоао ни липсваше, защото разполага с качества, които другите нямат. Доволни сме, че отново можем да разчитаме на него. Със своята отдаденост и желание да се развива всеки ден, той със сигурност ще продължи да прогресира”, сподели Симеоне.</p>
      <figure>
        <iframe src="https://www.youtube.com/embed/q-b7gFxSLag" width="558" height="314" data-service="Youtube" scrolling="no"/>
      </figure>
    </article>
  </body>
</html>