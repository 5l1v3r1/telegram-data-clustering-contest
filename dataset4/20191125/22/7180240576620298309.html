<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/entertainment/news_1768583"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T22:16:42+00:00"/>
    <meta property="og:title" content="นัท มีเรีย เลิกตั้งความหวังที่จะมีลูก พยายามมากไปทำให้ใจเป็นทุกข์"/>
    <meta property="og:description" content="เป็นอีกหนึ่งคู่รักที่พยายามจะมีทายาทมาโดยตลอด สำหรับ นัท มีเรีย และ อั้ม อธิชาติ ชุมนานนท์ ที่ล่าสุดนัทได้มาร่วมงานเปิดตัวกิจกรรมช้อปปี้ 12.12 เบิร์ธเดย์ แชริตี้ ที่ อาคารสิงห์คอมเพล็กซ์ ก็ได้เปิดใจว่าตอนนี้ไม่คาดหวังที่จะต้องมีลูกแล้ว"/>
  </head>
  <body>
    <article>
      <h1>นัท มีเรีย เลิกตั้งความหวังที่จะมีลูก พยายามมากไปทำให้ใจเป็นทุกข์</h1>
      <address><time datetime="2019-11-25T22:16:42+00:00">25 Nov 2019, 22:16</time> by <a rel="author">matichon</a></address>
      <p>เป็นอีกหนึ่งคู่รักที่พยายามจะมีทายาทมาโดยตลอด สำหรับ <b>นัท มีเรีย </b>และ <b>อั้ม อธิชาติ ชุมนานนท์ </b>ที่ล่าสุดนัทได้มาร่วมงานเปิดตัวกิจกรรมช้อปปี้ 12.12 เบิร์ธเดย์ แชริตี้ ที่ อาคารสิงห์คอมเพล็กซ์ ก็ได้เปิดใจว่าตอนนี้ไม่คาดหวังที่จะต้องมีลูกแล้ว</p>
      <p>“เอาจริงๆ เราพยายามมาตลอด แล้วก็มีความคาดหวังแล้วก็มีความตั้งใจมากๆ แล้วพอมันผิดหวังหลายๆ ครั้งมันก็เฮิร์ตเนอะ แล้วพอมาปีนี้สูญเสียคุณแม่ด้วย แล้วพอไปทำน้องก็ไม่ติด มันก็เลยเฟลนะ“</p>
      <p>“การสูญเสียหรือความอยากมีอยากเป็น อยากเป็นแม่คนอยากมีลูก ความอยากมันทำให้เป็นทุกข์ พอไม่อยากก็ไม่ทุกข์อ่ะ แล้วเรามีฟ้าโปรด มีหลานๆ เรารู้สึกไม่ต้องรับผิดชอบ แล้วเราก็รู้สึกว่าตื่นเช้ามา ไม่ต้องมาให้นมตอนตี 3 ไปต่างจังหวัดอยากทำบุญเราก็ได้ไปไม่ต้องห่วงเลย“</p>
      <p>“ด้วยวัยตอนนี้มันเหมือนรีเฟรชนัทอีกทีนึงว่า แฮปปี้กับความที่ไม่มีตอนนี้ แล้วมันมีความสุขจังเลย มีความสุขกว่าตอนที่เราอยากมากๆ ด้วยซ้ำ อิสระ ชีวิตมีความสุข” นัท มีเรียว่า</p>
      <p>ถามว่าถอดใจแล้วใช่หรือไม่ เธอก็ว่าไม่ใช่แบบนั้น เพียงแต่ปล่อยให้เป็นไปตามธรรมชาติ</p>
      <p>“เรามีความสุขกับวันนี้ ถ้าไม่มีก็มีความสุขในแบบที่ไม่มี เราก็มีความสุขจริงๆ ด้วย ไม่ได้แอ๊บสุข แต่เอาจริงๆ เริ่มไม่ค่อยอยากแล้วอ่ะ หมายถึงไม่มีก็ได้แล้วอ่ะ มันอิสระจังเลยอ่ะ“</p>
      <p>ไม่คิดไปพึ่งแพทย์แล้ว “เพราะว่าจริงๆ เราก็มีปัญหาเรื่องเนื้องอกอยู่ ยังไม่ได้ตัดออกแล้วมันก็ยังคงอยู่ของมันไป แต่ว่าเราก็ไปตัดออกก็ไม่มีคนเห็นด้วยเท่าไหร่ ถ้าเอาออกมันก็อาจจะเกิดขึ้นใหม่ก็ได้ ก็อยู่กับมันได้“</p>
      <p>“คือเราก็ดูแลสุขภาพเราไม่กินอะไรที่ไปกระตุ้น ไม่ได้อันตรายค่ะ ก็ออกกำลังกาย ไม่เครียด ทานอาหารที่ดี ไม่ทานอะไรที่ไปเร่ง“</p>
      <p>“แล้วตอนนี้นัทอยู่ในภาวะที่ไม่เครียดแล้ว เมื่อก่อนอาจจะมีเครียดไม่รู้ตัวเวลาคนถามเยอะๆ ว่าเมื่อไหร่มีๆ ก็อาจจะนิดนึงไม่รู้จะตอบว่าเมื่อไหร่ แต่ว่าตอนนี้ก็ไม่ได้ซีเรียสแล้ว แล้วก็วัยด้วยถ้ามีมันอาจจะทำให้เราเหนื่อยเพิ่มขึ้นไปอีกเยอะค่ะ“</p>
    </article>
  </body>
</html>