<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/skilky-koshtiv-do-biudzhetu-lutska-zaluchyly-zavdiaky-shtrafuvanniu-porushny/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T22:59:00+00:00"/>
    <meta property="og:title" content="Порушники правил благоустрою у Луцьку сплатили у бюджет 1,5 млн штрафів"/>
    <meta property="og:description" content="Працівники департаменту муніципальної варти завдяки накладанню штрафів на порушників залучили майже півтора мільйони гривень до міського бюджету"/>
  </head>
  <body>
    <article>
      <h1>Порушники правил благоустрою у Луцьку сплатили у бюджет 1,5 млн штрафів</h1>
      <address>
        <time datetime="2019-11-25T22:59:00+00:00">25 Nov 2019, 22:59</time>
      </address>
      <p>Працівники департаменту муніципальної варти завдяки накладанню штрафів на порушників залучили майже півтора мільйони гривень до міського бюджету.<br/><br/>Про це стало відомо під час засідання постійної комісії міськради з питань дотримання прав людини, законності, боротьби зі злочинністю та корупцією, депутатської діяльності, етики та регламенту 25 листопада.<br/><br/>Як повідомив заступник директора департаменту муніципальної варти <b>Роман Кулик</b>, протягом поточного року інспектори департаменту видали 3698 приписів про усунення порушень правил благоустрою міста та склали 2940 протоколів про адміністративні правопорушення.<br/><br/>У приписі порушнику рекомендують усунути правопорушення в добровільному порядку, якщо ж припис у зазначений термін не виконують, складають протокол про штраф. Після цього, якщо йдеться про незаконну тимчасову споруду, її можуть демонтувати. Власник демонтованого об’єкту після цього має змогу оплатити демонтаж та повернути об’єкт. Якщо він не звернувся, металевий об’єкт утилізують як металобрухт, дерев’яний – відправляють на смітник або передають «Луцькспецкомунтрансу», щоб використати як пальне. Після того, як департаменту виділяють з міського бюджету кошти на демонтаж, укладають договір з фірмою-підрядником та проводять демонтажі, доки не використають усі кошти. Цьогоріч до міського бюджету повернули 37,541 тисячі гривень за рахунок того, що лучани повертали свої демонтовані споруди та 23,428 тисячі від здачі об’єктів на металобрухт. Значно менша сума, отримана від металобрухту цього року порівняно з минулими роками пояснюється тим, що здійснювали демонтаж здебільшого не металевих, а дерев’яних тимчасових споруд. Зазвичай, це напівзавалені гнилі сараї, наприклад, у Старому місті.<br/><br/>З 17 квітня розпочали роботу інспектори з паркування, поступово їх кількість збільшили з двох до восьми, щоб охопити всю територію міста. Зокрема, здійснюють відпрацювання у дворах багатоповерхівок, де часто фіксують факти паркування автомобілів на зелених зонах. Інспектори виїжджають також, реагуючи на звернення жителів міста про порушення правил паркування.<br/><br/>За станом на 1 листопада за рахунок штрафів до міського бюджету спрямували 1,462 мільйона гривень. Оплатили 6049 протоколів, за 40 постановами тривали судові справи.<br/><br/>Нагадаємо, муніципали у Луцьку також ведуть активну боротьбу з <a href="https://www.volynnews.com/ua/news/all/skilky-koshtiv-do-biudzhetu-lutska-zaluchyly-zavdiaky-shtrafuvanniu-porushny/../../../news/all/ponad-20-tysiach-shtrafu-ta-zakryttia-tochok-iak-u-lutsku-boriutsia-z-proda/"><b>торгівлею сурогатним алкоголем</b></a>, накладаючи штрафи у розмірі до 20 тисяч гривень. Реклама</p>
    </article>
  </body>
</html>