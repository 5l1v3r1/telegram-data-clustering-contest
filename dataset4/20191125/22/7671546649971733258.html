<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915108"/>
    <meta property="og:site_name" content="Dnevnik"/>
    <meta property="article:published_time" content="2019-11-25T22:03:00+00:00"/>
    <meta property="og:title" content="Luka Dončić igralec tedna na Zahodu"/>
    <meta property="og:description" content="Po petih zaporednih zmagah Dallasa v ligi NBA, na katerih je Luka Dončić povprečno dosegal po 34,8 točke, 10,8 asistence in 9,8 skoka, je bil 20-letni Ljubljančan izbran za igralca tedna v zahodni konferenci."/>
  </head>
  <body>
    <article>
      <h1>Luka Dončić igralec tedna na Zahodu</h1>
      <address><time datetime="2019-11-25T22:03:00+00:00">25 Nov 2019, 22:03</time> by <a rel="author">Gregor Terzič</a></address>
      <p>
        <b>Po petih zaporednih zmagah Dallasa v ligi NBA, na katerih je Luka Dončić povprečno dosegal po 34,8 točke, 10,8 asistence in 9,8 skoka, je bil 20-letni Ljubljančan izbran za igralca tedna v zahodni konferenci.</b>
      </p>
      <p>Samo še en dan v pisarni za Luko Dončića, bi lahko dejali po novi vrhunski predstavi slovenskega košarkarja v ligi NBA. 20-letni Ljubljančan je v teksaškem obračunu proti Houstonu znova izstopal in 41 točkam dodal še deset asistenc in šest skokov. In kar je najbolj pomembno, Dallas je dosegel že peto zaporedno zmago. Ravno ta podatek mu je v kombinaciji z dejstvom, da med zmagovalnim nizom dosega povprečno 34,8 točke, 10,8 asistence in 9,8 skoka na tekmo, prinesel naziv igralca tedna v zahodni konferenci (liga NBA je pri izboru najboljšega igralca preteklega tedna v zahodni konferenci upoštevala le zadnje štiri tekme Dallasa, na katerih je Dončić povprečno dosegal 37 točk, 11,8 asistence in 8,5 skoka). Vse bolj na glas pa se Dončićevo ime povezuje tudi v pogovorih o najkoristnejšem igralcu (MVP) sezone.</p>
      <h3>McGrady izpostavil Dončićevo košarkarsko inteligenco</h3>
      <p>Ker je sezona še mlada in je na sporedu še ogromno tekem rednega dela v ligi NBA, se lahko stvari še precej spremenijo, a dejstvo, da Luko Dončića strokovnjaki onkraj Atlantika dajejo v isto kategorijo kot LeBrona Jamesa, Jamesa Hardna in Janisa Antetokounmpa, in to pri vsega 20 letih oziroma šele v drugi sezoni lige NBA, je izjemen podatek. Slovenski reprezentant je v nedeljo zasenčil ravno enega od trenutno glavnih rivalov za naziv MVP Jamesa Hardna, ki je tekmo sklenil pri 32 točkah, enajstih asistencah in devetih skokih ter s poraznim metom za tri 15-2 ter predvsem slabimi odločitvami v zaključku tekme, kjer je izstopal prav Dončić. V sedmih minutah in 39 sekundah, kot jih je preživel na parketu v zadnji četrtini, je namreč dosegel 13 točk, asistenci, ukradeni žogi, skok in podelil še lepo blokado <b>Austinu Riversu</b>, ki se po tekmi kar ni mogel načuditi igri Dallasove številke 77. »Ta tip je igral fenomenalno. Moj bog, kako je dober,« je povedal sin trenerja moštva LA Clippers Doca Riversa.</p>
      <p>Po zmagi proti Houstonu so seveda novinarski kolegi čez lužo znova izbrskali kup podatkov, ki potrjujejo, kako vrhunsko sezono ima za zdaj Luka Dončić. Ta na uvodnih 16 tekmah sezone povprečno dosega po 30,6 točke, 10,1 skoka in 9,8 asistence na tekmo. Edini košarkar v zgodovini lige NBA, ki je po prav toliko odigranih tekmah v sezoni povprečno dosegal po več kot 30 točk, 10 skokov in devet asistenc na tekmo, je bil Oscar Robertson v sezoni 1961/62. Zanimivo, tudi on v svoji drugi. Luka je tudi edini igralec po Michaelu Jordanu, Russllu Westbrooku in Hardnu, ki mu je na štirih zaporednih tekmah uspelo doseči vsaj 30 točk in deset asistenc. »Ni najbolj eksploziven, ni najhitrejši in nikakor ni najbolj atletski igralec v ligi, ki močno bazira na omenjenih lastnostih igralcev. Ima pa neverjetno košarkarsko inteligenco. Trenutno je gotovo najboljši organizator igre v ligi,« je Dončića pohvalil legendarni <b>Tracy McGrady</b>.</p>
      <h3>Navijači v Houstonu so mu vzklikali »MVP, MVP«</h3>
      <p>Dončićeva predstava je navdušila tudi prisotne v dvorani Toyota Center v Houstonu. Celo tako zelo, da so mu po tekmi vzklikali »MVP, MVP«. »Nikoli si nisem predstavljal, da se mi bo zgodilo kaj takšnega. Še posebej pa ne v ligi NBA. Zares izjemen občutek,« je celotno dogajanje povzel <b>Luka Dončić</b>, ki je gonilna sila za letos izjemnim napadalnim učinkom Dallasa. Telički so s povprečno 119,1 dosežene točke na tekmo po do danes zbranih podatkih drugo najbolj učinkovito moštvo v ligi za Milwaukeejem (119,8). »Ne mislite, da je vse skupaj lahko. Imamo pametne igralce, ki vedo, kaj morajo delati na igrišču. Meni samo preostane, da dobro čitam dogajanje okoli sebe,« je še povedal Dončić.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915126/sport/kosarka/video-goran-dragic-z-miamijem-ostaja-neporazen-na-domacem-parketu"/>
        <a href="https://www.dnevnik.si/1042914887/sport/kosarka/video-doncic-znova-najboljsi-strelec-ob-novi-visoki-zmagi-dallasa"/>
        <a href="https://www.dnevnik.si/1042914793/sport/kosarka/zaradi-doncica-je-lepo-biti-navijac-dallasa"/>
      </related>
    </article>
  </body>
</html>