<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/mistenker-hver-russer/71859807"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T22:20:01+00:00"/>
    <meta property="og:title" content="Mistenker hver russer"/>
    <meta property="og:description" content="Snart forsvinner Russland fra internasjonal idrett. Hva skjer med skistjernene deres når løperne selv må overbevise oss om at de er rene?"/>
  </head>
  <body>
    <article>
      <h1>Mistenker hver russer</h1>
      <h2>Snart forsvinner Russland fra internasjonal idrett. Hva skjer med skistjernene deres når løperne selv må overbevise oss om at de er rene?</h2>
      <address><time datetime="2019-11-25T22:20:01+00:00">25 Nov 2019, 22:20</time> by <a rel="author">Esten O. Sæther KOMMENTAR</a></address>
      <p><b>OM</b> all russisk idrett blir utestengt av Verdens antidopingbyrå (WADA), kan det bety et nytt kontrollsystem i internasjonal langrenn der hver russer blir behandlet som en potensiell jukser.</p>
      <p>På styremøtet 9.desember sier WADA-styret sannsynligvis ja til å straffe Russland hardt for nytt juks. Den første som forsvinner da, kan bli den russiske skisensasjonen Natalia Neprajeva.</p>
      <p>Hun er en av få som kan gi Therese Johaug og Ingvild Flugstad Østberg jevn kamp i vinter. 24-åringen kom som en <a href="https://www.dagbladet.no/sport/det-er-ikke-troverdig-at-de-odelegger-vinter-ol-for-denne-russeren/69369302">komet</a> sist sesong.</p>
      <p>Etter at russisk kvinnelangrenn virket totalt <a href="https://www.dagbladet.no/sport/therese-avslorer-alt-gar-galt-for-dopfamiliens-dotre/60399420">utslått</a> på grunn av alle de gamle <a href="https://www.dagbladet.no/sport/therese-avslorer-alt-gar-galt-for-dopfamiliens-dotre/60399420">dopsyndene</a>, frontet Natalia en ny generasjon. Plutselig hadde flere russiske jenter fart på skiene.</p>
      <p><b>PÅ</b> 30 km i Holmenkollen fulgte hun nærmest Therese Johaug etter å ha vunnet en massespurt med den nye svenske stjernen Ebba Andersson, vår egen Ingvild Flugstad Østberg, samt veteranene Astrid Uhrenholdt Jacobsen, Charlotte Kalla og Krista Parmekoski. I Tour de Ski og verdenscupen sammenlagt var bare Flugstad Østberg sterkere.</p>
      <p>Alt var stas med Russland tilbake i toppen - bortsett fra et gammelt spøkelse. I likhet med flere unge russiske løpere i fin utvikling er Natalia Neprajeva <a href="https://www.dagbladet.no/sport/russersjokket-nok-et-mirakel-fra-doptreneren/70610252">trent</a> av den tidligere doputstengte <a href="https://www.dagbladet.no/sport/russersjokket-nok-et-mirakel-fra-doptreneren/70610252">Jurij Borodavko</a>.</p>
      <p>Det er ikke betryggende.</p>
      <p><b>DENNE</b> sesongen har startet flott med nye seire. Men den kan bli dramatisk kort. Også langrenn blir bedt om å holde Russland unna sporet:</p>
      <ul>
        <li>Nå er altså hver eneste russisk idrettsstjerne mistenkt.</li>
      </ul>
      <p>I forarbeidet til WADA-møtet blir det <a href="https://www.insidethegames.biz/articles/1087445/wada-panel-russia-four-year-sanction">anbefalt</a> at den enkelte russiske utøver må overbevise med sin renhet.</p>
      <p>Hva det i praksis betyr for verdenscupen i langrenn, er foreløpig uklart. Bare få dager etter at WADA bestemmer seg, er det viktige renn i Davos.</p>
      <p>Det kan skje uten en eneste russisk løper til start.</p>
      <p><b>RENT</b> formelt blir WADA-styret bedt om å vedta at det russiske antidopingbyrået (RUSADA) på nytt suspenderes. Det har vært situasjonen i flere år før WADA sist høst bestemte seg for å gi russerne en ny sjanse. Til gjengjeld skulle landet levere alt av gamle prøver til WADA fra svindel før og etter skandalen i Sotsji-OL, slik at internasjonal idrett kunne bli ferdig med saken.</p>
      <p>Sjansen ble forsiktig sagt <a href="https://www.dagbladet.no/sport/siste-russer-i-ol/71806229">misbrukt</a>. Da russerne overleverte sitt eget prøvemateriale fra dopinglaboratoriet i Moska, viste det seg at de hadde jukset på nytt. Deler av dataene var blitt <a href="https://www.dagbladet.no/sport/siste-russer-i-ol/71806229">manipulert </a>for å dekke over dopingskandalene.</p>
      <p>Det er dette sviktet som gjør at WADA-ledelsen føler seg presset til å straffe Russland igjen.</p>
      <p>Og nå hardere.</p>
      <p><b>FOR</b> sist gang russernes egen antidopingorganisasjon var utestengt, fortsatte Russland stort sett å konkurrere under eget flagg internasjonalt. Bare friidretten var konsekvent, og holdt landet unna.</p>
      <p>Denne gangen blir det verre. WADA blir bedt om en total boikott av det offisielle Russland i fire år. Det er en sviende tilleggsstraff for en stolt, prestisjelysten idrettsnasjon.</p>
      <p><b>MEN</b> også i et slikt system vil altså de russiske utøverne fortsatt ha en sjanse til å få være med under nøytralt flagg. Her er igjen friidretten et forbilde. Deres system med å gjennomgå dopingkontrollen til hver enkelt russisk utøver, er blitt en suksess.</p>
      <p>Det gjør at den enkelte muligens uskyldige ikke må lide for et statlig juksesystem, samtidig som friidretten får strammet inn kontrollen av sporten sin.</p>
      <p><b>UTFORDRINGEN</b> for det internasjonale skiforbundet (FIS) er den knappe tida mellom WADA-vedtaket og rennene i Davos. Det var slik flere av langrenssakene fra sist OL endte i kaos. Da ble først de FIS-utestengte russiske stjernene frikjent i Idrettens voldgiftsdomstol (CAS), før blant andre Sergej Ustjugov likevel ble <a href="https://www.dagbladet.no/sport/det-er-ikke-troverdig-at-de-odelegger-vinter-ol-for-denne-russeren/69369302">holdt unna</a> vinter-OL i Pyeongchang.</p>
      <p>Hvorfor har ingen utenforstående fått svar på. Etter sigende heller ikke Ustjugov. Det skjedde i en <a href="https://www.dagbladet.no/sport/det-er-ikke-troverdig-at-de-odelegger-vinter-ol-for-denne-russeren/69369302">lukket prosess</a>, og det holder jo ikke.</p>
      <p>I hastverket foran Davos-rennene kan i hvert fall ikke FIS sluse igjennom enkelte russiske utøvere på noen dager uten å ha klare, åpne kriterier.</p>
      <p>Det var slike klare regler som <a href="https://www.dagbladet.no/sport/jakobs-rival-strok-i-doptest/71637204">stoppet </a>et par av Jakob Ingebrigtsens kenyanske rivaler rett før Doha-VM i høst. Friidretten har satt en grense på tre troverdige prøver før utøvere fra land med ekstrem stor risiko for dopingbrudd får lov til å være med.</p>
      <p><b>JUKSE-RUSSLAND</b> er utvilsomt i den risikosonen, men det rettferdiggjør ikke at russiske skiløpere automatisk blir straffet.</p>
      <p>De to McLaren-rapportene som ligger til grunn for oppgjøret med Russland inneholdt en rekke langrennsløpere. Nesten alle disse ble frifunnet i CAS før OL 2018, og det er visstnok ikke funnet noen ekstra tilfeller i det materialet som russene sist vinter ga fra seg til de internasjonale dopingekspertene i WADA.</p>
      <p>Det er altså tilsynelatende<i> ikke</i> i langrenn at disse nye russiske prøvene er blitt manipulert.</p>
      <p><b>SOM</b> russisk utøver i et <a href="https://www.dagbladet.no/sport/det-er-ikke-troverdig-at-de-odelegger-vinter-ol-for-denne-russeren/69369302">belastet miljø</a> står suksessrike Natalia Neprajeva sammen med lagkameraten Aleksandr Bolsjunov i beste fall allerede på lista over de løperne FIS kontrollerer ekstra nøye.</p>
      <p>Det kan i så fall hjelpe henne til å få konkurrere videre mot de norske og svenske jentene også etter at Russland blir utestengt. Da vet FIS i hvert fall at denne russiske stjernen holder reglene.</p>
      <p>Men nå er det fortsatt full forvirring om hva som skjer både med startlista i Davos og den videre dopkontrollen i langrenn.</p>
    </article>
  </body>
</html>