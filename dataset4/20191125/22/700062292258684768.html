<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/media/715228-vaso-laskarakh-otan-gyriza-tis-skhnes-poy-me-echoyn-kleisei-sto-ypogeio-oi-apagogeis-moy%E2%80%A6.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T22:30:00+00:00"/>
    <meta property="og:title" content="Βάσω Λασκαράκη: Όταν γύριζα τις σκηνές που με έχουν κλείσει στο υπόγειο οι απαγωγείς μου…"/>
    <meta property="og:description" content="Η Βάσω Λασκαράκη έδωσε συνέντευξη στη Μαρία Ανδρέου και το ένθετο ENJOY που κυκλοφορεί με την κυριακάτικη δημοκρατία και μίλησε, μεταξύ άλλων, για τη σειρά"/>
  </head>
  <body>
    <article>
      <h1>Βάσω Λασκαράκη: Όταν γύριζα τις σκηνές που με έχουν κλείσει στο υπόγειο οι απαγωγείς μου…</h1>
      <address>
        <time datetime="2019-11-25T22:30:00+00:00">25 Nov 2019, 22:30</time>
      </address>
      <p>Η Βάσω Λασκαράκη έδωσε συνέντευξη στη Μαρία Ανδρέου και το ένθετο ENJOY που κυκλοφορεί με την κυριακάτικη δημοκρατία και μίλησε, μεταξύ άλλων, για τη σειρά “Έρωτας μετά” και την ηρωίδα που ενσαρκώνει.</p>
      <p>Βάσω παίζεις σε μια σειρά που κόβει την ανάσα. Πόσο δύναμη θέλει να γυρίσεις αυτές τις σκηνές;</p>
      <p>Όταν γύριζα τις σκηνές που με έχουν κλείσει στο υπόγειο οι απαγωγείς μου, είχα ανατριχιάσει ολόκληρη. Σκεφτόμουν όχι μόνο την αγωνία μας γυναίκας που είναι εγκλωβισμένη σε ένα άγνωστο μέρος, που της φέρονται βάναυσα, αλλά την αγωνία μιας μάνας, την απόγνωση της καθώς γνωρίζει ότι τα παιδιά της πονούν για εκείνη, από την εξαφάνισή της, την απουσία της. Το μεγάλο δράμα της Άννας είναι τα παιδιά της.</p>
      <p>Με αυτές τις σκηνές της απαγωγής, σε ένα σκοτεινό μέρος, ένιωσα τον τρόμο, τον εγκλωβισμό, τον φόβο του ανθρώπου που λέει «θα ζω αύριο ή θα με σκοτώσουν;» Θα έλεγα ότι αισθάνθηκα τεράστια ψυχολογική πίεση και ειδικά από τότε που έγινα μητέρα όλα τα τοποθετώ αλλιώς στο μυαλό μου και έχω γίνει πιο ευαίσθητη. Έχω άλλες «κεραίες». Όταν γίνεσαι γονιός, σκέφτεσαι πρώτα τα παιδιά σου, μετά τον εαυτό σου. Πονάς περισσότερο όταν τα παιδιά σου ξέρεις ότι δεν είναι καλά και γι’ αυτό ευθύνεσαι εσύ.</p>
      <p>
        <b>Δικαιολογείς την ηρωίδα σου;</b>
      </p>
      <p>Βλέπω και εγώ σταδιακά ότι η Άννα δεν ήταν μια κακιά σύζυγος ή μάνα. Έχει φτιάξει μια πολύ όμορφη οικογένεια και αγαπά τον άντρα της. Θεωρώ γενεσιουργό αιτία αυτής της απιστίας τον εγκλωβισμό της. Η Άννα έχει αφεθεί σε δύο ρόλους, της μητέρας και της συζύγου. Έχει βάλει στην άκρη τον εαυτό της. Αυτή η σχέση με τον Κωνσταντίνο τη ζωντανεύει ξανά. Πιστεύω ότι η Άννα κάνει τον αγώνα της να αντισταθεί στον Κωνσταντίνο, αλλά με το που την αγγίζει τα ξεχνά όλα.</p>
      <p>
        <b>Άρα για όλα φταίει ο έρωτας;</b>
      </p>
      <p>Ο έρωτας, κακά τα ψέματα, είναι η κινητήριος δύναμη της ζωής. Μπαίνει στη ζωή καθενός, την αλλάζει και την ανατρέπει. Άλλοτε σε κάνει καλύτερο άνθρωπο, άλλοτε χειρότερο. Άλλοτε είναι αρρωστημένος και καταστροφικός, ένα μαρτύριο, και άλλοτε φωτεινός, χαρούμενος, δημιουργικός. Ο έρωτας που τα διαλύει όλα, που τα καταστρέφει, που δεν σε κάνει ευτυχισμένο μού βγάζει και πολύ εγωισμό… Και εδώ ανοίγει ένα άλλο κεφάλαιο προς συζήτηση: Ο εγωισμός είναι ο χειρότερος εχθρός του εαυτού μας.</p>
    </article>
  </body>
</html>