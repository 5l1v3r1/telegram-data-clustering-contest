<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/25/trymp-kym-borisov-za-otbranata-za-primer-na-germaniia-ste.430801"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T22:22:00+00:00"/>
    <meta property="og:title" content="Тръмп към Борисов за отбраната: За пример на Германия сте!"/>
    <meta property="og:description" content="&quot;Ще обсъдим отпадането на визите&quot;, обеща той | Dnes.bg"/>
  </head>
  <body>
    <article>
      <h1>Тръмп към Борисов за отбраната: За пример на Германия сте!</h1>
      <h2>"Ще обсъдим отпадането на визите", обеща той</h2>
      <address><time datetime="2019-11-25T22:22:00+00:00">25 Nov 2019, 22:22</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Може и да паднат визите, със сигурност ще го обсъдим, заяви президентът на САЩ Доналд Тръмп пред журналистите в Овалния кабинет в началото на срещата си премиера на България Бойко Борисов.</p>
      <p>Имаме страхотно приятелство с България, много българи живеят тук, те са чудесни хора, каза още Доналд Тръмп.</p>
      <p>България е за пример на Германия и трябва да им кажеш на тях, че разходите ви за отбрана са над 3 процента от БВП. Така се обърна президентът на САЩ към премиера Бойко Борисов, пише <a href="https://www.24chasa.bg/">"24 часа"</a>.</p>
      <p>Думите му, произнесени в Овалния кабинет, бяха по повод това, че българските разходи за отбрана нарастват до 3,1 на сто заради покупката на осем американски изтребителя F-16.</p>
      <p>Според него България купува страхотни американски оръжия, най-добрите в света.</p>
      <p>От началото на мандата си през 2017 г. Тръмп опитва да накара останалите държави в НАТО да вдигнат разходите си за отбрана до 2 процента от БВП. Германия е един от основните противници на тази политика на Тръмп.</p>
      <p>Много е вероятно да дойда в България, само Борисов да ме покани, заяви още Тръмп.</p>
      <p>Президентът на САЩ посрещна официално българският премиер Борисов на входа на Белия дом. Борисов трябваше да изчака 15-тина минути и въпреки че не бе предвидено, Тръмп покани медиите на началото на срещата на четири очи в Овалния кабинет.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/25/v-sasht-ni-oceniha-chudesen-syiuznik-v-nato-ste.430793"/>
        <a href="https://www.dnes.bg/usa/2019/11/25/borisov-i-trymp-si-prilichat-iskat-priznanie-za-sdelkata-za-f-16.430769"/>
      </related>
    </article>
  </body>
</html>