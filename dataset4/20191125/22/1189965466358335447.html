<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260623/o-tramp-paroysiase-ton-iroa-skylo-tis-eksontosis-toy-igeti-toy-isis-apolayse-xadia-ston-leyko-oiko"/>
    <meta property="og:site_name" content="LiFO"/>
    <meta property="article:published_time" content="2019-11-25T22:30:00+00:00"/>
    <meta property="og:title" content="Ο Τραμπ παρουσίασε τον ήρωα σκύλο της εξόντωσης του ηγέτη του ISIS - Απόλαυσε χάδια στον Λευκό Οίκο"/>
    <meta property="og:description" content="Τον σκύλο που συμμετείχε στην στρατιωτική επιχείρηση εξόντωσης του Άμπου Μπακρ αλ Μπαγκντάντι παρουσίασε στο Λευκό Οίκο, ο πρόεδρος των ΗΠΑ"/>
  </head>
  <body>
    <article>
      <h1>Ο Τραμπ παρουσίασε τον ήρωα σκύλο της εξόντωσης του ηγέτη του ISIS - Απόλαυσε χάδια στον Λευκό Οίκο</h1>
      <h2>Τον σκύλο που συμμετείχε στην στρατιωτική επιχείρηση εξόντωσης του Άμπου Μπακρ αλ Μπαγκντάντι παρουσίασε στο Λευκό Οίκο, ο πρόεδρος των ΗΠΑ</h2>
      <address><time datetime="2019-11-25T22:30:00+00:00">25 Nov 2019, 22:30</time> by <a rel="author">NEWSROOM</a></address>
      <p>
        <b>Ο πρόεδρος των <a href="https://www.lifo.gr/tags/%CE%97%CE%A0%CE%91">ΗΠΑ</a>, Ντόναλντ Τραμπ, παρουσίασε την Δευτέρα στον Λευκό Οίκο τον σκύλο που συμμετείχε στην στρατιωτική επιχείρηση που οδήγησε στον θάνατο του ηγέτη του Ισλαμικού Κράτους <a href="https://www.lifo.gr/tags/%CE%91%CE%BC%CF%80%CE%BF%CF%8D+%CE%9C%CF%80%CE%B1%CE%BA%CF%81+%CE%91%CE%BB+%CE%9C%CF%80%CE%B1%CE%B3%CE%BA%CE%BD%CF%84%CE%AC%CE%BD%CF%84%CE%B9">Άμπου Μπακρ αλ Μπαγκντάντι</a>.</b>
      </p>
      <p>«Ιδού ο Κόναν, ίσως ο διασημότερος σκύλος του κόσμου» ανέφερε ο Αμερικανός πρόεδρος παρουσιάζοντας το βέλγικο μαλινουά στον Λευκό Οίκο. «Ο Κόναν έκανε φανταστική δουλειά», υπογράμμισε ο Ρεπουμπλικάνος πρόεδρος, παρουσία της συζύγου του Μελάνια και του αντιπροέδρου Μάικ Πενς. «Περάσαμε ωραία μαζί του. Είναι τόσο έξυπνος» είπε ο Αμερικανός Πρόεδρος.</p>
      <figure>
        <img src="https://www.lifo.gr/uploads/image/1571824/trump-skilos-exodosis-isis2.jpg"/>
        <figcaption>EPA</figcaption>
      </figure>
      <p>«Αυτός ο σκύλος είναι απίστευτος, τόσο εξαιρετικός, τόσο έξυπνος», πρόσθεσε, διευκρινίζοντας ότι το μαλινουά παρασημοφορήθηκε «με ένα μετάλλιο και μια πλακέτα».</p>
      <p>Αμέσως μόλις ανακοινώθηκε ο θάνατος του πιο καταζητούμενου τζιχαντιστή του πλανήτη, στις 27 Οκτωβρίου, ο Τραμπ επαίνεσε το έργο αυτού του «φανταστικού» σκύλου. Ο Κόναν είχε ακολουθήσει τον Αλ Μπαγκντάντι μέσα στη σήραγγα όπου έβαλε τέλος στη ζωή του πυροδοτώντας τα εκρηκτικά με τα οποία ήταν ζωσμένος.</p>
      <p>«Ο Κόναν είχε τραυματιστεί βαριά», εξήγησε ο Αμερικανός πρόεδρος. «Πίστευαν ότι δεν θα τα κατάφερνε, όμως ανέρρωσε πολύ γρήγορα», πρόσθεσε.</p>
      <p>Ο Ντόναλντ Τραμπ παρουσίασε τον τετράποδο ήρωα στους δημοσιογράφους έχοντας στο πλευρό του τον αντιπρόεδρο των ΗΠΑ, Μάικ Πενς και την πρώτη κυρία των ΗΠΑ, Μελάνια Τραμπ.</p>
      <figure>
        <img src="https://www.lifo.gr/uploads/image/1571825/trump-skilos-exodosis-isis3.jpg"/>
        <figcaption>EPA</figcaption>
      </figure>
      <p>Κατά τη διάρκεια της παρουσίασης του, ο «Κόναν» φάνηκε να απολαμβάνει τα χάδια του Μάικ Πενς ο οποίος δεν σταμάτησε να τον χαϊδεύει, σε αντίθεση με την Μελάνια Τραμπ η οποία φάνηκε να κρατά κάποια απόσταση.</p>
      <p>Με πληροφορίες από ΑΠΕ-ΜΠΕ / AFP</p>
    </article>
  </body>
</html>