<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/fc-viitorul-a-invins-o-pe-sepsi-sfantu-gheorghe-scor-4-1-in-runda-17-din-liga-1-oaspetii-au-evoluat-in-dubla-inferioritate-numerica-din-minutul-36_1406724.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:38:54+00:00"/>
    <meta property="og:title" content="FC Viitorul a învins-o pe Sepsi Sfântu Gheorghe, scor 4-1, în runda 17 din Liga 1: Oaspeții au evoluat în dublă inferioritate numerică din minutul 36"/>
    <meta property="og:description" content="FC Viitorul a învins-o pe Sepsi Sfântu Gheorghe, luni, la Ovidiu, scor 4-1, în runda cu numărul 17 din Liga 1. Oaspeții au evoluat în dublă..."/>
  </head>
  <body>
    <article>
      <h1>FC Viitorul a învins-o pe Sepsi Sfântu Gheorghe, scor 4-1, în runda 17 din Liga 1: Oaspeții au evoluat în dublă inferioritate numerică din minutul 36</h1>
      <address><time datetime="2019-11-25T22:38:54+00:00">25 Nov 2019, 22:38</time> by <a rel="author">Remus Vlad</a></address>
      <p>FC Viitorul a învins-o pe Sepsi Sfântu Gheorghe, luni, la Ovidiu, scor 4-1, în runda cu numărul 17 din Liga 1. Oaspeții au evoluat în dublă inferioritate numerică din minutul 36, anunță MEDIAFAX.</p>
      <p>FC Viitorul a deschis scorul după doar patru minute, când Virgil Ghiță a reușit primul gol al sezonului în urma unei lovituri cu capul din careu.</p>
      <p>Sepsi a revenit în joc grație reușitei lui Pavol Safranko, din minutul 27. În următoarele 10 minute, covăsnenii au rămas în dublă inferioritate numerică, după eliminările lui Răzvan Tincu și Rachid Bouhenna pentru cumul de cartonașe galbene.</p>
      <p>În partea secundă, Louis Munteanu, Rivaldinho și Cosmin Matei, din penalty, au punctat în minutele 52, 79, respectiv 86 aducând victoria constănțenilor, scor 4-1.</p>
      <p>În urma acestui rezultat, FC Viitorul a revenit pe locul 2, cu 32 de puncte. De partea cealaltă, Sepsi Sfântu Gheorghe, care l-a avut pentru prima dată pe banca tehnică pe Leo Grozavu, a ajuns pe locul 11, cu 16 puncte.</p>
      <p> </p>
    </article>
  </body>
</html>