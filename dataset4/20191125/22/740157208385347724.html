<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/znamy-projekt-budzetu-wojewodztwa-malopolskiego-na-2020-rok,135566.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T22:12:00+00:00"/>
    <meta property="og:title" content="Znamy projekt budżetu województwa małopolskiego na 2020 rok"/>
    <meta property="og:description" content="Dziś (25 listopada) podczas sesji Sejmiku Województwa Małopolskiego odbyło się pierwsze czytanie uchwały budżetowej na 2020 rok."/>
  </head>
  <body>
    <article>
      <h1>Znamy projekt budżetu województwa małopolskiego na 2020 rok</h1>
      <address><time datetime="2019-11-25T22:12:00+00:00">25 Nov 2019, 22:12</time> by <a rel="author">aw  </a></address>
      <h4>Dziś (25 listopada) podczas sesji Sejmiku Województwa Małopolskiego odbyło się pierwsze czytanie uchwały budżetowej na 2020 rok.</h4>
      <hr/>
      <p>To dopiero początek całej procedury przyjęcia budżetu Małopolski na przyszły rok. Teraz przez dwa tygodnie radni będą dokładnie analizować jego treść i wnosić ewentualne poprawki.</p>
      <h3>Założenia budżetowe</h3>
      <p>Główne założenia projektu przedstawił marszałek Witold Kozłowski.- Budżet Województwa Małopolskiego na 2020 rok jest prorozwojowy i proinwestycyjny. Zaplanowane dochody to ponad 1,8 mld złotych, a wydatki to ponad 2 mld złotych - podkreślił marszałek Witold Kozłowski.</p>
      <p>Wśród wydatków w projekcie przyszłorocznego budżetu Małopolski w najważniejszych obszarach marszałek zwracał uwagę na dużą zmianę w stosunku do 1 stycznia 2019 r. w wydatkach na: informatykę (największy wzrost – aż o 29,7 proc.), ochronę zdrowia (wzrost o 27,7 proc.), turystykę i kulturę fizyczną (wzrost o 22,1 proc.), transport i łączność (wzrost o 14,6 proc.), oświatę i wychowanie oraz edukacyjną opiekę wychowawczą (wzrost o 13,2 proc.), kulturę i ochronę dziedzictwa narodowego (11,4 proc).</p>
      <h3>O współpracy województwa z organizacjami pozarządowymi</h3>
      <p>Radni zapoznali się także podczas dzisiejszej sesji z programem współpracy województwa małopolskiego z organizacjami pozarządowymi i innymi podmiotami prowadzącymi działalność pożytku publicznego na 2020 rok. Zakończyły się właśnie konsultacje społeczne tego programu.</p>
      <p>To dokument wyznaczający politykę województwa wobec organizacji pozarządowych na rok 2020, wpisuje się on również w założenia wieloletniego programu współpracy z organizacjami pozarządowymi na lata 2018-2022. Głównym celem Programu jest zwiększanie zaangażowania organizacji pozarządowych i mieszkańców Małopolski w życie publiczne oraz wzmacnianie współpracy międzysektorowej i rozwój społeczeństwa obywatelskiego.</p>
    </article>
  </body>
</html>