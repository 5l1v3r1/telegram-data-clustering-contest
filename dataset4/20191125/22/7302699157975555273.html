<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113195"/>
    <meta property="og:site_name" content="MGR Online"/>
    <meta property="article:published_time" content="2019-11-25T22:31:00+00:00"/>
    <meta property="og:title" content="น้ำมันขึ้น หุ้นสหรัฐฯพุ่ง,ทองลง คาดอเมริกาและจีนใกล้บรรลุข้อตกลงการค้า"/>
    <meta property="og:description" content="วอลล์สตรีทพุ่งแรงในวันจันทร์(25พ.ย.) จากสัญญาณต่างๆที่บางชี้ว่าสหรัฐฯและจีนขยับเข้าใกล้ข้อตกลงพักรบทางการค้า ปัจจัยนี้ฉุดทองคำลงหนัก ส่วนราคาน้ำมันปิดบวกในกรอบแคบๆ ท่ามกลางความคาดหมายโอเปกและพันธมิตรจะขยายกรอบเวลามาตรการลดกำลังผลิ"/>
  </head>
  <body>
    <article>
      <h1>น้ำมันขึ้น หุ้นสหรัฐฯพุ่ง,ทองลง คาดอเมริกาและจีนใกล้บรรลุข้อตกลงการค้า</h1>
      <address><time datetime="2019-11-25T22:31:00+00:00">25 Nov 2019, 22:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011710501.JPEG"/>
      </figure>
      <p><b>รอยเตอร์ - วอลล์สตรีทพุ่งแรงในวันจันทร์(25พ.ย.) จากสัญญาณต่างๆที่บางชี้ว่าสหรัฐฯและจีนขยับเข้าใกล้ข้อตกลงพักรบทางการค้า ปัจจัยนี้ฉุดทองคำลงหนัก ส่วนราคาน้ำมันปิดบวกในกรอบแคบๆ ท่ามกลางความคาดหมายโอเปกและพันธมิตรจะขยายกรอบเวลามาตรการลดกำลังผลิตออกไป</b><br/><br/>ดาวโจนส์ เพิ่มขึ้น 190.85 จุด (0.68 เปอร์เซ็นต์) ปิดที่ 28,066.47 จุด เอสแอนด์พี เพิ่มขึ้น 23.35 จุด (0.75 เปอร์เซ็นต์) ปิดที่ 3,133.64 จุด แนสแดค เพิ่มขึ้น 112.60 จุด (1.32 เปอร์เซ็นต์) ปิดที่ 8,632.49 จุด<br/><br/>โกลบอลไทม์ส พรรคคอมมิวนิสต์จีนในวันจันทร์(25พ.ย.) รายงานว่าปักกิ่งและวอชิงตัน ใกล้มากแล้วที่จะบรรลุข้อตกลงการค้าในเบื้องต้น พร้อมระบุถึงขั้นจีนยังมุ่งมั่นต่อการเดินหน้าเจรจาการค้าเฟส 2 หรือแม้กระทั่งเฟส 3 กับสหรัฐฯ<br/><br/>รายงานข่าวของโกลบอลไทม์ส สวนทางกับความคิดเห็นพวกผู้เชี่ยวชาญทางการค้าและบุคคลใกล้ชิดทำเนียบขาวซึ่งเมื่อสัปดาห์ที่แล้ว บ่งชี้ว่าข้อตกลงการค้าระหว่างสหรัฐฯกับจีนอาจไม่แล้วเสร็จภายในปีนี้ จากเดิมที่คาดหมายไว้ในเดือนพฤศจิกายน เนื่องจากปักกิ่งกดดันให้สหรัฐฯถอนมาตรการรีดภาษีเพิ่มเติม ส่วนทางวอชิงตันก็สวนกลับด้วยข้อเรียกร้องของตนเองเช่นกัน<br/><br/>ขณะเดียวกันรายงานข่าวของโกลบอลไทม์ส ยังมีออกมาหลังจากเมื่อวันเสาร์(23พ.ย.) โรเบิร์ต โอไบรเอน ที่ปรึกษาด้านความมั่นคงแห่งชาติสหรัฐฯ บอกว่าข้อตกลงการค้าเบื้องต้นกับจีนในช่วงสิ้นปียังคงมีความเป็นไปได้<br/><br/>ความคาดหมายในแง่บวกต่อการเจรจาทางการค้าระหว่างจีนกับสหรัฐฯ ผลักนักลงทุนเมินสินทรัพย์เสี่ยงต่ำและฉุดราคาทองคำในวันจันทร์(25พ.ย.) ปิดลบ โดยราคาทองคำตลาดโคเม็กซ์ ลดลง 6.70 ดอลลาร์ ปิดที่ 1,456.90 ดอลลาร์ต่อออนซ์<br/><br/>ส่วนราคาทองคำในวันจันทร์(25พ.ย.) ขยับขึ้น จากความคาดหมายโอเปกและพันธมิตรจะขยายกรอบเวลามาตรการลดกำลังผลิตออกไประหว่างการรประชุมช่วงต้นเดือนหน้า เช่นเดียวกับข่าวคราวความคืบหน้าล่าสุดของการเจรจาทางการค้า<br/><br/>สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนมกราคม เพิ่มขึ้น 24 เซ็นต์ ปิดที่ 58.01 ดอลลาร์ต่อบาร์เรล ส่วนเบรนต์ลอนดอนงวดส่งมอบเดือนมกราคม เพิ่มขึ้น 26 เซ็นต์ ปิดที่ 63.65 ดอลลาร์ต่อบาร์เรล<br/><br/>ตลาดน้ำมันได้แรงหนุนของอุปทานพลังงานที่ลดลงในปีนี้ อันเป็นผลจากความพยายามจำกัดการผลิตของโอเปกและพันธมิตร อย่างไรก็ตามด้วยกำลังผลิตน้ำมันชั้นหินของสหรัฐฯที่เพิ่มขึ้นและอุปสงค์ชะลอตัว ทำให้ราคาน้ำมันไม่อาจดีดตัวขึ้นไปได้มากนัก<br/><br/>ทั้งนี้โอเปกและพันธมิตรมีกำหนดหารือกันที่กรุงเวียนนา ในวันที่ 5-6 ธันวาคม ท่ามกลางความคาดหมายว่าพวกขาจะมีมติขยายกรอบเวลามาตรการลดกำลังผลิตออกไป ท่ามกลางเศรษฐกิจโลกที่อ่อนแอ</p>
    </article>
  </body>
</html>