<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909707"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T20:16:00+00:00"/>
    <meta property="og:title" content="Менда Стоянова: Защо онлайн платформи да не следят спазват ли клиентите им закона?"/>
    <meta property="og:description" content="С предложените текстове през закона за бюджета не променяме закона за туризма, каквито твърдения се появиха. Задължаваме онлайн платформи да проверяват дали техните клиенти спазват закона"/>
  </head>
  <body>
    <article>
      <h1>Менда Стоянова: Защо онлайн платформи да не следят спазват ли клиентите им закона?</h1>
      <address><time datetime="2019-11-25T20:16:00+00:00">25 Nov 2019, 20:16</time> by <a rel="author" href="https://www.24chasa.bg/authors/3584835" target="_blank">Румяна Денчева</a></address>
      <p>С предложените текстове през закона за бюджета не променяме закона за туризма, каквито твърдения се появиха. Задължаваме онлайн платформи да проверяват дали техните клиенти спазват закона. Това заяви председателят на бюджетната комисия Менда Стоянова пред „24 часа“, потърсена за коментар по повод <a href="https://www.24chasa.bg/novini/article/7908677"><b>внесени от нея и от зам. председателят на парламента Валери Симеонов предложения между двете четения на закона за бюджета.</b></a></p>
      <p>„И в момента всеки, който има апартамент, къща, вила или стая, които иска да отдава на туристи е длъжен, според действащия закон за туризма, да се обяви в общината и да получи съответната категоризация чрез брой звезди. Така потребителите на услугата ще знаят на какво ниво е тя и интересите им са гарантирани. Да, но много собственици в момента го правят, повечето заобикалят закона. Затова, с внесения текст задължаваме онлайн платформите, през които се продава тази услуга, да контролират клиентите си дали спазват закона. Те се явяват крайните продавачи на услугата и биха могли да го правят. Предвидили сме и глоби, ако изискването не се спазва, а при повторни нарушения, сайтовете ще бъдат затваряни. Защо един физически магазин или друг обект може да бъде затварян от данъчните, а онлайн платформите, които действат като онлайн магазини да не може да бъдат затваряни?</p>
      <p>А защо сега, между две четения и защо през закона за бюджета? Защото преди да приемем окончателно разчетите за приходите и разходите догодина се опитваме да затворим всички вратички през които изтичат приходи. Това е една такава вратичка, която трябва да бъде затворена. Ако успеем, ще е в интерес на общините, тъй като приходите от туристическия данък остават при тях. А тъй като за в бъдеще все повече услуги и продукти ще се предлагат онлайн, отговорността на онлайн платформите ще расте и изискванията към тях – също. Което означава и санкции за онези, които не спазват правилата“.</p>
    </article>
  </body>
</html>