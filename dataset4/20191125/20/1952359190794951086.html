<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04737077"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T20:19:00+00:00"/>
    <meta property="og:title" content="Politie arresteert verdachte (18) na bedreigingen aan adres Universiteit Antwerpen"/>
    <meta property="og:description" content="In Antwerpen is een 18-jarige opgepakt in het onderzoek naar bedreigingen aan het adres van de Universiteit Antwerpen. Dat meldt de lokale politie. Maandag..."/>
  </head>
  <body>
    <article>
      <h1>Politie arresteert verdachte (18) na bedreigingen aan adres Universiteit Antwerpen</h1>
      <address>
        <time datetime="2019-11-25T20:19:00+00:00">25 Nov 2019, 20:19</time>
      </address>
      <p>
        <b>In Antwerpen is een 18-jarige opgepakt in het onderzoek naar bedreigingen aan het adres van de Universiteit Antwerpen. Dat meldt de lokale politie. Maandagmiddag werden de lessen een tijdlang geschorst en aanwezige leerlingen mochten de betrokken campussen niet verlaten.</b>
      </p>
      <p>Maandagochtend lanceerde iemand een Snapchat-bericht over een gewapende man die zou willen toeslaan. In het bericht wordt de Universiteit Antwerpen niet letterlijk vernoemd, maar het bericht werd wel namens een zogezegde student geneeskunde naar de helpdesk van de universiteit gestuurd. Daarop werd de politie ingeschakeld. Die melden nu dat ze het voertuig van de verdachte hebben kunnen onderscheppen op Linkeroever omstreeks 19 uur.</p>
      <p>Wie de verdachte precies is, wordt niet bekendgemaakt. Het zou om een 18-jarige gaan. Volgens de politie kon hij zonder incidenten worden gearresteerd. Hij zal worden verhoord en voor de onderzoeksrechter geleid.</p>
      <related>
        <a href="https://www.nieuwsblad.be/cnt/dmf20191125_04736549"/>
      </related>
      <p>De politie kwam na de melding van een mogelijk gewapende aanval ter plaatse op de Campus Drie Eiken in Wilrijk, aanvankelijk om iedereen daar gerust te stellen. Later werd toch tot extra veiligheidsmaatregelen overgegaan. Op een groot deel van de campussen van de UAntwerpen moesten de aanwezigen binnen blijven en werd niemand meer op het terrein gelaten. Omstreeks 16.30 uur mocht iedereen dan toch de gebouwen verlaten onder politiebegeleiding.</p>
      <p>Het onderzoek naar de herkomst van de bedreigingen leidde uiteindelijk tot een arrestatie van de verdachte. De politie laat nog weten dat wat haar betreft de lessen aan de universiteit dinsdag kunnen hervatten.</p>
      <figure>
        <iframe data-src="https://twitter.com/PZAntwerpen/status/1199057976356724742?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>