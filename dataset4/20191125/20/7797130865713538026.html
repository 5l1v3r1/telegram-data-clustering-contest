<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Lifestyle/a546954/Istrazivanje-Zivimo-u-neispavanom-drustvu-na-posao-ne-bi-trebalo-pre-10-sati.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T20:15:00+00:00"/>
    <meta property="og:title" content="Istraživanje: Živimo u neispavanom društvu, na posao ne bi trebalo pre 10 sati"/>
    <meta property="og:description" content="Da bi bili više produktivni i manje skloni alkoholu, radnici na posao ne bi trebalo da dolaze pre 10, a studenti na..."/>
  </head>
  <body>
    <article>
      <h1>Istraživanje: Živimo u neispavanom društvu, na posao ne bi trebalo pre 10 sati</h1>
      <address>
        <time datetime="2019-11-25T20:15:00+00:00">25 Nov 2019, 20:15</time>
      </address>
      <p>Da bi bili više produktivni i manje skloni alkoholu, radnici na posao ne bi trebalo da dolaze pre 10, a studenti na nastavu pre 11 sati, upozoravaju naučnici sa Univerziteta Oksford.</p>
      <p>Forsiranje radnika mlađih od 55 godina da dolaze na posao pre 10 sati je kontraproduktivno. Radnici su umorni, imunitet im je slabiji te su skloniji bolestima i pod većim su stresom.</p>
      <p>To vodi slabijoj memoriji i manjku pažnje, a može završiti alkoholizmom ili uzimanjem droga, tvrde naučnici sa Oksforda, a prenose <b><a href="https://www.24sata.hr/lifestyle/radnici-ne-bi-trebali-dolaziti-na-posao-prije-10-sati-evo-zasto-661278">24sata</a>.</b></p>
      <p>"Njihova tela su iscrpljena zbog neispavanosti, a to itekako utiče na produktivnost. Nakon 55. godine ljudi trebaju manje sna, ali do tad bi trebalo s poslom počinjati u 10 sati da bi bili puni radnog elana i produktivnosti. Radni dan kasnije bi trebalo da počinje i učenicima i studentima. Starija deca u školu ne bi trebalo da idu pre 11 sati", objašnjava dr Pol Keli, naučnik sa Oksforda.</p>
      <p>Studije pokazuju da se prosečan školarac starosti od deset godina ne može kvalitetno usredsrediti na nastavu pre 8.30, a srednjoškolci stari 16 godina pre 10 sati.</p>
      <p>Za studente je najbolje vreme za nastavu i učenje nakon 11 sati. Tada bi bolje učili i bilo bi manje problema u njihovom ponašanju jer bi bili odmorniji.</p>
      <p>"Živimo u neispavanom društvu. Ne možemo promeniti naš 24-satni bioritam. Ne možemo jednostavno naučiti da ustajemo u određeno vreme. Naše telo živi u harmoniji sa suncem, nedostatak sna je mučenje, a to rade i u bolnicama. Društvo bi moralo uskladiti početak posla i škola s prirodnim ljudskim satom jer ovako kod radnika, učenika i studenata dolazi do zdravstvenih i psihičkih problema", dodaje naučnik, prenosi Daily Mail.</p>
    </article>
  </body>
</html>