<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tyvene-slar-til---dette-er-borte/71859610"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T20:30:22+00:00"/>
    <meta property="og:title" content="Tyvene slår til - dette er borte"/>
    <meta property="og:description" content="Politiet har frigitt overvåkningsvideo fra det «uvurderlige» kunstbrekket i Dresden."/>
  </head>
  <body>
    <article>
      <h1>Tyvene slår til - dette er borte</h1>
      <h2>Politiet har frigitt overvåkningsvideo fra det «uvurderlige» kunstbrekket i Dresden.</h2>
      <address><time datetime="2019-11-25T20:30:22+00:00">25 Nov 2019, 20:30</time> by <a rel="author">Jesper Nordahl Finsveen</a></address>
      <p>I de mørke morgentimene mandag gjennomførte minst to tyver <a href="https://www.dagbladet.no/nyheter/spektakulaert-kunsttyveri-skatter-for-milliarder-borte/71858025">et kunstbrekk i Dresden som har sjokkert Tyskland</a> og kunstverdenen for øvrig.</p>
      <p>
        <b>Tyveriet blir beskrevet som det største av sitt slag siden krigen, og fant sted i Det grønne hvelvet ved renessanseslottet i Dresden.</b>
      </p>
      <p>Museet huser rundt 4000 dyrebare gjenstander laget av diamanter, elfenben, gull, sølv og juveler, ifølge NTB.</p>
      <p>Gjenstandene som ble stjålet, blir beskrevet som «uvurderlige».</p>
      <h3>Slår med øks</h3>
      <p>Mandag kveld friga politiet overvåkningsbilder fra Det grønne hvelvet. De viser hvordan to menn med lommelykter går over det flislagte golvet og målrettet mot en glassmonter.</p>
      <p>Videre begynner den ene mannen å hamre mot monteren med det som skal være ei øks, <a href="https://www.saechsische.de/dresden-einbruch-im-gruenen-gewoelbe-staatliche-kunstsammlungen-skd-5143537.html">ifølge den tyske avisa Sächsische</a>.</p>
      <p>I denne monteren var det tre gjenstander museet nå bekrefter er blant gjenstandene som ble borttatt:</p>
      <p>
        <b>Et sverd med tilhørende slire, en brosje med diamanter og et halskjede bestående av diamanter og andre juveler.</b>
      </p>
      <p>Tidligere mandag beskrev den <a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html?fbclid=IwAR2dT-kfKtzoFJWoGdV1tKmkQiICVOwPrXuDAihNyp4UcbPa6Cr93yk04TI">tyske avisa Bild</a> de to mennene på videoen som «påfallende små». Politiet har på sin side ikke gått ut med noen beskrivelse av mennene.</p>
      <p>Hvorvidt det var flere gjerningspersoner enn de to tyvene på videoen, er uklart.</p>
      <figure>
        <img src="https://dbstatic.no/71859658.jpg?imageId=71859658&amp;width=1024&amp;height=615"/>
        <figcaption><b>STJÅLET:</b> Et sverd med tilhørende slire, en brosje med diamanter og et halskjede bestående av diamanter og andre juveler. Foto: Det grønne hvelvet Vis mer</figcaption>
      </figure>
      <h3>Frykter sabotasje</h3>
      <p>Rundt klokka 05.00 mandag morgen skal brannvesenet i Dresden ha blitt kalt ut til en brann i en transformator like i nærheten av museet.</p>
      <p>Brannen kan ha sabotert museets alarmer.</p>
      <p>Selskapet som har ansvaret for strømforsyningen i byen sier, <a href="https://www.theguardian.com/world/2019/nov/25/thieves-steal-priceless-treasures-dresden-green-vault-museum">ifølge avisa Welt</a>, at de måtte skru av strømmen i hele området etter transformatorbrannen.</p>
      <p>
        <b>Hvor store verdier smykkene og kunsten vil utgjøre for tyvene, hvis de kommer seg unna politiets etterforskere, er uklart.</b>
      </p>
      <p>- Det er egentlig ikke et marked for kunstverk som dette, sier kunstdetektiv Amelie Ebbinghaus til Welt.</p>
      <p>Hun får støtte av nederlandske Arthur Brand, <a href="https://www.theguardian.com/world/2019/nov/25/thieves-steal-priceless-treasures-dresden-green-vault-museum">ifølge The Guardian</a>.</p>
      <p>- Men det andre og verste scenarioet er at dette er profesjonelle tyver som vil ha gjenstandene for deres materielle verdi, altså det nedsmeltede gullet og sølvet, som vil ta ut diamantene og selge dem separat, sier Brand.</p>
      <p>Kunstsamlingen ble etablert av Friedrich August I, kjent som <a href="https://no.wikipedia.org/wiki/August_II_av_Polen">August den sterke</a>, som var <a href="https://snl.no/kurfyrste">kurfyrste</a> i Sachsen i 1694 til 1733.</p>
      <h3>- Tok seg inn vindu</h3>
      <p>Tyvene har trolig kommet seg inn i museet gjennom et vindu. Tyvene fjernet et gitter rundt vinduet før de tok seg inn, opplyser politisjef Volker Lange.</p>
      <p>Førsteetasjen på museet inneholder den historiske samlingen, som er den mest verdifulle delen av museet.</p>
      <p>Slottet i Dresden fikk store skader under andre verdenskrig, og Det grønne hvelvet var stengt i årtier fram til det ble åpnet i 2006, skriver NTB.</p>
      <p>Politiet skal ha vært på stedet tre minutter etter at alarmen i museet gikk. Det er uklart om alarmen gikk da tyvene tok seg inn, eller om dette skjedde seinere, siden strømmen var slått ut i området.</p>
      <p>En brennende bil ble funnet i Dresden tidlig mandag. Dette kan ha vært fluktkjøretøyet gjerningsmennene brukte, fortalte politiet på pressekonferansen mandag.</p>
      <h3>Egen gruppe</h3>
      <p>Innenriksminister i delstaten Sachsen, Roland Wöller, beskriver sjokkbrekket som en forferdelig dag.</p>
      <p>- Dette er en bitter dag for Sachsens kulturelle arv. Tyvene stjal kulturelle skatter det ikke er mulig å verdisette, sa Wöller.</p>
      <p>
        <b>Han fortalte samtidig at en egen gruppe med etterforskere nå er dannet for å etterforske saken.</b>
      </p>
      <p>- Vi vil gjøre alt i vår makt ikke bare for å få de kulturelle skattene tilbake, men også for å pågripe de ansvarlige, sa innenriksministeren.</p>
    </article>
  </body>
</html>