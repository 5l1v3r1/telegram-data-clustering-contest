<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/grcki-parlament-usvojio-izmene-ustava/"/>
    <meta property="og:site_name" content="Krstarica"/>
    <meta property="article:published_time" content="2019-11-25T20:05:00+00:00"/>
    <meta property="og:title" content="Grčki parlament usvojio izmene Ustava"/>
    <meta property="og:description" content="ATINA - Grčki parlament usvojio je večeras devet glavnih ustavnih amandmana kojima se, pored ostalog, dozvoljava građanima u dijaspori da glasaju u mestu"/>
  </head>
  <body>
    <article>
      <h1>Grčki parlament usvojio izmene Ustava</h1>
      <address><time datetime="2019-11-25T20:05:00+00:00">25 Nov 2019, 20:05</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521531-750x430.jpg"/>
        <figcaption>Foto: Tanjug/Flickr, ilustracija</figcaption>
      </figure>
      <p>ATINA – Grčki parlament usvojio je večeras devet glavnih ustavnih amandmana kojima se, pored ostalog, dozvoljava građanima u dijaspori da glasaju u mestu prebivališta, parlament neće biti raspušten u slučaju da ne izabere predsednika, a ukida se imunitet ministrima koji se suočavaju sa krivičnim gonjenjem.</p>
      <p>Još jedan usvojeni amandman garantuje minimalan prihod porodicama, kako bi bili obezbeđeni „dostojanstveni životni uslovi za sve građane“.</p>
      <p>Novim amandmanima je predviđeno da poslanici više nemaju imunitet od gonjenja zbog krivičnih dela, već samo za poslanicke aktivnosti.</p>
      <p>Predviđeno je i da članovi nezavisnih organa budu birani većinom od tri četvrtine na predsedničkoj konferenciji, telu koje ima zadatak da ih imenuje, umesto dosadašnje većine od četriri petine.</p>
      <p>Grčkim Ustavom prvi put će biti omogućeno građanima da parlamentu podnesu do dva predloga zakona na razmatranje, ako bude sakupljeno najmanje 500.000 potpisa, prenosi portal Ekatimerini.</p>
      <p>Ti zakoni, međutim, ne mogu da se odnose na pitanja iz oblasti fiskalne i spoljne politike i odbrane.</p>
      <p>Ukupno 49 amandmana, koje su predložile sve partije, odnose se na 28 članova Ustava Grčke.</p>
      <p>Izmene Ustava inicirala je prethodna vlada predvođena levičarskom Sirizom 2018. godine, a one su uključivale predlog da se grčka država odvoji od crkve, što je odbila sada vladajuća Nova demokratija.</p>
      <p>S druge strane, Nova demokratija je tražila da se izmeni član 16 Ustava, kojim se zabranju privatni univerziteti, ali je taj predlog blokirala Siriza.</p>
      <p>Ovo je bio četvrti pokušaj da se izmeni Ustav Grčke, nakon 1975. godine kada je na snagu stupio prvi Ustav iz post-diktatorskog vremena.</p>
      <p>(Tanjug)</p>
    </article>
  </body>
</html>