<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/new-york-times-i-katsada-tis-merkel-ston-makron-kourastika-na-mazevo-ta-komatia"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T20:27:00+00:00"/>
    <meta property="og:title" content="New York Times: Η «κατσάδα» της Μέρκελ στον Μακρόν: «Κουράστηκα να μαζεύω τα κομμάτια»"/>
    <meta property="og:description" content="Η Ανγκελα Μέρκελ ξέσπασε στον Εμανουέλ Μακρόν κατά τη διάρκεια του πρόσφατου δείπνου τους, λένε οι New York Times, ωστόσο, το Βερολίνο απαντά ότι η καγκελάριος θυμάται οργή και παράπονα σε αυτή τη συνάντηση."/>
  </head>
  <body>
    <article>
      <h1>New York Times: Η «κατσάδα» της Μέρκελ στον Μακρόν: «Κουράστηκα να μαζεύω τα κομμάτια»</h1>
      <address>
        <time datetime="2019-11-25T20:27:00+00:00">25 Nov 2019, 20:27</time>
      </address>
      <p>Η Ανγκελα Μέρκελ ξέσπασε στον Εμανουέλ Μακρόν κατά τη διάρκεια του πρόσφατου δείπνου τους, λένε οι New York Times, ωστόσο, το Βερολίνο απαντά ότι η καγκελάριος θυμάται οργή και παράπονα σε αυτή τη συνάντηση.</p>
      <p>«Κουράστηκα να μαζεύω τα κομμάτια. Ξανά και ξανά, πρέπει να ξανακολλήσω τις πορσελάνες που έσπασες, ώστε να μπορούμε μετά να καθίσουμε και να πιούμε μαζί το τσάι μας», φέρεται να είπε η κυρία Μέρκελ στον κ. Μακρόν σύμφωνα με την αμερικανική εφημερίδα.</p>
      <p>Οπως αναφέρει στο ρεπορτάζ, αφορμή για το ξέσπασμα της Γερμανίδας καγκελαρίου, στάθηκε η δήλωση του Γάλλου προέδρου περί «εγκεφαλικά νεκρού» ΝΑΤΟ όσο και στην στάση του στο Ευρωπαϊκό Συμβούλιο, κατά του ορισμού ημερομηνίας έναρξης ενταξιακών διαπραγματεύσεων της Ευρωπαϊκής Ένωσης με την Αλβανία και την Βόρεια Μακεδονία.</p>
      <p>Η Γερμανίδα καγκελάριος μάλιστα φέρεται να κατηγόρησε τον Γάλλο πρόεδρο ότι του αρέσει η πολιτική του ταραχοποιού.</p>
      <p>Ο έντονος διάλογος φέρεται να έγινε κατά την διάρκεια του δείπνου που παρέθεσε προς τιμήν του ο Ομοσπονδιακός Πρόεδρος Φρανκ-Βάλτερ Σταϊνμάιερ για την επέτειο των 30 ετών από την Πτώση του Τείχους του Βερολίνου.</p>
      <p>
        <b>Η απάντηση του Βερολίνου</b>
      </p>
      <p>Η Καγκελάριος δεν θυμάται τίποτα περί παραπόνων, οργής ή αντιπαράθεσης, αλλά μόνο μια υπέροχη παρέα που συζητούσε για τα γεγονότα που οδήγησαν στην επανένωση της Γερμανίας και για την προσπάθεια Γερμανίας και Γαλλίας να βρίσκουν πάντα από κοινού λύσεις, ακόμη και όταν έχουν διαφορετικές προσεγγίσεις, δήλωσε ο κυβερνητικός εκπρόσωπος Στέφεν Ζάιμπερτ, απαντώντας σε αλλεπάλληλες ερωτήσεις σχετικά με το δημοσίευμα των New York Times.</p>
    </article>
  </body>
</html>