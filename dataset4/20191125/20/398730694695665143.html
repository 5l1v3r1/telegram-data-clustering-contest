<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/vald-och-tankekontroll-ar-den-kinesiska-diktaturens-verktyg/"/>
    <meta property="og:site_name" content="DN.SE"/>
    <meta property="article:published_time" content="2019-11-25T20:35:55+00:00"/>
    <meta property="og:title" content="Våld och tankekontroll är den kinesiska diktaturens verktyg"/>
    <meta property="og:description" content="Att sätta människor i läger och med våld och hot försöka tvinga fram kärlek till den kinesiska staten är en brutalitet med maoistiska drag."/>
  </head>
  <body>
    <article>
      <h1>Våld och tankekontroll är den kinesiska diktaturens verktyg</h1>
      <address><time datetime="2019-11-25T20:35:55+00:00">25 Nov 2019, 20:35</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 26/11 2019. Att sätta människor i läger och med våld och hot försöka tvinga fram kärlek till den kinesiska staten är en brutalitet med maoistiska drag. Diktaturens barbari behöver bemötas.</b>
      </p>
      <p>Det är en nymaoistisk mardröm som framkommer i de läckta dokument och uppgifter från Kina och Xinjiangprovinsen som nu publicerats genom internationellt samarbetande journalister (<a href="https://www.svt.se/nyheter/utrikes/lackta-dokument-avslojar-kinas-interneringslager">SVT 24/11</a>).</p>
      <p>Den muslimska befolkningen tvingas lära sig kinesiska och partilojala propagandafraser och idka personlighetsförändrande ”självreflektion”, berättar Sayragul Sauytbay som varit internerad i ett av lägren innan hon lyckades fly till Sverige. En term och praktik misstänkt lik den ”självkritik” som på 1970-talet ordinerades för att skapa renlärigt maoistiska själar under kulturrevolutionen, och som blev kulmen på en förljugen personkult kring Mao Zedong, diktatorn med fler liv än någon annan statsledare på sitt samvete. De ska helt enkelt genom inlåsning i läger, förhör, övergrepp och tortyr förmås att älska den kinesiska staten.</p>
      <p><b>Detta är de</b> <a href="https://www.svt.se/nyheter/utrikes/lacka-avslojar-visa-ingen-barmhartighet">”diktaturens verktyg”</a> som Kinas nuvarande premiärminister Xi Jinping i allt högre utsträckning valt att lita till – våld och hot. Men senare tids händelser i och omkring Kina demonstrerar med all tydlighet att rädslan går åt båda hållen. Kommunistpartiet må hålla makten över landet i ett järngrepp, och styret under Xi Jinping har i snabb takt blivit tilltagande nationalistiskt, auktoritärt och brutalt. Samtidigt blir makthavarna bara räddare för folket de vill styra.</p>
      <blockquote>De ska helt enkelt genom inlåsning i läger, förhör, övergrepp och tortyr förmås att älska den kinesiska staten.</blockquote>
      <p>Kina lägger <a href="https://asia.nikkei.com/Spotlight/China-People-s-Congress-2018/China-spending-puts-domestic-security-ahead-of-defense">enorma och växande summor</a> på att kontrollera sin egen befolkning. Utgifterna har på detta område mer än tredubblats bara sedan 2007 för landet som helhet, och för Xinjiangprovinsen har kostnaderna under samma period mer än tiodubblats. Det kostar att hålla mer än en miljon människor inlåsta i interneringsläger.</p>
      <p>Reaktionerna på det brutala styret blir också allt tydligare. I Hongkong har befolkningen i helgens val tydligt uttryckt sin vilja att själva styra sin tillvaro, och allt fler ser sig som Hongkongbor snarare än som kineser. En liknande utveckling kan skönjas i den kinesiska demokratin på Taiwan, där en majoritet identifierar sig som taiwaneser och stödet ökar för ett bibehållet eller ökat oberoende från Fastlandskina.</p>
      <p>På fastlandet vet vi mindre om vad folk anser då de inte tillåts fria val och fri opinionsbildning, men de skenande kostnaderna för att hålla den egna befolkningen på mattan är en indikator.</p>
      <blockquote>I länder där vi är fria att uttrycka vad vi känner och tänker är det dags att ta bladet från munnen om det kinesiska förtrycket i allmänhet och interneringslägren i synnerhet.</blockquote>
      <p>I länder där vi är fria att uttrycka vad vi känner och tänker är det dags att ta bladet från munnen om det kinesiska förtrycket i allmänhet och interneringslägren i synnerhet. Så här behandlar man helt enkelt inte människor. Företag och makthavare som är inblandade i styret av lägren, eller tjänar på tvångsarbetet som förekommer, <a href="https://www.scmp.com/news/china/politics/article/2173196/china-may-face-us-sanctions-over-uygur-camps-xinjiang">riskerar amerikanska sanktioner</a>. EU bör överväga något liknande.</p>
      <p>När affärsverksamhet ger tillgång till säkerhetspolitiskt känslig information eller samhällsviktig infrastruktur finns även andra skäl att överväga restriktioner för kinesiska företag.</p>
      <p><b>Den kinesiska diktaturens</b> maktambitioner är nämligen en global angelägenhet. Förläggaren Gui Minhai kidnappades och sitter fängslad i Kina, trots sitt svenska medborgarskap. I Australien har <a href="https://www.theguardian.com/australia-news/2019/nov/23/defecting-chinese-spy-who-revealed-espionage-in-australia-has-legitimate-claim-for-asylum-labor-says">i helgen</a> Wang ”William” Liqiang, en avhoppad kinesisk spion, avslöjat hur den kinesiska statens spioner infiltrerat medierna i Hongkong, manipulerat taiwanesiska val och försökt att ta kontroll även över den australiensiska politiken, samt att kinesiska företag är behjälpliga i dessa operationer.</p>
      <p>Liqiang berättar att infiltrationen sker i alla länder på områden som militär säkerhet och affärer. Det finns anledning att ta hans varningsord på allvar.</p>
    </article>
  </body>
</html>