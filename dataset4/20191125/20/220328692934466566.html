<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-razgovarya-s-shefove-na-google-i-facebook-407625.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T20:16:00+00:00"/>
    <meta property="og:title" content="Борисов разговаря с шефове на Google и Facebook"/>
    <meta property="og:description" content="Участва в бизнес-среща по покана на Търговската камара на САЩ – AmCham и Американската търговска камара в България"/>
  </head>
  <body>
    <article>
      <h1>Борисов разговаря с шефове на Google и Facebook</h1>
      <address><time datetime="2019-11-25T20:16:00+00:00">25 Nov 2019, 20:16</time> by <a rel="author">Стандарт</a></address>
      <p>Срещи с  шефове на Google, Facebook и General Electric ще има премиерът Бойко Борисов след разговора си на 4 очи с американския президент Доналд Тръмп, който започва в 21 ч. българско време.</p>
      <p>Борисов ще се срещне още<b> с </b>ръководителите на водещите американските компании AT&amp;T, AES, Citibank, IBM, , Merck, MetLife, Motorola Solutions, UPS. Премиерът е на официално държавно посещение във Вашингтон.</p>
      <p>След разговора си с Тръмп в Белия дом Борисов ще се включи в бизнес-среща по покана на Търговската камара на САЩ – AmCham и Американската търговска камара в България. На нея ще се обсъдят въпроси от взаимен икономически интерес, бизнес климата у нас, както и възможностите за нови американски инвестиции в България, уточниха от прессофиса на Американската търговска камара на САЩ, съобщи Епицентър.бг. Сградата на Търговската камара на САЩ е разположена срещу Белия дом.</p>
      <p>Срещата в AmCham бе анонсирана и от Н.Пр. Посланикът на САЩ у нас Херо Мустафа, която съобщи, че от Вашингтон имат готовност да изпратят екип от енергийни експерти, които да помогнат за развитието на България като енергиен център на Балканите. Експертите ще посетят АЕЦ "Козлодуй" и "Белене", както и хранилищата за газ в страната. General Electric са най-големият производител на турбини в света и от там вече заявиха интерес към АЕЦ "Белене" с евентуално участие в реализацията на проекта като инженер и доставчик на турбините.</p>
      <p>Във форума ще участват и президентът на AmCham Оливие Маркет и изпълнителният й директор Петър Т. Иванов. Българският министър-председател ще бъде посрещнат от Майрън Брилиънт, изпълнителен вицепрезидент по международните въпроси на Търговската камара на САЩ, както и от Марджъри Чоринс, старши вицепрезидент по европейските въпроси на Камарата. Търговската камара на САЩ е най-влиятелната бизнес-организация в страната с над 3 милиона компании-членове.</p>
      <p>Делегацията от Американската търговска камара ще представи опита на американския бизнес в България, значението на инвестициите от САЩ и тяхната важност както за заинтересованите страни, така и за местната икономика.</p>
      <p>Преките чуждестранни инвестиции показват въздействието на американската икономика върху инвестициите от България в САЩ. В числово изражение данните са следните: общият обем на ПЧИ от САЩ за 2017 г. е в размер на 848 милиона щатски долара, съобщи още Епицентър.бг. За същия период български компании са инвестирали 28 милиона щ.д. в САЩ. Продажбите на чуждестранни компании по предварителни данни от САЩ в България са за около 2,4 милиарда долара за 2017 г.</p>
      <p>Износът на стоки от България към САЩ също показва положителна тенденция. Изнесли сме стоки за близо 659 милиона щ.д., и сме внесли от САЩ стоки за едва 382 милиона щ.д.</p>
      <p>Като любопитна подробност е и фактът, че България изнася едва 1.5% от общия обем стоки от ЕС към САЩ в рамките на директния износ, но ако се приспадне вътрешно-европейските вериги на доставката, тогава този обем се почти утроява до 4% от всички български стоки изнасяни за САЩ, показват данните на AmCham. Подобна е е и със САЩ: директният износ от САЩ за България е 0.8% от общия обем стоки за България, а когато се отчете и износа през трети страни от ВС, тогава обемите нарастват до 2.1%.</p>
      <p> </p>
    </article>
  </body>
</html>