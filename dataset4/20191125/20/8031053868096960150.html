<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%bf%ce%ba%ce%b1%cf%81%ce%b9%cf%83%cf%84%ce%b9%ce%ba%ce%ad%cf%82-%cf%80%ce%b5%cf%81%ce%b9%ce%b3%cf%81%ce%b1%cf%86%ce%ad%cf%82-%cf%83%cf%84%ce%b7-%ce%b4%ce%af%ce%ba%ce%b7-%ce%b7%ce%b8%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T20:31:54+00:00"/>
    <meta property="og:title" content="Σοκαριστικές περιγραφές στη δίκη ηθοποιού για βιασμό ταξιτζή: «Είμαι στρέιτ, καθαρό αρσενικό»"/>
    <meta property="og:description" content="Με εντάσεις, κλάματα, αντεγκλήσεις και σοκαριστικές περιγραφές άρχισε ενώπιον του Μικτού Ορκωτού Δικαστηρίου της Αθήνας η δίκη για τον φερόμενο βιασμό οδηγού ταξί, από τον ηθοποιό Γ. Κ."/>
  </head>
  <body>
    <article>
      <h1>Σοκαριστικές περιγραφές στη δίκη ηθοποιού για βιασμό ταξιτζή: «Είμαι στρέιτ, καθαρό αρσενικό»</h1>
      <address>
        <time datetime="2019-11-25T20:31:54+00:00">25 Nov 2019, 20:31</time>
      </address>
      <p>
        <b>Με εντάσεις, κλάματα, αντεγκλήσεις και σοκαριστικές περιγραφές άρχισε ενώπιον του Μικτού Ορκωτού Δικαστηρίου της Αθήνας η δίκη για τον φερόμενο βιασμό οδηγού ταξί, από τον ηθοποιό Γ. Κ.</b>
      </p>
      <p>Ο 30χρονος ηθοποιός κατηγορείται για βιασμό αλλά και για προμήθεια και κατοχή ναρκωτικών ουσιών. Ο ίδιος σε σύντομη τοποθέτησή του σήμερα στο δικαστήριο αρνήθηκε την κατηγορία του βιασμού, όπως έχει κάνει εξαρχής και αποδέχθηκε μόνο το αδίκημα της προμήθειας και κατοχής ναρκωτικών για δική του χρήση.</p>
      <p>Στη συνέχεια, παρακολουθούσε την ακροαματική διαδικασία με προσοχή και κράταγε όλη την ώρα σημειώσεις. Στο πλευρό του 30χρονου ως μάρτυρες υπεράσπισης βρέθηκαν μεταξύ άλλων, ο ηθοποιός Σπ. Μπιμπίλας και ο Γρηγόρης Βαλιανάτος.</p>
      <h3>«Ο κατηγορούμενος βρέθηκε ξάπλα στο δεξί μου στήθος»</h3>
      <p>Η δίκη συνεχίστηκε με την κατάθεση του 28χρονου οδηγού ταξί, ο οποίος φέρεται να βιάσθηκε από τον Γ. Κ., πριν από ένα περίπου χρόνο σε απόμερη περιοχή της Αθήνας.</p>
      <p>Ειδικότερα, ανεβαίνοντας στο βήμα ο νεαρός, πρώην σήμερα, αυτοκινητιστής περιέγραψε τη δική του εκδοχή για όλα όσα βίωσε από το απόγευμα της 13ης Νοιμεβρίου του 2018, όταν δέχθηκε κλήση από τον ηθοποιό μέσω γνωστής εφαρμογής για να τον παραλάβει από το κέντρο της Αθήνας.</p>
      <p>Ο 28χρονος ανέφερε στην κατάθεσή του ότι ο ηθοποιός, κατά τη διάρκεια της διαδρομής του έκανε ερωτήσεις για τις σεξουαλικές του προτιμήσεις, τις οποίες ο ίδιος προσπαθούσε να αποφύγει.</p>
      <p>Λίγα λεπτά αργότερα, σύμφωνα με το νεαρό άνδρα, ο ηθοποιός του ζήτησε να σταματήσουν σε ένα ταχυφαγείο, με τον ίδιο να συναινεί διότι, όπως είπε, ήθελε να πάει στην τουαλέτα και να φάει κάτι.</p>
      <p>«Βγήκα από την τουαλέτα και μου πρότεινε να με κεράσει κάτι, αφού θα έτρωγε ο ίδιος. Σκέφτηκα ότι καλή τη καρδία με κερνάει και εγώ δεν θα χρεώσω την αναμονή. Μου έχει ξανασυμβεί τέτοια περίπτωση», είπε ο 28χρονος.</p>
      <p>Αφού ξεκίνησαν ξανά την διαδρομή, σύμφωνα πάντα με τον 28χρονο, ο κατηγορούμενος του ζήτησε να κάνει μια ακόμη στάση έξω από κατάστημα sex shop και πάλι στο κέντρο της Αθήνας. Κατά τον ίδιο, εκεί ο ηθοποιός έκανε αγορές καθώς κρατούσε μια σακούλα στα χέρια του επιστρέφοντας στο ταξί. Ακολούθως, ο 28χρονος ανέφερε πως συνέχισαν τη διαδρομή τους χωρίς ο ίδιος να γνωρίζει τον τελικό προορισμό της διαδρομής.</p>
      <p>Στη συνέχεια της κατάθεσή του ο πρώην οδηγός ταξί υποστήριξε ότι άρχισε να μην αισθάνεται καλά, υπονοώντας ότι ο κατηγορούμενος έριξε κάποιο ναρκωτικό στον καφέ που είχε μέσα στο ταξί.</p>
      <p>Ανάφερε χαρακτηριστικά στην κατάθεσή του στο δικαστήριο: «Νόμιζα ότι ήμουν κουρασμένος. Δεν μπορούσα να φανταστώ ότι θα είχε ρίξει χυμούς της ζούγκλας και δεν ξέρω κι εγώ τι άλλο… Ξυπνώντας είχα την αίσθηση ότι έπρεπε να κάνω την ανάγκη μου. Ο κατηγορούμενος είναι ξάπλα στο δεξί μου στήθος, αισθησιακά μου τσίμπαγε τη ρώγα και είχα ξεκούμπωτο πουκάμισο και παντελόνι. Φάνηκε να το ευχαριστιέται. Του είπα ως εδώ φτάνει. Θέλω να πάω σπίτι μου. Πες μου που θέλεις να σε πάω….».</p>
      <figure>
        <img src="https://www.pentapostagma.gr/wp-content/uploads/2019/11/%CF%87%CE%B1-11.jpg"/>
      </figure>
      <h3>Ξέσπασε σε κλάματα η μητέρα του 28χρονου</h3>
      <p>Σε εκείνο το σημείο, ο ταξιτζής ξέσπασε σε κλάματα και έπεσε στην αγκαλιά της μητέρας του, η οποία επίσης είχε αρχίσει να κλαίει με λυγμούς. Το αποτέλεσμα ήταν η ακροαματική διαδικασία να διακοπεί για λίγο.</p>
      <p>Μάλιστα, κάποιοι από το ακροατήριο είπαν «Ωραία η παράσταση», με αποτέλεσμα ο μάρτυρας να ξεσπάσει εκνευρισμένος: «Ποιος το είπε αυτό ρε! Θα μου μείνει στα χέρια…».</p>
      <h3>«Είμαι στρέιτ, καθαρό αρσενικό»</h3>
      <p>Αφού το δικαστήριο επανήλθε ο 28χρονος συνέχισε την κατάθεση του λέγοντας ότι ακόμα και ο ίδιος άργησε να καταλάβει τι πραγματικά είχε συμβεί, καθώς βρισκόταν υπό την επήρεια ουσιών.</p>
      <p>«Αλλιώς θα του έσπαγα τα μούτρα. Είμαι στρέιτ, καθαρό αρσενικό και δεν δέχομαι από κανέναν να μου πει το αντίθετο», είπε.</p>
      <p>Ο μάρτυρας υποστήριξε στην κατάθεση του πως φοβόταν μήπως ο κατηγορούμενος τον ληστέψει και πως είχε πάνω του κάποιο αιχμηρό αντικείμενο.</p>
      <p>Μετά από αυτό, ο πρώην οδηγός ταξί υποστήριξε πως ο κατηγορούμενος ήπιε κάτι από ένα τσίγκινο μπουκαλάκι και λιποθύμησε.</p>
      <p>Παράλληλα, υποστήριξε στο δικαστήριο ότι ο κατηγορούμενος είχε λιποθυμήσει ενώ έπινε κάτι από ένα μπουκαλάκι. Βλέποντας τον, όπως ανέφερε, σε αυτή την κατάσταση αποφάσισε να τον πάει ο ίδιος στο Ιπποκράτειο Νοσοκομείο.</p>
      <h3>Τι κατέθεσε φίλος του 28χρονου που τον είδε στο νοσοκομείο</h3>
      <p>Στο δικαστήριο κατέθεσε στη συνέχεια φίλος του 28χρονου, ο οποίος είχε μεταβεί στο νοσοκομείο για να τον δει.</p>
      <p>Στην κατάθεσή του, ο μάρτυρας ανέφερε για τον φίλο του:</p>
      <p>«Τον είδα να κάθεται στα σκαλοπάτια, το μάτι του ήταν χαμένο , δεν μπορούσε να κινηθεί. Στην αρχή δεν με αναγνώρισε. Ο γιατρός μου είπε ότι μάλλον του έριξαν κάτι στον καφέ. Ήταν σαν σακί σαν άψυχη κούκλα. Δεν μου είπε τι είχε συμβεί . Προσπαθούσε να θυμηθεί μου έλεγε ότι υποφέρει , πονάει», είπε ο μάρτυρας.</p>
      <p>Σημείωσε πως εκεί στο νοσοκομείο είδε και τον κατηγορούμενο να βγαίνει από το ταξί συνοδεία αστυνομικών. «Είχε την εικόνα τυπικού χρήστη», είπε χαρακτηριστικά.</p>
      <h3>Τι κατέθεσε ο φύλακας στο Ιπποκράτειο και ο αστυνομικός</h3>
      <p>Από την πλευρά του ο φύλακας του Ιπποκράτειου Νοσοκομείου όπου κατέληξαν οι δυο άνδρες, ανέφερε πως και οι δυο έδιναν την εικόνα πως βρίσκονταν υπό την επήρεια ουσιών.</p>
      <p>Ειδικότερα, για τον οδηγό ταξί ανέφερε πως ήταν εκτός εαυτού και όταν του ζήτησε να απομακρύνει το ταξί από την είσοδο εκείνος τον έβρισε χυδαία και τον χτύπησε. «Ήταν σε υπερένταση. Πιστεύω ότι ήταν υπό την επήρεια ουσιών», ανέφερε χαρακτηριστικά ο μάρτυρας για τον 28χρονο συμπληρώνοντας ότι αργότερα όταν ηρέμησε του ζήτησε συγγνώμη.</p>
      <p>Μιλώντας για τον κατηγορούμενο, ο ίδιος περιέγραψε πως ήταν αναίσθητος στο κάθισμα του συνοδηγού. «Όταν ήρθε η αστυνομία με τα χίλια ζόρια κατάφεραν να τον βγάλουν έξω», τόνισε και υποστήριξε πως από την τσέπη του ηθοποιού ένας αστυνομικός αφαίρεσε ένα μπουκαλάκι και το πέταξε.</p>
      <p>Το συγκεκριμένο μπουκάλι φέρεται να περιείχε διεγερτικό και στάθηκε αφορμή για τις αιτιάσεις των συνηγόρων που καταγγέλλουν πλημμελή προδικασία.</p>
      <p>Τέλος, και ο αστυνομικός που πρώτος είδε στο νοσοκομείο τον ηθοποιό και τον οδηγό ταξί υποστήριξε στην κατάθεσή του στο δικαστήριο πως «κανένας από τους δυο δεν ήταν καλά και οι δυο είχαν πάρει ναρκωτικά».</p>
      <p>Η δίκη θα συνεχιστεί τις 10 Δεκεμβρίου 2019.</p>
    </article>
  </body>
</html>