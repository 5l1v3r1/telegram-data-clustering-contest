<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/oskarzenia-prof-popieli-pod-adresem-tomasza-grodzkiego-nowe-informacje/j70vdhs"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T20:59:13+00:00"/>
    <meta property="og:title" content="Oskarżenia prof. Popieli pod adresem marszałka Senatu. Nowe informacje"/>
    <meta property="og:description" content="Radio Szczecin podaje, że dotarło do korespondencji pomiędzy Tomaszem Grodzkim a prof. Agnieszką Popielą. Według rozgłośni wynika z niej, że obecny marszałek Senatu 20 lat temu miał przyjąć od kobiety wpłatę &quot;na fundację&quot;. W tej sprawie kontaktował się z Popielą w 2016 r."/>
  </head>
  <body>
    <article>
      <h1>Oskarżenia prof. Popieli pod adresem marszałka Senatu. Nowe informacje</h1>
      <h2>Radio Szczecin podaje, że dotarło do korespondencji pomiędzy Tomaszem Grodzkim a prof. Agnieszką Popielą. Według rozgłośni wynika z niej, że obecny marszałek Senatu 20 lat temu miał przyjąć od kobiety wpłatę "na fundację". W tej sprawie kontaktował się z Popielą w 2016 r.</h2>
      <address><time datetime="2019-11-25T20:59:13+00:00">25 Nov 2019, 20:59</time> by <a rel="author">PAP</a></address>
      <p>Sprawa związana jest z wpisem z 12 listopada na facebookowym profilu prof. Agnieszki Popieli z Katedry Botaniki i Ochrony Przyrody Uniwersytetu Szczecińskiego: "Masakra. Pan profesor Grodzki kandydatem na Marszałka Senatu. Jak moja Mama umierała, to trzeba było dać 500 dolarów za operację. Podobno na czasopisma medyczne. Faktury ani rachunku nie dostałam. Nigdy tego nie zapomnę".</p>
      <p><a href="https://wiadomosci.onet.pl/tylko-w-onecie/tomasz-grodzki-odpowiada-tvp-nie-wstydze-sie-swojego-majatku/l61vhd8">W rozmowie z Onetem prof. Grodzki mówił</a>, że "nie ma o tej sprawie kompletnie żadnego pojęcia". - Szykuję oświadczenie, które utnie te spekulacje, bo nie pozwolę na szarganie swojego dobrego imienia. O całej sprawie dowiedziałem się pobocznie - przekonywał.</p>
      <p>Z ustaleń Radia Szczecin prof. Popiela po raz pierwszy pisała o sprawie ponad trzy lata temu. "Bardzo zdolny lekarz. Operował moją śp. mamę. Ale pamiętam też, że musiałam »dać«. I nigdy tego nie zapomnę" - wpis o takiej treści można przeczytać na profilu szczecińskiej radnej sejmiku z Prawa i Sprawiedliwości Małgorzaty Jacyny-Witt z 13 czerwca 2016 r.</p>
      <p>Według rozgłośni, prof. Grodzki napisał wówczas do prof. Popieli w prywatnej wiadomości: "Bardzo proszę uważać z takimi opiniami, bo to może skończyć się oskarżaniem o zniesławienie. Jeśli Pani nie odróżnia wpłaty na fundację działającą przy szpitalu, która daje środki na zakupy sprzętu i szkolenia młodych lekarzy, od czego innego, to po prostu mi przykro".</p>
      <h3>Oświadczenie prawnika Grodzkiego</h3>
      <p>Według oświadczenia przekazanego PAP w imieniu marszałka Senatu przez mec. Jacka Dubois, prof. Tomasz Grodzki "stanowczo i jednoznacznie zaprzecza tego rodzaju twierdzeniom i wskazuje, że nigdy od nikogo nie żądał i nie uzależniał wykonania żadnych czynności medycznych, w tym operacji matki Pani Prof. dr hab. Agnieszki Popieli ani innych pacjentów od zapłaty jakiejkolwiek kwoty".</p>
      <p>Mec. Dubois w oświadczeniu poinformował ponadto, że w związku z rozpowszechnianiem tych nieprawdziwych i zniesławiających informacji Tomasz Grodzki udzielił mu pełnomocnictwa do podjęcia koniecznych kroków prawnych w zakresie ochrony jego dóbr osobistych w przypadku powtarzania tego typu twierdzeń. Adwokat przekazał również, że jego klient nie będzie więcej komentował tej sprawy.</p>
      <p>Jak poinformowały w ubiegłym tygodniu służby prasowe Uniwersytetu Szczecińskiego, <a href="https://szczecin.onet.pl/prof-uniwersytetu-szczecinskiego-oskarzyla-tomasza-grodzkiego-reakcja-rektora/1285j0l">rektor tej uczelni skierował sprawę</a> wypowiedzi prof. Agnieszki Popieli na temat marszałka Senatu do rzecznika dyscyplinarnego ds. nauczycieli akademickich.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(mba)</p>
    </article>
  </body>
</html>