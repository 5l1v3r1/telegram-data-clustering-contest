<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220464"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T20:29:10+00:00"/>
    <meta property="og:title" content="Πάνω από 40 χρόνια κάθειρξη σε ιερείς που βίαζαν κωφούς μαθητές"/>
    <meta property="og:description" content="Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ίδρυμα της Αργεντινής που φιλοξενούσε φτωχά παιδιά με προβλήματα ακοής. Το σκάνδαλο που ξέσπασε στο ίδρυμα «Αντόνιο Πρόβολο» στην πόλη Λουχάν δε Κούγιο, το 2016, έχει συγκλονίσει τη χώρα."/>
  </head>
  <body>
    <article>
      <h1>Πάνω από 40 χρόνια κάθειρξη σε ιερείς που βίαζαν κωφούς μαθητές</h1>
      <address><time datetime="2019-11-25T20:29:10+00:00">25 Nov 2019, 20:29</time> by <a rel="author">efsyn.gr</a></address>
      <p>Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ίδρυμα της Αργεντινής που φιλοξενούσε φτωχά παιδιά με προβλήματα ακοής. Το σκάνδαλο που ξέσπασε στο ίδρυμα «Αντόνιο Πρόβολο» στην πόλη Λουχάν δε Κούγιο, το 2016, έχει συγκλονίσει την Αργεντινή, πατρίδα του Πάπα Φραγκίσκου.</p>
      <p>Το δικαστήριο έκρινε ενόχους τους δύο ιερείς και τους καταδίκασε, τον μεν Αργεντίνο Οράσιο Κορμπάτσο σε κάθειρξη 45 ετών και τον Ιταλό Νικόλα Κοράντι σε κάθειρξη 42 ετών. Ο Κοράντι είναι μόνιμα εγκατεστημένος στην Αργεντινή από το 1970.</p>
      <p>Στη διάρκεια της δίκης, που ξεκίνησε τον Αύγουστο και έγινε κεκλεισμένων των θυρών στην πόλη Μεντόσα, εξετάστηκαν 43 υποθέσεις και κατέθεσαν 13 από τα θύματα. Ορισμένα ήταν ηλικίας ακόμη και 4 ετών όταν βιάστηκαν.</p>
      <p>Ο 59χρονος Κορμπάτσο και ο 83χρονος Κοράντι ήταν ήδη προφυλακισμένοι.</p>
      <p>Ωστόσο δεν ήταν οι μόνοι κατηγορούμενοι στην υπόθεση που καταδικάστηκαν. Το δικαστήριο επέβαλε επίσης ποινή κάθειρξης 18 ετών για βιασμό στον κηπουρό του ιδρύματος Αρμάντο Γκόμες, ενώ πέρυσι, ένας άλλος ιερέας, ο 50χρονος Χόρχε Μπορντόν, καταδικάστηκε σε κάθειρξη 10 ετών αφού ομολόγησε πέντε βιασμούς.</p>
      <p>Ακόμη 15 κατηγορούμενοι πρόκειται να δικαστούν τους επόμενους μήνες σε δύο διαφορετικές δίκες.</p>
      <p>Το ίδρυμα «Αντόνιο Πρόβολο», στους πρόποδες των Άνδεων, σε απόσταση 1.000 χιλιομέτρων δυτικά του Μπουένος Άιρες, έκλεισε το 2016, όταν ξέσπασε το σκάνδαλο. Παρείχε δωρεάν εκπαίδευση σε κωφούς, φτωχούς μαθητές οι οποίοι διέμεναν εκεί κατά τη διάρκεια της εβδομάδας και επέστρεφαν στο σπίτι τους το Σαββατοκύριακο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/217106_dioketai-dimosiografos-poy-apokalypse-sexoyalikes"/>
        <a href="https://www.efsyn.gr/node/185377"/>
        <a href="https://www.efsyn.gr/kosmos/latiniki-ameriki-karaibiki/151752_dimosia-katakraygi-gia-biasmo-10hronis-stin-argentini"/>
        <a href="https://www.efsyn.gr/kosmos/latiniki-ameriki-karaibiki/132931_40-klemmena-hronia"/>
        <a href="https://www.efsyn.gr/kosmos/latiniki-ameriki-karaibiki/120332_egkyos-emeine-10hrono-koritsi-epeita-apo-biasmo"/>
        <a href="https://www.efsyn.gr/kosmos/latiniki-ameriki-karaibiki/108633_oi-miteres-poy-arnoyntai-na-sopasoyn"/>
      </related>
    </article>
  </body>
</html>