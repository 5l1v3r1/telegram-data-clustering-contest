<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701720-les-bases-d-erc-neguen-el-suport-a-la-investidura-de-pedro-sanchez.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T20:02:48+00:00"/>
    <meta property="og:title" content="Les bases d’ERC neguen el suport a la investidura de Pedro Sánchez"/>
    <meta property="og:description" content="La militància republicana reclama amb més d'un 94% que hi hagi una taula de negociació"/>
  </head>
  <body>
    <article>
      <h1>Les bases d’ERC neguen el suport a la investidura de Pedro Sánchez</h1>
      <address><time datetime="2019-11-25T20:02:48+00:00">25 Nov 2019, 20:02</time> by <a rel="author">Redacció</a></address>
      <ul>
        <li>
          <b>La militància republicana reclama amb més d’un 94% que hi hagi una taula de negociació</b>
        </li>
      </ul>
      <p>La militància d’ERC ha avalat aquest dilluns amb una àmplia majoria que el partit no doni suport a la investidura de Pedro Sánchez com a nou president del govern espanyol si abans de la votació no hi ha un acord per abordar el conflicte polític existent entre Catalunya i l’estat espanyol en una mesa de negociació “entre iguals”.</p>
      <p>Un 70% dels 8.500 militants han participat de la consulta feta pel partit que reclamava quina havia de ser la posició del partit davant la investidura del candidat del PSOE amb la pregunta: ‘Està d’acord amb rebutjar la investidura de Pedro Sánchez si prèviament no hi ha un acord per a abordar el conflicte polític amb l’estat a través d’una mesa de negociació?. El 94,6% les bases d’ERC que ha participat en la consulta ha rebutjat investir el socialista Pedro Sánchez, mentre que només un 5,4% s’ha mostrat favorable a donar-li suport.</p>
      <p>Així ho ha anunciat la portaveu d’ERC, Marta Vilalta, que ha detallat que el 94,6% dels 5.953 militants que han participat en la consulta interna ha votat ’sí’ a la pregunta: “Està d’acord a rebutjar la investidura de Pedro Sánchez si prèviament no hi ha un acord per abordar el conflicte polític amb l’Estat a través d’una taula de negociació?”.</p>
      <p>Per la seva banda, la vicepresidenta del govern espanyol en funcions, Carmen Calvo, ha defensat aquest dimarts el “dret” de PSOE a formar un govern “progressista” encara que la investidura depengui de l’abstenció d’ERC, amb qui els socialistes ja han obert els contactes. “Ells estan prenent les seves decisions. Tenen una consulta, perquè els partits d’esquerres fem consultes, i el PSOE té tot el dret a conformar un govern progressista per Espanya”, ha dit en declaracions a la premsa mentre participava a la manifestació a Madrid contra la violència masclista.</p>
      <p>Segons Calvo, “ERC està adoptant decisions amb la seva militància i quan les prengui sabrem en quines condicions podem seguir avançant perquè hi hagi un govern progressista aviat, que és l’important”.</p>
      <p>ERC i el PSOE celebraran previsiblement aquesta setmana una nova trobada a la recerca d’un acord que permeti la investidura del líder del PSOE, Pedro Sánchez.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1701419-erc-planteja-una-primera-trobada-amb-el-psoe-i-impulsar-despres-de-la-investidura-la-mesa-de-negociacio.html"/>
        <a href="http://www.elpuntavui.cat/politica/article/17-politica/1701362-les-bases-dels-comuns-avalen-l-acord-per-un-govern-progressista-amb-el-94-65-dels-vots.html"/>
        <a href="http://www.elpuntavui.cat/politica/article/17-politica/1701324-el-psc-vol-reconeixer-catalunya-com-a-nacio-i-espanya-com-a-plurinacional.html"/>
      </related>
    </article>
  </body>
</html>