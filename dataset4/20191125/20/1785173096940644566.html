<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/brexit-scriitorul-britanic-lee-child-autorul-seriei-jack-reacher-a-solicitat-pasaport-irlandez-1922405925002019112019181426"/>
    <meta property="og:site_name" content="News.ro"/>
    <meta property="article:published_time" content="2019-11-25T20:59:00+00:00"/>
    <meta property="og:title" content="Brexit: Scriitorul britanic Lee Child, autorul seriei &quot;Jack Reacher&quot;, a solicitat paşaport irlandez"/>
    <meta property="og:description" content="Scriitorul britanic Lee Child, creatorul seriei &quot;Jack Reacher&quot;, a depus actele pentru a primi un paşaport irlandez pentru a evita eventualele restricţii cu privire la călătoriile în Europa, potrivit irishtimes.com."/>
  </head>
  <body>
    <article>
      <h1>Brexit: Scriitorul britanic Lee Child, autorul seriei "Jack Reacher", a solicitat paşaport irlandez</h1>
      <address><time datetime="2019-11-25T20:59:00+00:00">25 Nov 2019, 20:59</time> by <a rel="author">Aura Marinescu</a></address>
      <p>
        <b>Scriitorul britanic Lee Child, creatorul seriei "Jack Reacher", a depus actele pentru a primi un paşaport irlandez pentru a evita eventualele restricţii cu privire la călătoriile în Europa, potrivit irishtimes.com.</b>
      </p>
      <p>Child este pseudonimul lui James Grant, născut în Coventry, care a locuit în Marea Britanie şi SUA şi care are dreptul la cetăţenie irlandeză pentru că tatăl său este născut în Belfast.</p>
      <p>Autorul a vorbit la Berlin cu ocazia unui ''Turneu al Prieteniei'' european, în cadrul căruia el şi scriitorii britanici Kate Mosse, Jojo Moyes şi Ken Follett şi-au exprimat poziţia împotriva Brexitului.</p>
      <p>''Încă nu am paşaportul, dar se va întâmpla foarte curând. Ca să fiu sincer, pare că trişez pentru că voi folosi uşa din spate'', a declarat Child pentru The Irish Times. "Nu sunt un mare admirator al Marii Britanii, deşi m-am născut aici. Este o ţară prostească şi frustrantă, motiv pentru care m-am mutat în America".</p>
      <p>Child l-a criticat şi pe premierul britanic Boris Johnson, pe care l-a caracterizat drept un produs al unui sistem elitist, sexist.</p>
      <p>"Dacă ar fi mers la şcoala mea, acum nu ar fi premier", a spus Child. "Ar fi fost într-un scaun cu rotile".</p>
      <p>Lee Child s-a născut în 1954 la Coventry. A urmat liceul la Birmingham şi a studiat dreptul la Sheffield. Mai întâi a lucrat cu jumatate de normă într-un teatru, apoi s-a angajat la studiourile de televiziune Granada din Manchester. A fost concediat în 1995, după 18 ani de muncă fără reproş şi o activitate sindicală deloc pe gustul patronilor. Cititor pasionat încă din copilarie, Child a transformat criza în ocazie: şi-a cumpărat hârtie şi pixuri şi s-a apucat să scrie. Rezultatul: "Capcana Margrave" (Killing Floor, 1997; Humanitas, 2006), primul roman din seria "Jack Reacher", succes instantaneu în Marea Britanie şi SUA. Cele nouă romane care i-au urmat au urcat, fără excepţie, pe primele locuri în clasamentele de vânzări din SUA şi Marea Britanie şi au fost traduse în peste treizeci de limbi. În colectia "Thriller &amp; Mystery" au mai apărut "Să nu greşeşti" şi "Evadare imposibilă".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>