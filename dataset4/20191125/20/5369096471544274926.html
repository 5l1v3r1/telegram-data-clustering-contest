<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/champions-league/779598/simeone-atletiko-ypoferi-panta-apo-ton-kristiano-ronalnto/"/>
    <meta property="og:site_name" content="to10.gr"/>
    <meta property="article:published_time" content="2019-11-25T20:45:35+00:00"/>
    <meta property="og:title" content="Σιμεόνε: «Η Ατλέτικο υποφέρει πάντα από τον Κριστιάνο Ρονάλντο»"/>
    <meta property="og:description" content="Η Γιουβέντους υποδέχεται την Τρίτη (26/11, 22:00) την Ατλέτικο Μαδρίτης για την πέμπτη αγωνιστική του Champions League και ο Τσόλο Σιμεόνε δεν θα μπορούσε να μην αναφερθεί στη σχέση που έχει ο Κριστιάνο Ρονάλντο με την ομάδα του."/>
  </head>
  <body>
    <article>
      <h1>Σιμεόνε: «Η Ατλέτικο υποφέρει πάντα από τον Κριστιάνο Ρονάλντο»</h1>
      <h2>Η Γιουβέντους υποδέχεται την Τρίτη (26/11, 22:00) την Ατλέτικο Μαδρίτης για την πέμπτη αγωνιστική του Champions League και ο Τσόλο Σιμεόνε δεν θα μπορούσε να μην αναφερθεί στη σχέση που έχει ο Κριστιάνο Ρονάλντο με την ομάδα του.</h2>
      <address><time datetime="2019-11-25T20:45:35+00:00">25 Nov 2019, 20:45</time> by <a rel="author">to10.gr</a></address>
      <p>Η Ατλέτικο Μαδρίτης αντιμετωπίζει την Γιουβέντους (26/11, 22:00) για την πέμπτη αγωνιστική του Champions League, σε μια αναμέτρηση που αναμένεται να κρίνει σε μεγάλο βαθμό την πρώτη θέση του ομίλου.</p>
      <p>Η περσινή συγκλονιστική μάχη των δύο ομάδων στους «16» της κορυφαίας διασυλλογικής διοργάνωσης, συνεπήρε τους λάτρεις της στρογγυλής θεάς, με τους «Μπιανκονέρι» να καταφέρνουν την απόλυτη ανατροπή στο Τορίνο.</p>
      <p>
        <a href="https://www.to10.gr/podosfero/dietisia/779659/karypidis-na-syllavoun-ton-kakko-vid/">
          <i>Καρυπίδης: «Να συλλάβουν τον Κάκκο…» (vid)</i>
        </a>
      </p>
      <p>Ο άνθρωπος που υπέγραψε την ανατροπή αυτή για τους Ιταλούς δεν θα μπορούσε να ήταν άλλος από τον Κριστιάνο Ρονάλντο, με τον προπονητή της Ατλέτικο να δείχνει ότι δεν έχει ξεχάσει την εμφάνιση του 34χρονου σταρ.</p>
      <p>Ο Τσόλο αναφέρθηκε στον Κριστιάνο Ρονάλντο στη συνέντευξη τύπου, λέγοντας ότι η ομάδα του πάντα υποφέρει από τον Κριστιάνο, αλλά σε καμία περίπτωση δεν θέλησε να προσωποποιήσει την αυριανή μονομαχία.</p>
      <p>«Ξέρουμε καλά πως το ποδόσφαιρο εξαρτάται από τις καταστάσεις που θα καταφέρουμε να δημιουργήσουμε, θα πρέπει να βρεθούμε όσο το δυνατόν περισσότερες φορές στην αντίπαλη περιοχή.</p>
      <p>Εμείς αντιμετωπίζουμε το κάθε ματς προσπαθώντας να δώσουμε το καλύτερο δυνατό. Ο Σάρι από την άλλη προσπαθεί να στείλει το μήνυμά του στους παίκτες αλλά τους λογαριασμούς θα τους κάνουν την άνοιξη του 2020.</p>
      <p>Η Γιουβέντους έχει πάρα πολλούς κλασάτους παίκτες που μπορούν να παίξουν σε πολλές διαφορετικές θέσεις και ξέρουν να δίνουν τον καλύτερο εαυτό τους με αυτόν τον προπονητή. Είμαι σίγουρος πως και φέτος θα είναι πρωταγωνιστές σε αρκετές διοργανώσεις», ήταν μερικά από τα λόγια του Τσόλο Σιμεόνε στη συνέντευξη Τύπου, για να προσθέσει αναφορικά με το μεγάλο όνομα της «Βέκια Σινιόρα» που ακούει στο όνομα Κριστιάνο Ρονάλντο:</p>
      <p>«Είναι το νούμερο ένα, υποφέρουμε πάντα απέναντί του, όμως δεν πιστεύω σε καμία περίπτωση πως θα είναι μία μάχη μεταξύ της Ατλέτικο και του Ρονάλντο.</p>
      <p>Είμαστε εδώ, στο πολύ όμορφο σπίτι της Γιουβέντους, για να δώσουμε ένα πολύ ωραίο παιχνίδι κόντρα σε μία ομάδα που είναι πολύ δυνατή σε κάθε θέση».</p>
      <p>Να θυμίσουμε ότι ο Σιμεόνε έχει κάθε λόγο να αναφέρεται στη…σχέση του Πορτογάλου με την Ατλέτικο, καθώς η ομάδα του έχει δεχθεί συνολικά από εκείνον 25 γκολ σε 34 αναμετρήσεις.</p>
      <p>
        <b>
          <a href="https://www.to10.gr/podosfero/champions-league/779598/simeone-atletiko-ypoferi-panta-apo-ton-kristiano-ronalnto/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>