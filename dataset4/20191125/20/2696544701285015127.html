<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191125_orosz_sportolok_dopping_wada_rusada"/>
    <meta property="og:site_name" content="HVG.hu"/>
    <meta property="article:published_time" content="2019-11-25T20:20:00+00:00"/>
    <meta property="og:title" content="Négy évre kizárhatják az oroszokat minden nemzetközi sporteseményről"/>
    <meta property="og:description" content="Négy évre minden nemzetközi versenytől eltiltaná az orosz sportolókat a Nemzetközi Doppingellenes Ügynökség (WADA) megfelelésügyi bizottsága – adta hírül a The New York Times. A testület azért tett ilyen javaslatot, mert vizsgálataik során azt találták, hogy orosz illetékesek pozitív doppingteszteket töröltek egy adatbázisból, amelyet átadtak a doppingellenes szervezetnek."/>
  </head>
  <body>
    <article>
      <h1>Négy évre kizárhatják az oroszokat minden nemzetközi sporteseményről</h1>
      <address><time datetime="2019-11-25T20:20:00+00:00">25 Nov 2019, 20:20</time> by <a rel="author">hvg.hu/MTI</a></address>
      <p>
        <b>Négy évre minden nemzetközi versenytől eltiltaná az orosz sportolókat a Nemzetközi Doppingellenes Ügynökség (WADA) megfelelésügyi bizottsága – adta hírül a The New York Times. A testület azért tett ilyen javaslatot, mert vizsgálataik során azt találták, hogy orosz illetékesek pozitív doppingteszteket töröltek egy adatbázisból, amelyet átadtak a doppingellenes szervezetnek.</b>
      </p>
      <p>Amennyiben <a href="https://www.nytimes.com/2019/11/25/sports/russia-wada-olympics.html?campaign_id=60&amp;instance_id=0&amp;segment_id=19086&amp;user_id=8bdcdfd60c2591ed61560cabf747067b&amp;regi_id=59344179ing-news">a javaslatnak megfelelő döntést</a> hoz a WADA december 9-én – aznap értékeli az Orosz Doppingellenes Ügynökséggel (RUSADA) kapcsolatos vizsgálatok eredményeit –, az orosz sportolókat nemcsak a jövő nyári, tokiói olimpiáról tilthatják ki, hanem minden más jelentős sportversenyt is nélkülük rendezhetnek majd meg.</p>
      <p>Ha az oroszok mégis ott lehetnek Tokióban, akkor sem képviselhetik a hazájukat, csak semleges versenyzőkként szerepelhetnek. Dobogós helyezéseiket nem szerepeltetnék az éremtáblázaton, a győzteseknek nem játszanák le az orosz himnuszt és az ország zászlaját sem vonák fel.</p>
      <p>A WADA bizottságát egy brit jogász, Jonathan Taylor vezeti, aki évek óta vizsgálja az orosz sportszervezetek megfelelését a doppingellenes szabályoknak a korábban feltárt visszaélések után. Mostani megállapításuk szerint orosz illetékesek éppen abba az adatbázisba piszkáltak bele, amelyeket egy megállapodás értelmében adtak volna át a WADA-nak, hogy bizonyítsák: tiszták a sportolóik.</p>
      <blockquote><a href="https://hvg.hu/sport/20191122_orosz_atletikai_szovetseg_wada_dopping">Bukták az orosz atléták az olimpiát?<br/></a>A sportoló állítja, hogy nem követett el szándékos doppingvétséget, valaki az italába, ételébe tehette a tiltott szert, esetleg táplálékkiegészítővel kerülhetett a szervezetébe.</blockquote>
      <p>Azután, hogy a WADA-bizottság javasolta, hogy a RUSADA státusát sorolják át a nem megfelelő kategóriába, Jurij Ganusz, a szervezet vezetője azt mondta a BBC orosz szolgálatának:</p>
      <blockquote>valóban fennáll a valószínűsége annak, hogy Oroszország elveszíti részvételi jogát a 2020-as tokiói olimpián és a foci-Eb-n, és az is elképzelhető, hogy a kontinensbajnokság során Szentpétervár sem rendezhet mérkőzéseket.</blockquote>
      <p>Ganusz emlékeztetett rá, hogy a RUSADA feltételesen visszanyerte ugyan a 2015-ben a rendszerszerű doppingolás miatt megvont megfelelési státusát, de annak megőrzéséhez két feltételnek kellett volna eleget tennie. Egyrészt 2018. december 31-ig be kellett volna engednie a WADA szakértőit a moszkvai laboratóriumba és átadni nekik az ott tárolt elektronikus adatbázist. Ez csak idén januárban teljesült. Másrészt idén június 30-ig kellett válaszolnia a WADA vizsgálata nyomán felvetődő kérdésekre.</p>
      <p>Ganusz a BBC-nek elmondta, hogy „sokkolta”, amikor a WADA kifogásaiból kiderült: nem véletlen fájltörlések, hanem az egész struktúrát érintő módosítások történtek az adatbázisban. A fordulatot „tragédiaként” érte meg, a helyzetet pedig „kilátástalannak” látta, mert az új megfelelési szabványok megsértése nemcsak az olimpiákon, a világ- és Európa-bajnokságokon, hanem minden nemzetközi sportrendezvényen való részvétel jogát korlátozza, csakúgy, mint azok megrendezését. A büntetés érintheti a nemzetközi sportszervezetek vezetésében való részvételt is.</p>
      <p>A sportvezető sérelmezte, hogy a Pavel Kolobkov vezette orosz sportminisztérium kizárta a RUSADA-t az adatbázis átadásának folyamatából.</p>
      <p>A RUSADA főnöke szerint a manipulációt 2018 decemberében és idén januárban, még az átadást megelőzően hajthatták végre. Szerinte, mivel a laboratóriumban a 2011 és 2015 közötti időszakra vonatkozó, vagy még korábbi adatokat tároltak, a változtatások olyan sportolók eredményeit érinthették, akiket azóta hatalommal ruháztak fel. Ganusz rossznak ítélte meg az esetleges meg nem felelési határozat bírósági megtámadásának esélyeit.</p>
      <p>Elmondta azt is, hogy az adatbázis őrzése a Nyomozó Bizottság (SZK) feladata volt, abban viszont kételkedik, hogy a beavatkozás érdekében állt volna e hatóságnak. Cáfolta, hogy csak Oroszországban lenne doppingválság, az Egyesült Államokat, Ausztriát, Finnországot, Franciaországot és Portugáliát hozta fel példaként. „A kérdés csak az, hogy hogyan reagálnak rá a hatóságok” – fogalmazott. Azt ugyanakkor elismerte, hogy az adatbázis manipulálása a doppingolás állami támogatásának bizonyítéka, amelynek „a legfelső szintű sportvezetők” részesei voltak.</p>
      <p>A kérdésre, vajon Vlagyimir Putyin orosz elnök felelős-e azért, hogy nem történtek meg a szükséges változások, a RUSADA vezetője azt fejtegette, hogy Oroszország bonyolult ország, ahol a döntéseket magasról alulra delegálják.</p>
      <blockquote>Egyet tudok mondani: úgy tűnik számomra, hogy az elnök nem fordít elegendő figyelmet erre a problémára. És őszintén remélem, van erről információm, hogy már odafigyel és folyik a munka”</blockquote>
      <p>– mondta Ganusz.</p>
      <p>A sportvezető szerint Oroszország még vagy három évig a válság állapotában lesz. „Magamnak kell vezetnem a hajót, a jégtörőt. Küldetésünk, hogy megtörjük a doppingolás iránti türelem régi, sokéves jegét” – jelentette ki az esetleg kihirdetendő szankciók utáni saját szerepéről. Kiemelte azt is, hogy a RUSADA az ő vezetése alatt helyreállította szakmai minőségét és „hihetetlen nehéz körülmények között” biztosította, hogy csaknem az összes orosz sportoló ott lehessen a dél-koreai téli olimpián.</p>
      <p>Dmitrij Peszkov, a Kreml szóvivője hétfőn Moszkvában újságíróknak kijelentette, hogy az orosz sporthatóságok a WADA minden kérdésére „megadták a szüksége választ”, és továbbra is együttműködnek az ügynökséggel. Arra intette a sajtó munkatársait, hogy várják meg az orosz fél által adott válaszok elemzésének eredményét.</p>
      <related>
        <a href="https://hvg.hu/sport/20191022_vercsepp_dopping_verminta_wada_tiszeker_agnes"/>
        <a href="https://hvg.hu/sport/20191012_dopping_conor_dwyer_amerikai_uszo_visszavonulas"/>
      </related>
    </article>
  </body>
</html>