<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/anakoinosi-node-rodopis-gia-tin-25i-noemvrioy-diethni-imera-gia-tin-exaleipsi-tis-vias-kata-ton-gynaikon/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:23:18+00:00"/>
    <meta property="og:title" content="Ανακοίνωση ΝΟΔΕ Ροδόπης για την 25η Νοεμβρίου Διεθνή Ημέρα για την Εξάλειψη της Βίας κατά των Γυναικών"/>
    <meta property="og:description" content="Ανακοίνωση εξέδωσε η ΝΟΔΕ Ροδόπης για την 25η Νοεμβρίου, Διεθνή Ημέρα για την Εξάλειψη της Βίας κατά των Γυναικών. Στην ανακοίνωση αναφέρεται ότι: «αφιερώνεται κάθε χρόνο στις γυναίκες που έχουν υποστεί ή συνεχίζουν να υπόκεινται οποιαδήποτε μορφή βίας (σωματική, ψυχολογική, οικονομική, σεξουαλική, κλπ.) σε όλο τον κόσμο. Καθιερώθηκε για πρώτη φορά τον Δεκέμβριο του 1999 από τη Γενική Συνέλευση του ΟΗΕ, με σκοπό την παγκόσμια και πανανθρώπινη ανάδειξη του σημαντικότατου αυτού ζητήματος όχι μόνο για τη γυναίκα, αλλά και για ολόκληρο τον πληθυσμό.»"/>
  </head>
  <body>
    <article>
      <h1>Ανακοίνωση ΝΟΔΕ Ροδόπης για την 25η Νοεμβρίου Διεθνή Ημέρα για την Εξάλειψη της Βίας κατά των Γυναικών</h1>
      <address><time datetime="2019-11-25T20:23:18+00:00">25 Nov 2019, 20:23</time> by <a rel="author">Μαρία Νικολάου</a></address>
      <p>Ανακοίνωση εξέδωσε η ΝΟΔΕ Ροδόπης για την 25η Νοεμβρίου, Διεθνή Ημέρα για την Εξάλειψη της Βίας κατά των Γυναικών. Στην ανακοίνωση αναφέρεται ότι: «αφιερώνεται κάθε χρόνο στις γυναίκες που έχουν υποστεί ή συνεχίζουν να υπόκεινται οποιαδήποτε μορφή βίας (σωματική, ψυχολογική, οικονομική, σεξουαλική, κλπ.) σε όλο τον κόσμο. Καθιερώθηκε για πρώτη φορά τον Δεκέμβριο του 1999 από τη Γενική Συνέλευση του ΟΗΕ, με σκοπό την παγκόσμια και πανανθρώπινη ανάδειξη του σημαντικότατου αυτού ζητήματος όχι μόνο για τη γυναίκα, αλλά και για ολόκληρο τον πληθυσμό.»</p>
      <figure>
        <img src="https://www.ert.gr/wp-content/uploads/2019/11/%CE%B2%CE%B9%CE%B1-%CE%B3%CF%85%CE%BD%CE%B1%CE%B9%CE%BA%CF%89%CE%BD.jpg"/>
      </figure>
      <p>Στην ίδια ανακοίνωση που την υπογράφουν ο πρόεδρος της ΝΟΔΕ Γιάννης βεζυριαννίδης και η υπεύθυνη για θέματα ισότητας κα Ελένη Χατζή τονίζεται ότι «Οι στατιστικές είναι περισσότερο από ανησυχητικές, με την άσκηση της έμφυλης βίας να αποτελεί μια από τις συνηθέστερες και βαθιά ριζωμένες ανά τον κόσμο παραβιάσεις των ανθρωπίνων δικαιωμάτων. Τα περιστατικά βίας κατά των γυναικών παραμένουν μια θλιβερή πραγματικότητα σε ολόκληρο τον πλανήτη ανεξαρτήτως φυλής, θρησκεύματος και κοινωνικοοικονομικής κατάστασης. Σύμφωνα με ανακοίνωση του Συμβουλίου της Ευρώπης η ενδοοικογενειακή βία αποτελεί τη βασική αιτία θανάτου και αναπηρίας για τις γυναίκες 16-44 ετών και ευθύνεται για περισσότερους θανάτους και προβλήματα υγείας από ότι ο καρκίνος, τα τροχαία δυστυχήματα και ο πόλεμος μαζί. Το σημαντικότερο δε όλων είναι πως το 55%-95% των γυναικών θυμάτων της ενδοοικογενειακής βίας δεν καταγγέλλουν το πρόβλημα.»</p>
      <p>Και η ανακοίνωση καταλήγει με την σημείωση ότι: «Αν θέλουμε να βάλουμε φρένο σε αυτήν την κατάσταση θα πρέπει να μάθουμε να μιλάμε δυνατά και χωρίς φόβο και να την αντιμετωπίζουμε ως έγκλημα που διώκεται ποινικά. Η αρχή της ισότητας των φύλων αποτελεί οικουμενική αρχή και βασική συνιστώσα της αναπτυξιακής, κοινωνικής και οικονομικής πολιτικής, για μια κοινωνία απαλλαγμένη από έμφυλα στερεότυπα και διακρίσεις που πληγώνουν και υπονομεύουν τη δημοκρατία μας.»</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/o-antiperifereiarchis-florinas-gia-tin-imera-exaleipsis-tis-vias-kata-ton-gynaikon/"/>
        <a href="https://www.ert.gr/perifereiakoi-stathmoi/tripoli/tripoli-ekthesi-fotografias-apo-ton-xenona-filoxenias-gynaikon-thymaton-vias/"/>
        <a href="https://www.ert.gr/perifereiakoi-stathmoi/florina/to-e-k-f-gia-tin-pagkosmia-imera-gia-tin-exaleipsi-tis-vias-kata-ton-gynaikon/"/>
        <a href="https://www.ert.gr/perifereiakoi-stathmoi/florina/o-giannis-antoniadis-gia-tin-pagkosmia-imera-gia-tin-exaleipsi-tis-vias-kata-ton-gynaikon/"/>
        <a href="https://www.ert.gr/perifereiakoi-stathmoi/florina/i-peti-perka-gia-tin-pagkosmia-imera-gia-tin-exaleipsi-tis-vias-kata-ton-gynaikon/"/>
        <a href="https://www.ert.gr/frontpage/mitsotakis-agkaliazoyme-kathe-gynaika-poy-echei-ypostei-via/"/>
      </related>
    </article>
  </body>
</html>