<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561250/kazino-stin-kriti-ta-shedia-gia-tin-proin-amerikaniki-vasi-gournon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T20:57:00+00:00"/>
    <meta property="og:title" content="Καζίνο στην Κρήτη: Τα σχέδια για την πρώην Αμερικανική βάση Γουρνών"/>
    <meta property="og:description" content="Ολοένα και πιο κοντά στην πιθανότητα δημιουργίας καζίνο στην Κρήτη"/>
  </head>
  <body>
    <article>
      <h1>Καζίνο στην Κρήτη: Τα σχέδια για την πρώην Αμερικανική βάση Γουρνών</h1>
      <address>
        <time datetime="2019-11-25T20:57:00+00:00">25 Nov 2019, 20:57</time>
      </address>
      <p>
        <b>Ολοένα και πιο κοντά στην πιθανότητα δημιουργίας καζίνο στην Κρήτη</b>
      </p>
      <p>Το «φιλέτο» του <a href="https://www.hradf.com/">ΤΑΙΠΕΔ</a> φαίνεται πως είναι η έκταση της πρώην αμερικανικής βάσης των Γουρνών στο Ηράκλειο.</p>
      <p>Και τούτο διότι στο ακίνητο Γουρνών (πρώην αμερικανική βάση Γουρνών) στον Δήμο Χερσονήσου Ηρακλείου Κρήτης τοποθετείται, βάσει της επικαιροποιημένης Στρατηγικής Μελέτης Περιβαλλοντικών Επιπτώσεων (<a href="http://www.ypeka.gr/Default.aspx?tabid=524&amp;language=el-GR">ΣΜΠΕ</a>), η ανέγερση του καζίνο της Κρήτης στο πλαίσιο κατάρτισης Ειδικού Σχεδίου Χωρικής Ανάπτυξης Δημοσίου Ακινήτου (ΕΣΧΑΔΑ).</p>
      <p>Το ως άνω ακίνητο, σύμφωνα με το τοπογραφικό διάγραμμα (ΤΑΙΠΕΔ, 2018), έχει συνολική επιφάνεια εμβαδού 708.033 τ.μ. από τα οποία, εξαιρώντας τις «παραχωρημένες» εκτάσεις του ακινήτου και την έκταση της Πολεμικής Αεροπορίας (126 Σμηναρχία Μάχης), προκύπτει έκταση προς αξιοποίηση με το παρόν ΕΣΧΑΔΑ ίση προς 345.567 τ.μ.</p>
      <p>
        <b>Χαρακτηριστικά</b>
      </p>
      <p>Το ακίνητο βρίσκεται 10 χλμ. από τον οικισμό Χερσονήσου και 16 χλμ. περίπου ανατολικά της πόλης του Ηρακλείου. Συνορεύει βόρεια με τη θάλασσα, νότια με την Παλαιά Εθνική Οδό Ηρακλείου-Αγίου Νικολάου και απέχει 250 μέτρα από τη Νέα Εθνική Οδό Ηρακλείου-Αγίου Νικολάου, ενώ ανατολικά και δυτικά συνορεύει με τον οικισμό των Γουρνών. Ως χωρικός προορισμός της περιοχής ανάπτυξης της επένδυσης προτείνεται η «μικτή χρήση» ως συνδυασμός των επιμέρους γενικών κατηγοριών χρήσεων «θεματικά πάρκα-εμπορικά κέντρα-αναψυχή» και «τουρισμός-αναψυχή». Με τον τρόπο αυτό στην υπό αξιοποίηση έκταση καθορίζονται δύο ζώνες υποδοχής των προαναφερόμενων χρήσεων γης με τους αντίστοιχους όρους και περιορισμούς δόμησης.</p>
      <p>
        <b>Τα σχέδια</b>
      </p>
      <p>Όπως σημειώνεται, τα μεγέθη δόμησης και κάλυψης συναθροιζόμενα δεν ξεπερνούν τα ανώτατα μεγέθη δόμησης και κάλυψης που προβλέπει το ισχύον ΣΧΟΟΑΠ Γουρνών. Οι λοιποί περιορισμοί δόμησης που θα εφαρμοστούν αναλύονται ως εξής:</p>
      <p><b>Στη Ζώνη Ι </b>(«θεματικά πάρκα-εμπορικά κέντρα-αναψυχή») το ανώτατο επιτρεπόμενο ύψος κτιρίων και εγκαταστάσεων, ίσο προς 10,75μ. Η απόσταση των κτιρίων από τα όρια του γηπέδου καθορίζονται για την εκτός σχεδίου δόμηση στο Π.Δ. 24-5-1985.</p>
      <p><b>Στη Ζώνη ΙΙ</b> («τουρισμός-αναψυχή») το ύψος των κτιρίων και εγκαταστάσεων δεν θα ξεπερνά τα 10,75 μ. Οι αποστάσεις των κτιρίων από τα όρια του γηπέδου καθορίζονται από τη σχετική νομοθεσία για την εκτός σχεδίου δόμηση τουριστικών εγκαταστάσεων. Στην παράκτια ζώνη, πλάτους 50 μ. από την οριογραμμή αιγιαλού, ισχύουν οι διατάξεις που αναφέρονται στο Σχέδιο Χωρικής και Οικιστικής Οργάνωσης Ανοικτής Πόλης Δήμου Γουβών για την περιοχή ειδικής προστασίας παράκτιας ζώνης.</p>
      <p>Στο βορειοδυτικό άκρο του ακινήτου υφίσταται λιμενίσκος, που είχε κατασκευαστεί για τις ανάγκες της πρώην βάσης, όπου ελλιμενίζονται μικρά αλιευτικά και τουριστικά σκάφη στη θέση του οποίου δύναται να δημιουργηθεί τουριστικός λιμένας με τη μορφή αγκυροβολίου ή καταφυγίου τουριστικών σκαφών. Στο πλαίσιο των προβλέψεων του ν. 3986/2011, η επενδυτική ταυτότητα εκφράστηκε με τη «μικτή χρήση», στην οποία συμπεριλαμβάνονται οι χρήσεις:</p>
      <ol>
        <li>«<b>Θεματικά πάρκα-εμπορικά κέντρα-αναψυχή</b>»: Χωροθετείται προς νότο με «πρόσωπο» στην Παλαιά Εθνική Οδό.</li>
        <li>«<b>Τουρισμός-αναψυχή</b>»: Χωροθετείται προς βορρά με «πρόσωπο» στην παραλία.</li>
        <li>Οι προτεινόμενες (από το ΕΣΧΑΔΑ) από τη γενική κατηγορία χρήσεων γης «<b>θεματικά πάρκα-εμπορικά κέντρα-αναψυχή</b>» χρήσεις, είναι οι παρακάτω:</li>
      </ol>
      <ul>
        <li>εμπορικά καταστήματα, καταστήματα παροχής υπηρεσιών, υπεραγορές, πολυκαταστήματα, εμπορικά κέντρα</li>
        <li>κοινωνική πρόνοια</li>
        <li>γραφεία, τράπεζες, ασφάλειες, κοινωφελείς οργανισμοί</li>
        <li>αθλητικές εγκαταστάσεις</li>
        <li>πολιτιστικές εγκαταστάσεις</li>
        <li>χώροι συνάθροισης κοινού</li>
        <li>εστίαση</li>
        <li>αναψυκτήρια</li>
        <li>στάθμευση (κτίρια-γήπεδα)</li>
        <li>εγκαταστάσεις εκθεσιακών χώρων</li>
      </ul>
      <ol>
        <li data-num="2">Οι προτεινόμενες (από το ΕΣΧΑΔΑ) από τη γενική κατηγορία χρήσεων γης «<b>τουρισμός-αναψυχή</b>» χρήσεις είναι οι παρακάτω:</li>
      </ol>
      <ul>
        <li>τουριστικά καταλύματα (κύρια και μη κύρια, σύνθετα τουριστικά καταλύματα κ.λπ.)</li>
        <li>ειδικές τουριστικές υποδομές και λοιπές τουριστικές εγκαταστάσεις (συνεδριακά κέντρα κ.λπ.)</li>
        <li>τουριστικοί λιμένες, όπως αγκυροβόλια, καταφύγια τουριστικών σκαφών κ.λπ.</li>
        <li>εμπορικά καταστήματα, καταστήματα, καταστήματα παροχής υπηρεσιών</li>
        <li>κοινωνική πρόνοια</li>
        <li>γραφεία, τράπεζες, ασφάλειες, κοινωφελείς οργανισμοί</li>
        <li>αθλητικές εγκαταστάσεις</li>
        <li>πολιτιστικές εγκαταστάσεις</li>
        <li>χώροι συνάθροισης κοινού</li>
        <li>εστίαση</li>
        <li>αναψυκτήρια</li>
        <li>στάθμευση (κτίρια-γήπεδα)</li>
        <li>εγκαταστάσεις εκθεσιακών χώρων</li>
      </ul>
      <p>
        <b>To καζίνο</b>
      </p>
      <p>Σύμφωνα με το επικαιροποιημένο ΕΣΧΑΔΑ: «Οι χρήσεις γης για τουρισμό-αναψυχή εκτιμάται ότι θα βοηθήσουν στην ποιοτική αναβάθμιση του τουριστικού προϊόντος της περιοχής διευρύνοντας συγχρόνως την τουριστική περίοδο. Αθροιστικά, οι προτεινόμενες χρήσεις γης για τις δύο ζώνες εκτιμάται ότι θα λειτουργήσουν ως πυρήνας δυναμικής ανάπτυξης για την περιοχή περιορίζοντας αισθητά τα συμπτώματα της οικονομικής κρίσης». Ακολούθως επισημαίνεται ότι «μετά τη δημοσίευση του ν. 4512/2018, που στο άρθρο 377 αναφέρει: Με αποφάσεις του υπουργού Οικονομικών χορηγείται ανά μία άδεια λειτουργίας καζίνο στην Κρήτη, στη Μύκονο και στη Σαντορίνη, στη γεωγραφική θέση που θα ορισθεί με κοινή απόφαση των υπουργών Οικονομίας και Ανάπτυξης, Οικονομικών, Περιβάλλοντος και Ενέργειας και Τουρισμού, δίνεται η προοπτική εγκατάστασης στο ακίνητο και καζίνο. Στον επενδυτή που θα αξιοποιήσει το ακίνητο δύναται να παραχωρηθεί και η χρήση αιγιαλού και παραλίας καθώς και του λιμενίσκου που βρίσκεται στο βορειοδυτικό άκρο του ακινήτου και είχε κατασκευαστεί για τις ανάγκες της πρώην βάσης, για τη δημιουργία τουριστικού λιμένα».</p>
      <p>Ειδικότερα σημειώνει η ΣΜΠΕ: Η χρήση καζίνο κρίθηκε σκόπιμο να συμπεριληφθεί, μετά την έκδοσή του, προκειμένου να υπάρχει δυνατότητα ανάπτυξης μιας τέτοιας εγκατάστασης στην περίπτωση που το Καζίνο Κρήτης χωροθετηθεί με ΚΥΑ στην έκταση ΕΣΧΑΔΑ Γουρνών. Οι χρήσεις γης «θεματικά πάρκα-εμπορικά κέντρα-αναψυχή» που θα αναπτυχθούν βόρεια της Παλαιάς Εθνικής Οδού, θα λειτουργήσουν ως πόλος έλξης για τους κατοίκους της Ανατολικής Κρήτης, αλλά και για τους τουρίστες, οι οποίοι θα έχουν τη δυνατότητα συγχρόνως να επισκέπτονται το Ενυδρείο του ΕΛΚΕΘΕ ή το ΕΚΘΕΣΙΑΚΟ-ΣΥΝΕΔΡΙΑΚΟ ΚΕΝΤΡΟ. Εξάλλου στην επικαιροποιημένη Στρατηγική Μελέτη Περιβαλλοντικών Επιπτώσεων επισημαίνεται ότι παρεμφερείς χρήσεις ήδη έχουν αναπτυχθεί κατά μήκος της Παλαιάς Εθνικής Οδού στην ευρύτερη περιοχή του ακινήτου.</p>
      <p>Πηγή: <a href="https://www.eleftherostypos.gr/business/492367-stis-gournes-xersonisou-to-kazino-tis-kritis/?utm_medium=onesignal&amp;utm_source=notification&amp;utm_campaign=alert&amp;utm_content=post">eleftherostypos.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1558454/kazino-stin-kriti-erhetai-ena-mikro-las-vegas/"/>
        <a href="https://www.neakriti.gr/article/kriti/irakleio/1531114/proin-vasi-gournon-shedia-xenodoheia-kai-estiatoria-alla-ohi-kazino/"/>
        <a href="https://www.neakriti.gr/article/kriti/irakleio/1508973/poioi-theloun-kazino-stin-proin-vasi-gournon-kai-poioi-adidroun/"/>
        <a href="https://www.neakriti.gr/article/kriti/irakleio/1508808/nea-shedia-gia-tin-proin-vasi-gournon-me-fodo-to-kazino/"/>
        <a href="https://www.neakriti.gr/article/eidiseis/1466334/anoigei-to-dromo-gia-kazino-stin-kriti-to-polynomosxedio/"/>
      </related>
    </article>
  </body>
</html>