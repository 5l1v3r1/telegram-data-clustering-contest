<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/martyries-asynodeyton-paidion-stin-ert-gia-ti-friki-toy-polemoy-video/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:13:49+00:00"/>
    <meta property="og:title" content="Μαρτυρίες ασυνόδευτων παιδιών στην ΕΡΤ για τη φρίκη του πολέμου (video)"/>
    <meta property="og:description" content="Έζησαν τις φρικαλεότητες του πολέμου και από το μακρινό Αφγανιστάν βρήκαν τελικά στέγη στην Ελλάδα. Τα παιδιά αυτά μίλησαν στην κάμερα της ΕΡΤ για τη νέα τους ζωή και τα όνειρά τους."/>
  </head>
  <body>
    <article>
      <h1>Μαρτυρίες ασυνόδευτων παιδιών στην ΕΡΤ για τη φρίκη του πολέμου (video)</h1>
      <address><time datetime="2019-11-25T20:13:49+00:00">25 Nov 2019, 20:13</time> by <a rel="author">Αλέκα Σταυροπούλου</a></address>
      <p>Έζησαν τις φρικαλεότητες του πολέμου και από το μακρινό<b> Αφγανιστάν</b> βρήκαν τελικά στέγη στην Ελλάδα. Τα παιδιά αυτά μίλησαν στην κάμερα της<b> ΕΡΤ</b> για τη νέα τους ζωή και τα όνειρά τους.</p>
      <p><b>O 14χρονος πια Μαχμούντ</b> μεγάλωσε απότομα. Σε ηλικία μόλις 10 ετών αναγκάστηκε μαζί με την οικογένειά του να εγκαταλείψει τη χώρα του. Όμως χάθηκε με τους γονείς του και βρέθηκε μόνος σε μια βάρκα. Το παιδί λέει στην κάμερα της <b>ΕΡΤ</b>: «Ήρθα με βάρκα από την Τουρκία. Χωρούσε 40 άτομα, όμως ήμασταν 80. Άρχισε να μπαίνει νερό και φοβήθηκα πολύ.»</p>
      <p><b>Ο Μαχμούντ</b> στάθηκε τυχερός. Φιλοξενείται σε έναν από τους ξενώνες που διαθέτει ο Διεθνής Οργανισμός Μετανάστευσης. Πηγαίνει σχολείο και με την βοήθεια ειδικών άρχισε και πάλι να ονειρεύεται. «Θέλω να γίνω γιατρός, μου αρέσει να διαβάζω και θέλω να βοηθήσω όσους έχουν ανάγκη.»</p>
      <p>Μια βάρκα και ένα όνομα από ασυνόδευτα – προσφυγόπουλα που έφθασαν στη χώρα μας. Όμως αυτή η θάλασσα τώρα είναι ασφαλής για αυτά τα παιδιά. Ζουν στον ξενώνα που βρίσκεται στο κέντρο της Αθήνας, 15 προσφυγόπουλα ηλικίας 12-18 ετών.</p>
      <p>Δεν είναι όμως τα μοναδικά παιδιά που βρέθηκαν ξαφνικά μόνα σε μια ξένη χώρα. Στα κέντρα φιλοξενίας που διαθέτει <b>ο Διεθνής Οργανισμός Μετανάστευσης</b> σε Αθήνα, Πάτρα και Θεσσαλονίκη βρίσκονται δεκάδες παιδιά που προσπαθούν να βρουν ξανά τις ισορροπίες τους.</p>
      <p>Στην περιφερειακή ενότητα της <b>Κοζάνης</b> λειτουργούν 2 δομές φιλοξενίας ανηλίκων. Η μία είναι στο <b>Πεντάλοφο</b> που φιλοξενεί 32 κορίτσια και η άλλη στην <b>Αιανή,</b> όπου φιλοξενεί 32 αγόρια.»<br/><b>Στην Αιανή Κοζάνης</b> η Δομή φιλοξενίας των ασυνόδευτων ανηλίκων λειτουργεί από τον Απρίλιο του 2018.</p>
      <p>Σύμφωνα με στοιχεία του <b>Εθνικού Κέντρου Κοινωνικής Αλληλεγγύης</b> ο εκτιμώμενος αριθμός ασυνόδευτων ανηλίκων στη χώρα μας είναι <b>5.162 εκ των οποίων 3.916</b>  φιλοξενούνται σε διαμερίσματα, ξενοδοχεία, δομές και κέντρα φιλοξενίας, ενώ<b> 1.246 </b>ανήλικα παιδιά δηλώθηκε πως διαμένουν σε άτυπες, επισφαλείς συνθήκες στέγασης, όπως σε καταλήψεις,  σε διαμερίσματα με άλλους.</p>
      <p>Πηγή: ΕΡΤ, Ρεπορτάζ: Ελίνα Κολύβα</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/featured/paremvasi-mitsotaki-gia-ta-asynodeyta-paidia-eidikes-domes-filoxenias-kai-ethnikos-syntonismos/"/>
        <a href="https://www.ert.gr/roi-idiseon/o-amerikanos-proedros-theoreitai-oti-yponomeyei-tin-stratiotiki-dikaiosyni/"/>
        <a href="https://www.ert.gr/eidiseis/diethni/kosmos/afganistan-toylachiston-12-nekroi-apo-ekrixi-pagideymenoy-aytokinitoy-stin-kampoyl/"/>
        <a href="https://www.ert.gr/eidiseis/ellada/politiki/i-domna-michailidoy-stin-ert1-gia-koinonika-epidomata-kai-asynodeyta-paidia/"/>
        <a href="https://www.ert.gr/roi-idiseon/draseis-toy-ypoyrgeioy-ergasias-gia-ta-asynodeyta-prosfygopoyla-video/"/>
        <a href="https://www.ert.gr/perifereiakoi-stathmoi/iraklio/nai-ton-dimarchon-tis-kritis-gia-filoxenia-prosfygopoylon/"/>
      </related>
    </article>
  </body>
</html>