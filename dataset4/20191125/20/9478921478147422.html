<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/seres/panserraikos-sok-me-petroy-ypesti-rixi-chiastoy/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:10:24+00:00"/>
    <meta property="og:title" content="Πανσερραϊκός: Σοκ με Πέτρου, υπέστη ρήξη χιαστού"/>
    <meta property="og:description" content="Επιβεβαιώθηκαν οι φόβοι όλων όσοι είδαν τον τραυματισμό του Στέφανου Πέτρου στο χθεσινό παιχνίδι του Πανσερραϊκού στη Χρυσούπολη με τον Νέστο αφού η μαγνητική στην οποία υποβλήθηκε ο 19χρονος επιθετικός έδειξε ότι υπέστη ολική ρήξη πρόσθιου χιαστού."/>
  </head>
  <body>
    <article>
      <h1>Πανσερραϊκός: Σοκ με Πέτρου, υπέστη ρήξη χιαστού</h1>
      <address><time datetime="2019-11-25T20:10:24+00:00">25 Nov 2019, 20:10</time> by <a rel="author">Βασίλης Αναστασιάδης</a></address>
      <p>Επιβεβαιώθηκαν οι φόβοι όλων όσοι είδαν τον τραυματισμό του Στέφανου Πέτρου στο χθεσινό παιχνίδι του Πανσερραϊκού στη Χρυσούπολη με τον Νέστο αφού η μαγνητική στην οποία υποβλήθηκε ο 19χρονος επιθετικός έδειξε ότι υπέστη ολική ρήξη πρόσθιου χιαστού.</p>
      <p>Ένα πραγματικό σοκ για τους «κόκκινους» που επισκιάζει τη μεγαλειώδη νίκη κόντρα στο Νέστο με 5-0. Ο Σερραίος ταλαντούχος επιθετικός που προερχόταν από εξαιρετικές εμφανίσεις, σε μια προσπάθεια του να κάνει προβολή, το πόδι του κόλλησε στο λασπωμένο τερέν και δυστυχώς σήμερα οι αρχικοί φόβοι επιβεβαιώθηκαν.</p>
      <figure>
        <img src="https://www.ert.gr/wp-content/uploads/2019/11/76775136_2536931069757685_8247632424427585536_o.jpg"/>
      </figure>
      <p>Ο 19χρονος ποδοσφαιριστής θα υποβληθεί σε επέμβαση το πρωί της Τετάρτης στο διαβαλκανικό ιατρικό κέντρο ενώ ο σοβαρός τραυματισμός του αποτελεί σημαντικό πλήγμα για την ομάδα του αφού θα χάσει το υπόλοιπο της χρονιάς. Η διοίκηση, η τεχνική ηγεσία, οι συμπαίκτες του και φυσικά η οικογένεια του είναι στο πλευρό του κι όλοι πιστεύουν ότι την επόμενη χρονιά ο Στέφανος θα είναι από τα βασικά στελέχη της ομάδας στη Football league.</p>
      <figure>
        <img src="https://www.ert.gr/wp-content/uploads/2019/11/4937805.jpg"/>
      </figure>
      <p>Ο <b>Στέφανος Πέτρου</b> αγωνίζεται για τρίτη συνεχή χρονιά στον Πανσερραϊκό με πέντε συμμετοχές κι ένα γκολ στη Football league, 24 συμμετοχές κι 6 γκολ στο περσινό πρωτάθλημα ενώ φέτος είχε 7 συμμετοχές στο πρωτάθλημα με δύο γκολ και τέσσερις συμμετοχές στο κύπελλο Ελλάδος.</p>
      <figure>
        <img src="https://www.ert.gr/wp-content/uploads/2019/11/watermarked-4425375.jpg"/>
      </figure>
      <p>
        <b>Οι χιαστοί στον Πανσερραϊκό</b>
      </p>
      <p>Ο τραυματισμός του Στέφανου Πέτρου «ξύπνησε» δυσάρεστες μνήμες για παίκτες των «Λιονταριών» που είχαν περάσει την ίδια περιπέτεια όπως ο αρχηγός <b>Δημήτρης Γκούρτσας</b> την περίοδο 2017-18 στο φιλικό με την ομάδα Νέων του ΠΑΟΚ που στέρησε από τους «κόκκινους» τα πολύτιμα γκολ του Σερραίου επιθετικού, του<b> Σάκη Παντελιάδη</b> (δύο φορές), του τερματοφύλακα <b>Νίκου Ζαφειρόπουλου</b>, του <b>Κοσμά Χάβου</b>, του <b>Αλέκου Βάσου</b> κ.α.</p>
      <p>Φώτο: eurokinissi.gr (Τσούτσας Λάσκαρης)</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/seres/doxa-kato-kamilas-kare-tis-nikis-kai-tora-kypello/"/>
        <a href="https://www.ert.gr/perifereiakoi-stathmoi/seres/ap-paralimnioy-epistrofi-stis-nikes-kai-tetrada/"/>
        <a href="https://www.ert.gr/perifereiakoi-stathmoi/seres/panserraikos-kokkini-kataigida-sti-chrysoypoli/"/>
        <a href="https://www.ert.gr/perifereiakoi-stathmoi/seres/m-g-s-panserraikos-agones-me-polla-chamogela-kai-minymata-gia-neo-kolymvitirio/"/>
        <a href="https://www.ert.gr/perifereiakoi-stathmoi/seres/e-p-s-serron-h-vrochi-efere-anavoli-sta-protathlimata-ypodomon/"/>
        <a href="https://www.ert.gr/perifereiakoi-stathmoi/seres/e-p-s-serron-agones-me-farmakeia-sta-topika-protathlimata/"/>
      </related>
    </article>
  </body>
</html>