<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7233012/"/>
    <meta property="og:site_name" content="Українська правда"/>
    <meta property="article:published_time" content="2019-11-25T20:49:20+00:00"/>
    <meta property="og:title" content="Президент підписав закон, що посилює покарання за підробку ліків"/>
    <meta property="og:description" content="Президент Володимир Зеленський підписав закон щодо посилення відповідальності за фальсифікацію лікарських засобів."/>
  </head>
  <body>
    <article>
      <h1>Президент підписав закон, що посилює покарання за підробку ліків</h1>
      <address>
        <time datetime="2019-11-25T20:49:20+00:00">25 Nov 2019, 20:49</time>
      </address>
      <p>Президент Володимир Зеленський підписав закон щодо посилення відповідальності за фальсифікацію лікарських засобів.</p>
      <p><b>Джерело:</b> <a href="https://www.president.gov.ua/news/volodimir-zelenskij-pidpisav-zakon-shodo-posilennya-kriminal-58537">сайт </a>президента</p>
      <p><b>Деталі:</b> Новий закон вносить відповідні зміни до Кримінального кодексу.</p>
      <p>Документ, зокрема, передбачає від 5 до 8 років в’язниці за виготовлення, придбання, перевезення, пересилання, зберігання з метою збуту або збут підроблених ліків (раніше за це карали тюремним строком від 3 до 5 років).</p>
      <p>Ті самі дії, вчинені повторно, або у змові, або у великих розмірах, або якщо вони спричинили тривалий розлад здоров'я, а також виробництво фальсифікованих лікарських засобів караються позбавленням волі на строк від 8 до 10 років (раніше – від 5 до 8 років).</p>
      <p>Крім того, зазначають в ОП, закон посилює відповідальність службових осіб, діяльність яких пов’язана з обігом ліків.</p>
      <p>Так, розповсюдження фальсифікованих лікарських засобів службовою особою, медичним або фармацевтичним працівником, або за через інтернет карається позбавленням волі на строк від 8 до 10 років.</p>
      <p>У разі якщо ці дії спричинили смерть або інші тяжкі наслідки, або були вчинені в особливо великих розмірах, вони караються позбавленням волі на строк від 10 до 15 років або довічним позбавленням волі з конфіскацією майна (до цього санкція за такі дії передбачала позбавлення волі на строк від 8 до 10 років або довічне позбавлення волі з конфіскацією майна).</p>
      <p>Закон набуває чинності з дня, наступного за днем його опублікування.</p>
      <p>
        <b>Нагадаємо:</b>
      </p>
      <ul>
        <li>Верховна Рада ухвалила цей законопроект 12 листопада.</li>
      </ul>
      <footer>Українська правда</footer>
      <related>
        <a href="https://www.pravda.com.ua/podcasts/temperatura-normalna/2019/11/22/7232762/"/>
        <a href="https://www.pravda.com.ua/news/2019/11/22/7232740/"/>
        <a href="https://life.pravda.com.ua/health/2019/11/21/239004/?fbclid=IwAR1jMnyhKzMA10wPgv6aOC_bT0_UoaS_Eo52cgRDR4WX16t36BBk8KF4D28"/>
      </related>
    </article>
  </body>
</html>