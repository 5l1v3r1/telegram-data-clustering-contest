<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/demonstranter-ger-regeringen-stod-i-iran-5459654.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T20:27:28+00:00"/>
    <meta property="og:title" content="Demonstranter ger regeringen stöd i Iran"/>
    <meta property="og:description" content="Iran Regeringstrogna demonstranter har intagit gatorna i Teheran.Med iranska flaggor och slagord fördömer de den senaste tidens &quot;upplopp&quot; och protester mot regeringen."/>
  </head>
  <body>
    <article>
      <h1>Demonstranter ger regeringen stöd i Iran</h1>
      <h2>Iran Regeringstrogna demonstranter har intagit gatorna i Teheran.Med iranska flaggor och slagord fördömer de den senaste tidens "upplopp" och protester mot regeringen.</h2>
      <address><time datetime="2019-11-25T20:27:28+00:00">25 Nov 2019, 20:27</time> by <a rel="author">TT-AFP</a></address>
      <figure>
        <img src="https://img10.ntm.eu/unt/public/img/5459655/1125213004/utbrunna-bussar-star-kvar-efte?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Anhängare till den iranska regeringen har samlats i huvudstadens centrala delar för att visa sitt stöd för myndigheterna. Den massiva demonstrationen är ett svar på de stora protester som bröt ut för drygt en vecka sedan och som slagits ned av landets säkerhetsstyrkor.</p>
      <p>Protester mot regeringen bröt ut den 15 november efter att bensinpriserna höjts kraftigt och bränslesubventioner tagits bort. I oroligheterna som följde sattes ett dussintal bankkontor, bensinstationer och polisstationer i brand.</p>
      <p>Anhängare till regeringen skyller upploppen på USA och dess allierade. På Revolutionstorget i Teheran hördes på måndagskvällen slagord som "död åt USA", samtidigt som den amerikanska flaggan brändes.</p>
      <figure>
        <img src="https://img8.ntm.eu/unt/public/img/5459713/1125213004/demonstranter-branner-en-avbil?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Ebrahim Noroozi/AP/TT | Demonstranter bränner en avbildning av den amerikanska flaggan.</figcaption>
      </figure>
      <blockquote>Länder som USA, Israel och Saudiarabien vill inte att vi ska göra framsteg, utvecklas och vara säkra. Vi stödjer vår ledare, och på grund av dessa orsaker har de försökt sätta käppar i hjulet för oss, säger en kvinna på torget.</blockquote>
      <p>Demonstranterna har sammankallats med hjälp av sms där landets medborgare uppmuntrats att delta i manifestationen. Utskicket kunde göras trots att mobiltäckningen delvis har stängts av i landet efter oroligheterna.</p>
      <p>Minst 143 demonstranter har dödats i de regeringskritiska protesterna, uppger Amnesty International.</p>
      <p>"Dödsfallen har nästan uteslutande orsakats av skjutvapen", skriver människorättsorganisationen.</p>
    </article>
  </body>
</html>