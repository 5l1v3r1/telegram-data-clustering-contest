<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/iskat-imuniteta-na-elena-ioncheva-ot-evroparlamenta.430792"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T20:04:00+00:00"/>
    <meta property="og:title" content="Искат имунитета на Елена Йончева от Европарламента"/>
    <meta property="og:description" content="Родната прокуратура вече изпратила искането в Комисията по правосъдие | Dnes.bg"/>
  </head>
  <body>
    <article>
      <h1>Искат имунитета на Елена Йончева от Европарламента</h1>
      <h2>Родната прокуратура вече изпратила искането в Комисията по правосъдие</h2>
      <address><time datetime="2019-11-25T20:04:00+00:00">25 Nov 2019, 20:04</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Председателят на Европейския парламент Давид Сасоли съобщи, че българските власти са изпратили до него искане за снемане на имунитета на евродепутата Елена Йончева (БСП). Той уточни, че искането е свързано с целта срещу Йончева да бъде заведено наказателно производство.</p>
      <p>Според процедурата на ЕП сега предстои парламентарната правна комисия да разгледа искането. Тази комисия може да поиска всякакви данни или обяснения, които прецени за необходими. Засегнатият евродепутат получава възможност да бъде изслушан и може да представи всякакви документи или други писмени доказателства в своя полза.</p>
      <p>Парламентарната комисия приема при закрити врата препоръка към ЕП за одобряване или отхвърляне на полученото искане за снемане на имунитета. На пленарно заседание ЕП взема решение с обикновено мнозинство по постъпилото искане. След гласуването председателят на ЕП незабавно съобщава взетото решение на съответния евродепутат и на страната, подала искането.</p>
      <p>Правилата сочат, че дори със свален имунитет евродепутатът запазва мястото си в ЕП. Снемането на имунитета дава възможност на националните съдебни власти да предприемат разследване и съдебен процес.</p>
      <p>Ако евродепутат бъде признат за виновен в извършването на престъпление, властите на съответната държава в ЕС следва да решат дали мандатът трябва да бъде прекратен по тази причина. (БТА)</p>
    </article>
  </body>
</html>