<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/giryonis-eikones-tromoy-tin-kakokairia-voithiste-mas-pnigomaste-video/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T20:58:31+00:00"/>
    <meta property="og:title" content="Γηρυόνης: Εικόνες τρόμου από την κακοκαιρία – «Βοηθήστε μας, πνιγόμαστε» (VIDEO)"/>
    <meta property="og:description" content="Πλημμύρες, καταστροφές αλλά και νεκροί είναι ο μέχρι τώρα απολογισμός της κακοκαιρίας «Γηρυόνης» που σαρώνει την Ελλάδα τα τελευταία εικοσιτετράωρα"/>
  </head>
  <body>
    <article>
      <h1>Γηρυόνης: Εικόνες τρόμου από την κακοκαιρία – «Βοηθήστε μας, πνιγόμαστε» (VIDEO)</h1>
      <address><time datetime="2019-11-25T20:58:31+00:00">25 Nov 2019, 20:58</time> by <a rel="author">ΣΥΝΕΙΔΗΣΗ</a></address>
      <p>Πλημμύρες, καταστροφές αλλά και νεκροί είναι ο μέχρι τώρα απολογισμός της κακοκαιρίας «Γηρυόνης» που σαρώνει την Ελλάδα τα τελευταία εικοσιτετράωρα. Δύο άνθρωποι εντοπίστηκαν νεκροί ανοιχτά του Αντιρρίου, μετά την ανατροπή του ιστιοφόρου στο οποίο επέβαιναν. Σύμφωνα με την ανακοίνωση του Λιμενικού, πρόκειται για άνδρες, ηλικίας 59 και 57 ετών αντίστοιχα, οι οποίοι κατοικούσαν στον Πειραιά, ενώ στις έρευνες συμμετείχαν στελέχη του Πυροσβεστικού Σώματος (<b>ΕΜΑΚ</b>), της Ελληνικής Αστυνομίας και ιδιώτες δύτες.</p>
      <p><b>Εικόνες καταστροφής στην Κινέτα</b><br/>Ενάμιση χρόνο μετά την καταστροφική πυρκαγιά του Ιουλίου του 2018, η περιοχή της Κινέτας δοκιμάζεται και πάλι. Τόνοι λάσπης, κορμοί δέντρων και πέτρες έχουν πλημμυρίσει τους δρόμους, οδηγώντας και σε πολύωρη διακοπή κυκλοφορίας Εθνική Οδό. Όπως αναφέρει ρεπορτάζ του OPEN TV, κάτοικοι της περιοχής ανέβασαν βίντεο στα μέσα κοινωνικής δικτύωσης τα ξημερώματα της Δευτέρας, ζητώντας απεγνωσμένα βοήθεια, καθώς τα αυτοκίνητά τους είχαν σκεπαστεί από το νερό, η στάθμη του οποίου ανέβαινε απειλητικά.</p>
      <p>
        <b>Δείτε το βίντεο <u><a href="https://www.youtube.com/watch?time_continue=19&amp;v=CfCiWteYnqU&amp;feature=emb_logo">ΕΔΩ</a></u></b>
      </p>
      <p>Σαν από θαύμα και την τελευταία στιγμή, σώθηκε ένα ζευγάρι ηλικιωμένων. «Το σπίτι τους είχε γεμίσει νερά», είπε ο άνθρωπος που τους βοήθησε, ενώ πρόσθεσε ότι δεν μπορούσαν να προσεγγίσουν ούτε πυροσβεστικά οχήματα, ούτε κι ασθενοφόρα. «Ετοιμαζόμασταν να ανέβουμε στην ταράτσα του σπιτιού για να σωθούμε» πρόσθεσε, ενώ η ηλικιωμένη γυναίκα, εμφανώς εξαντλημένη, ψέλλισε ότι «μόλις που πρόλαβα να βγω».</p>
      <p>Την ίδια ώρα, ο καθηγητής Ευθύμης Λέκκας σημειώνει πως η ραγδαιότητα της βροχόπτωσης αλλά και η πυρκαγιά της 23ης Ιουλίου του 2018 φαίνεται να αποτελούν μερικά από τα αίτια της καταστροφής στην Κινέτα καθώς, όπως εξηγεί, τα προϊόντα της πυρκαγιάς βρέθηκαν μέσα στη λεκάνη απορροής, η οποία τροφοδότησε με πολύ μεγάλο ποσοστό υλικών τα φαινόμενα που ξέσπασαν.</p>
      <p>Το OPEN TV κατέγραψε τις μαρτυρίες κατοίκων της περιοχής αλλά και την αγωνία που πέρασαν βλέποντας την ζωή τους να κινδυνεύει και τις περιουσίες τους να χάνονται. «Κατέβαινε ποτάμι, με πέτρες και ξύλα», λέει μια κάτοικος της περιοχής ενώ ένας άλλος συμπληρώνει, «σε δευτερόλεπτα κατέβηκε ο χείμαρρος», όλα συνέβησαν μέσα σε λίγα δευτερόλεπτα σύμφωνα με τις μαρτυρίες που κατέγραψε ο φακός του OPEN TV.</p>
      <p>Ένας άλλος κάτοικος εξιστορεί τις δικές του ώρες αγωνίας όταν τα ορμητικά νερά έσπασαν την πόρτα και εισήλθαν μέσα στο σπίτι του, «δεν μπορούσα να κάνω τίποτα», αναφέρει και μετά περιγράφει με ποιο τρόπο ανέβασε την γυναίκα του σε ένα έπιπλο του σπιτιού προκειμένου να γλιτώσει από τα ορμητικά νερά.</p>
      <p>«Παραλίγο να πνιγούμε, βγάλαμε την γιαγιά μου έξω σηκωτή με τη βοήθεια ενός πυροσβέστη», ενώ σύμφωνα με τον κάτοικο το νερό έφτασε μέχρι τους λαιμού τους. Άλλοι πήδηξαν από τα παράθυρα των σπιτιών τους, άλλοι έτρεξαν πάνω στα έπιπλα ενώ κάποιοι άλλοι μιλούν για θαύμα που γλίτωσαν. Οι εικόνες από τις περιουσίες των κατοίκων με το πρώτο φως της ημέρας μόνο θλίψη προκαλούν, ενώ χαρακτηριστικές είναι οι φράσεις ορισμένων ότι «προσευχόμασταν να σταματήσει, φοβηθήκαμε για τις ζωές μας».</p>
      <p>
        <b>Δείτε το βίντεο <u><a href="https://www.youtube.com/watch?v=SozkJBe8js8&amp;feature=emb_logo">ΕΔΩ </a></u>και <u><a href="https://www.youtube.com/watch?v=ntxFb1f2__g&amp;feature=emb_logo">ΕΔΩ</a></u></b>
      </p>
      <p>ethnos.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/kalimera-seismo-sti-naypakto/"/>
        <a href="http://sinidisi.gr/poios-pragmatika-o-prostatis-ton-paidion-agios-stylianos/"/>
        <a href="http://sinidisi.gr/kairos-epimenei-kakokairia-vroches-mpores-topoys-dynates/"/>
        <a href="http://sinidisi.gr/mitsotakis-oi-parochoi-kinitis-tilefonias-na-meiosoyn-tis-times-ton-dedomenon/"/>
        <a href="http://sinidisi.gr/pliris-apokatastasi-tis-kykloforias-stin-athinon-korinthoy-sta-dyo-reymata-kykloforias/"/>
        <a href="http://sinidisi.gr/aytopsia-stin-kineta-zimies-se-pano-300-spitia/"/>
      </related>
    </article>
  </body>
</html>