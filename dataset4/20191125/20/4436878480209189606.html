<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191682/investiguen/professor/gralla/valles/agressions/sexuals/menors/ultims/20/anys"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T20:30:00+00:00"/>
    <meta property="og:title" content="Investiguen un professor de gralla del Vallès per agressions sexuals a menors en els últims 20 anys"/>
    <meta property="og:description" content="La denúncia d'una dona violada tres cops quan tenia uns 15 anys destapa més casos en diversos grups de cultura popular"/>
  </head>
  <body>
    <article>
      <h1>Investiguen un professor de gralla del Vallès per agressions sexuals a menors en els últims 20 anys</h1>
      <h2>La denúncia d'una dona violada tres cops quan tenia uns 15 anys destapa més casos en diversos grups de cultura popular</h2>
      <address>
        <time datetime="2019-11-25T20:30:00+00:00">25 Nov 2019, 20:30</time>
      </address>
      <p>Dos jutjats investiguen un home que feia classes de gralla al Vallès per abusos i agressions sexuals a menors, segons ha pogut saber l'ACN. Una dona ha denunciat recentment que l'home l'havia violat tres cops a principis dels 2000 quan li impartia classes de gralla en una colla de Barberà del Vallès. A principis d'any, la mateixa dona va descobrir que l'acusat era professor de gralla a Ullastrell i va alertar l'Ajuntament. La investigació ha destapat més casos. De moment, hi ha deu denúncies més contra l'home. L'acusen d'haver comès abusos o agressions durant els últims 20 anys en diverses colles de cultura popular i tradicional de la comarca. Els Mossos van detenir l'home al febrer i el jutge el va deixar en llibertat amb càrrecs.<br/><br/>La dona assegura que l'acusat la va violar tres cops amb penetració quan ella tenia uns 15 anys i l'home en tenia poc més de 30. En aquell moment, a principis dels 2000, no ho va denunciar. Però al ser mare i descobrir que l'home estava en contacte amb menors, es va sentir amb forces per alertar l'ajuntament i explicar-los el seu cas.<br/><br/>Segons ha pogut saber l'ACN, els dos primers casos coneguts van passar a principis dels anys 2000 i són els d'aquesta dona i el d'un nen, que aleshores tenia onze anys, a qui el presumpte agressor hauria masturbat i que, de moment, és l'únic denunciant masculí. Cap dels dos ho va explicar aleshores. Alguns mesos més tard, la dona va veure pintada a la façana de la casa on l'home vivia, a Barberà, la paraula "violador". Ella no l'havia escrita i això li va fer sospitar que hi havia alguna altra víctima.<br/><br/>Uns anys més tard, a finals de la primera dècada d'aquest segle, les mateixes fonts parlen d'almenys tres abusos més a noves víctimes del grup de grallers d'una colla castellera del Vallès. Eren noies d'entre 12 i 17 anys. L'any 2015, quan l'home ja tenia al voltant dels 45 anys, va assetjar una altra noia de la colla de geganters i grallers d'Ullastrell amb missatges de "whatsapp" de contingut sexual, segons una de les denúncies. Els últims casos corresponen al 2017 a la colla d'Ullastrell.<br/><br/>Quan a principis d'aquest any l'Ajuntament d'Ullastrell va conèixer els primers fets, a través de la dona de Barberà, la seva regidora de Feminismes, Mercè Rodó, i un treballador social es van convèncer que molt probablement hi havia noves víctimes, i les van anar trobant.<br/><br/><b>Detingut i en llibertat amb càrrecs</b><br/><br/>Al febrer, l'home, força conegut i ben considerat al poble, va ser arrestat pels Mossos d'Esquadra i un jutjat de Terrassa el va deixar en llibertat amb càrrecs. Va haver d'abandonar la colla i es va traslladar a viure a Sabadell. Un jutjat d'aquesta ciutat també l'investiga pels fets comesos a Barberà.<br/><br/><b>Sorpresa a la colla de Barberà</b> <br/>Des de la Colla de Geganters i Grallers de Barberà del Vallès s'han mostrat molt sorpresos per les denúncies i constaten que l'acusat en va ser membre durant aproximadament dos anys -entre el 2000 i el 2002-, sense aixecar cap sospita. Era ell qui portava el grup de música i hi feia assajos el dissabte a la tarda en grups reduïts. En aquest sentit, fonts de l'associació han garantit que les suposades agressions no s'haurien pogut produir a l'interior del local, on sempre hi havia diversos adults mentre es feien classes. Les mateixes fonts recorden que el presumpte agressor a vegades convidava els alumnes a casa seva per continuar les classes.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574710920foto_3577882.jpg"/>
        <figcaption>
          <i>Carla Vall, en declaracions als mitjans Foto: ACN</i>
        </figcaption>
      </figure>
      <p><b>Patró de conducta: simpatia i proximitat</b><br/><br/>Es dona la circumstància que bona part de les víctimes expliquen un patró de conducta similar per part de l'home. Ensenyava a tocar gralla, es feia el simpàtic i mostrava proximitat amb algunes noies, a qui tractava amb especial amabilitat. A algunes els comentava que participava en orgies en algun punt de la comarca d'Osona i els feia petons a la boca en públic. De fet, algunes dones adultes de les colles ja havien detectat contactes físics sospitosos o comentaris de caire sexual, però no van anar més enllà. Les aproximacions a les noies passaven també per aprofitar l'excusa de massatges al diafragma per poder bufar millor la gralla, cosa que podia derivar en tocaments lascius.<br/><br/>L'advocada especialista en violència de gènere i assessora de l'Ajuntament d'Ullastrell, Carla Vall, ha explicat a l'ACN que quan fets com aquests ocorren en grups humans petits, com podria ser una colla de grallers o un poble com Ullastrell, "és encara més difícil trencar el mur del silenci, perquè tothom es coneix, tothom pensa que aquesta persona que té un carisma especial és impossible que ho hagi fet, sinó que és la víctima que no ho ha entès".<br/><br/>La regidora de Feminismes d'Ullastrell, Mercè Rodó, ha explicat també a l'ACN que el consistori s'ha personat com a acusació popular en la causa i, a més, han decidit fer públic el cas per advertir a altres colles del risc que suposa tenir aquest home impartint classes de gralla. "No sabem què fa ara, ni si està en una altra colla, pot estar actuant de la mateixa manera i no ho sabem", ha advertit.<br/><br/><b>Crida a denunciar més casos</b><br/><br/>Diverses fonts coneixedores de l'assumpte han explicat a l'ACN que el fet que el cas surti a la llum pública pot ajudar a algunes víctimes a denunciar els abusos o agressions patides per part del mateix home, algunes de les quals podrien haver passat en el marc d'importants colles de cultura popular del Vallès i altres punts de Catalunya. De fet, Vall creu que hi podria haver amagats encara nous casos d'agressions sexuals, ja que l'episodi més greu de moment és el més antic, i habitualment els agressors sexuals van 'in crescendo' en la gravetat dels seus atacs, cosa que fa pensar que, pel temps transcorregut, hi podria haver moltes més víctimes. A més, Vall ha explicat que, en casos similars, l'agressor també actua en altres àmbits de la seva vida privada, i per tant hi podria haver més víctimes a banda de les gralleres.<br/><br/>Vall ha demanat a aquestes dones que confiïn en la justícia i en l'equip jurídic que porta l'acusació perquè seran acompanyades psicològicament en el llarg procés judicial, que pot acabar en condemna, absolució o arxivament per prescripció, depenent dels casos. Per tot això, l'advocada Marta Llobet, que porta l'acusació de l'ajuntament i la víctima més greu, ha obert un compte de correu electrònic perquè li arribin directament els casos de noves víctimes: afectats.gralles@gmail.com.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>