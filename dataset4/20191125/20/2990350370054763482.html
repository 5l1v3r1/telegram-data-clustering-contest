<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/society/u-snu-planuiut-vprovadyty-medychnu-spetsialnist-iz-stazhuvanniam-studentiv-za-kodonom/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T20:24:00+00:00"/>
    <meta property="og:title" content="У СНУ планують впровадити медичну спеціальність із стажуванням студентів за кодоном"/>
    <meta property="og:description" content="У виші необхідно відкривати та розвивати нові спеціальності, переконаний перший проректор, проректор з адміністрування та розвитку СНУ імені Лесі Українки Анатолій Цьось"/>
  </head>
  <body>
    <article>
      <h1>У СНУ планують впровадити медичну спеціальність із стажуванням студентів за кодоном</h1>
      <address>
        <time datetime="2019-11-25T20:24:00+00:00">25 Nov 2019, 20:24</time>
      </address>
      <p>У виші необхідно відкривати та розвивати нові спеціальності, переконаний перший проректор, проректор з адміністрування та розвитку СНУ імені Лесі Українки <b>Анатолій Цьось</b>.<br/><br/>Так, в ефірі програми «На часі гість» телеканалу «Аверс» під час передвиборної агітації Анатолій Цьось розповів про своє бачення розвитку університету. <b><a href="https://www.volynnews.com/news/society/u-snu-planuiut-vprovadyty-medychnu-spetsialnist-iz-stazhuvanniam-studentiv-za-kodonom/../../../../news/all/tsos-peremih-kotsana-rezultaty-vyboriv-rektora-snu/">Зі значною перевагою</a></b> над <b>Ігорем Коцаном</b>, який чотирнадцять років очолював університет, він вийшов до другого туру.<br/><br/>Як зазначив перший проректор вишу, освітні спеціальності не є стабільними, вони розвиваються, змінюються. На жаль, деякі з них, зокрема філософія, зараз непопулярні, тож і набору абітурієнтів на них зараз, як такого, немає.<br/><br/>«Щодо ж нових спеціальностей, то їх неодмінно треба відкривати і розвивати, адже життя не стоїть на місці. Треба шукати те, що потрібно у нас в регіоні й проводити підготовку фахівців у межах якоїсь спеціальності за освітньою програмою», - каже Анатолій Цьось.<br/><br/><b><a href="https://www.volynnews.com/news/society/u-snu-planuiut-vprovadyty-medychnu-spetsialnist-iz-stazhuvanniam-studentiv-za-kodonom/../../../../news/society/detsentralizatsiia-fakultetiv-finansuvannia-i-medkafedra-tsos-rozpoviv-shcho-khoche-zminyty-u-snu/">Читати ще: Децентралізація факультетів, фінансування і медкафедра: Цьось розповів, що хоче змінити у СНУ</a></b><br/><br/>Що ж до розвитку медичної спеціальності, то, на переконання Анатолія Цьося, тут якість має бути на першому місці.<br/><br/>«Щодо медицини, то вона вже ліцензована. І хочу я того чи ні, якщо мене оберуть ректором, маю опікуватися цим напрямком. Як я бачу розвиток цієї спеціальності? По-перше, це дуже сильна фахова підготовка, на першому-другому курсах то анатомія, фізіологія тощо. Відповідно – кафедра, лабораторія фізіології людини. Далі має бути спеціалізована підготовка. Це створення клінічних кафедр на базі наших медичних установ. Тут нема проблем, і я знаю, що такі перемовини вже були. Це є у всіх. Я кажу, що треба знайти якусь родзинку, треба, щоб наші фахівці були кваліфікованими й мали попит. Тут треба дуже тісно співпрацювати із закордонними вищими навчальними закладами, які мають досвід підготовки у галузі медицини.<br/><br/>Думаю, що ми працюватимемо так, щоб студенти семестр чи пів семестру щороку навчалися за кордоном і поглиблювали фахову медичну підготовку. Тоді наші фахівці справді будуть кваліфікованими. Але тут треба дуже добре думати й дуже багато працювати, тому що ми не можемо випускати медиків, та й будь-яких інших фахівців, некваліфікованими. Тож якість освіти – найголовніше». Реклама</p>
    </article>
  </body>
</html>