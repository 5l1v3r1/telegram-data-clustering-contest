<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781040/%D8%B3%D8%B9%DB%8C-%D8%AF%D8%B4%D9%85%D9%86-%D8%AF%D8%B1-%D8%A8%DB%8C-%D8%A8%D9%87%D8%B1%D9%87-%DA%A9%D8%B1%D8%AF%D9%86-%D9%86%D8%B3%D9%84-%D8%A2%DB%8C%D9%86%D8%AF%D9%87-%D8%A7%D8%B2-%D8%A7%DB%8C%D9%85%D8%A7%D9%86-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T20:28:19+00:00"/>
    <meta property="og:title" content="عضو جامعه مدرسین حوزه علمیه قم: سعی دشمن در بی‌بهره کردن نسل آینده از ایمان است"/>
    <meta property="og:description" content="مشهد - عضو جامعه مدرسین حوزه علمیه قم با بیان اینکه دشمنان سعی می‌کنند نسل آینده را از ایمان و اعتقادات مذهبی بی‌بهره کنند، گفت: به دنبال جذب جوانان از طریق فضای مجازی و اشعار هستند."/>
  </head>
  <body>
    <article>
      <h1>عضو جامعه مدرسین حوزه علمیه قم: سعی دشمن در بی‌بهره کردن نسل آینده از ایمان است</h1>
      <address>
        <time datetime="2019-11-25T20:28:19+00:00">25 Nov 2019, 20:28</time>
      </address>
      <p>به گزارش <a href="https://www.mehrnews.com/">خبرنگار مهر</a>  آیت‌الله محمدتقی مصباح یزدی شامگاه دوشنبه در جلسه درس اخلاق تحت عنوان اخلاق و سلوک انقلابی که در مدرسه علمیه نواب مشهد برگزار شد، اظهار کرد: اکثر مردم فشار اقتصادی را درک می‌کنند و افرادی نیز بالاتر از عامه، مسائل سیاسی را درک کرده و متوجه هستند. اما خطرهایی بالاتر نیز وجود دارد که در چهره شیطان بزرگ یعنی آمریکا بروز کرده و آن خطر، خطری است که ملحدین نسبت به مسلمین دارند و همواره از زمان هبوط حضرت آدم و در طول این چند هزارساله وجود داشته است.</p>
      <p> وی افزود: این خطر را عموم مردم و حتی افرادی که به مسائل بین‌المللی مسلط هستند درک نمی‌کنند. بسیاری از افراد در داخل یا خارج از کشور تصور می‌کنند با خطرات اقتصادی در کشورهای اسلامی و کشور خودمان می‌توان مقابله کرد اما خطر اصلی چیز دیگری است، آن خطر کفر و الحاد است.</p>
      <p>رئیس موسسه آموزشی و پژوهشی امام خمینی (ره) بابیان اینکه دشمنان از نقشه‌هایی که کشیده‌اند ناامید شده‌اند، تصریح کرد: این به برکت دعای امام زمان (ع)و رهبری گران‌قدر بوده است.</p>
      <p>وی بابیان اینکه دشمنان سعی می‌کنند نسل آینده را از ایمان و اعتقادات مذهبی بی‌بهره کنند، افزود : به‌صورت گسترده و در فضای مجازی به دنبال آن هستند تا جوانان ما را از طریق اشعار و حرف‌های متفاوت به خود جذب کرده و از اسلام روی‌گردان کنند.</p>
      <p>آیت‌الله مصباح یزدی همچنین بیان کرد: مسائل دیگر مانند اختلاف بین سیاسیون کشور و اختلاف بین کشورهای مسلمان مقدمه همین امر است. بهترین نمونه کامل این خطر نیز، فضای مجازی است. متأسفانه در داخل کشور نیز موفقیت‌هایی در این حوزه برای دشمنان حاصل‌شده است. </p>
      <p>وی بابیان اینکه خطر دیگر مربوط به فرهیختگان است، تصریح کرد: اگر بتوانند در این قشر نیز افرادی را جذب کنند کار خود را راحت‌تر پیش خواهند برد. دشمنان همچنین تمرکز دارند تا تفکیک دو حوزه دین از سیاست را دنبال کنند و به دنبال آن هستند تا روحانیون را از صحنه سیاست دورنمایند.</p>
      <p>آیت‌الله مصباح یزدی در ادامه افزود: گاهی این عمل در عرصه حوزه نیز مطرح می‌شود که چرا دین باید در سیاست دخالت کند؟ درواقع برخی افراد می‌گویند دین محدود به جلسات عزاداری و قرآن‌خوانی و مراسمات مذهبی است.</p>
      <p>وی ادامه داد: باید هدف و نفع یک علم را نیز در نظر گرفت. تقریباً همه علوم که بین مردم عمومیت دارند و در بین همه کشورها رایج است هدف آن‌ها این است که بتوانند لذت بیشتری از زندگی ببرند. درواقع می‌توان گفت که سایر علوم لذتی را که به فرد می‌دهد مربوط به زندگی مادی و قبل از مرگ است. اما بعضی از علوم بعد از مرگ شروع می‌شود و تا بی‌نهایت ادامه خواهد داشت. باید باور داشت که تمام سال‌های زندگی مادی در این دنیا دوران جنینی است.<br/> </p>
      <p> </p>
    </article>
  </body>
</html>