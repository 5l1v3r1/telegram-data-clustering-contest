<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/kulfoldi-korkep/brazil-tamadot-igazolhat-a-real-madrid-vilagbajnok-tavozhat-barcelonabol-kulfoldi-korkep"/>
    <meta property="og:site_name" content="csakfoci.hu"/>
    <meta property="article:published_time" content="2019-11-25T20:42:26+00:00"/>
    <meta property="og:title" content="Brazil támadót igazolhat a Real Madrid, világbajnok távozhat Barcelonából – külföldi körkép"/>
    <meta property="og:description" content="A legfontosabb és legérdekesebb hétfői hírek a külföldi foci világából és a nemzetközi átigazolási piacról. Körkép."/>
  </head>
  <body>
    <article>
      <h1>Brazil támadót igazolhat a Real Madrid, világbajnok távozhat Barcelonából – külföldi körkép</h1>
      <address><time datetime="2019-11-25T20:42:26+00:00">25 Nov 2019, 20:42</time> by <a rel="author">csakfoci.hu</a></address>
      <p>
        <b>
          <b>A legfontosabb és legérdekesebb hétfői hírek a külföldi foci világából és a nemzetközi átigazolási piacról. Körkép.</b>
        </b>
      </p>
      <h3>ANGLIA</h3>
      <p><b>Tottenham</b>: Harry Kane szerint a Tottenham Hotspur az új vezetőedzőben, José Mourinhóban egy “született győztesre” talált, és a vezetésével meg lehet célozni az FA Kupát, valamint a Bajnokok Ligáját. Az észak-londoni labdarúgócsapat 11 éve nyerte legutóbbi trófeáját. Az 56 éves portugál tréner, aki a múlt héten váltotta Mauricio Pochettinót, szűk egy év után tért vissza a Premier League-be – tavaly decemberben menesztették a Manchester Unitedtől -, és szombaton mindjárt győztes meccsen debütált: a Spurs úgy nyert 3-2-re a fővárosi rivális West Ham United otthonában, hogy már 3-0-ra vezetett. <i>“Az öreg minden klubnál nyert valamit, ahol dolgozott, ezt nem lehet elvitatni tőle”</i> – nyilatkozott az angol válogatott csatár, Kane. <i>“Született győztes. Én pedig világossá tettem, hogy a karrieremnek ebben a szakaszában mindenképpen trófeákat akarok nyerni. És azt is világossá tettem, hogy ezt ezzel a csapattal akarom elérni. Nagy év áll előttünk”</i> – fogalmazott Harry Kane. A korábban a Portónál, a Chelsea-nél, az Internazionalénál, a Real Madridnál és a Manchester Unitednél dolgozó Mourinho 25 nagy trófeát gyűjtött pályafutása során, a Spurs viszont legutóbb 2008-ban diadalmaskodott, akkor az angol ligakupát nyerte meg. A West Ham elleni siker után – amely január óta az első idegenbeli bajnoki győzelme volt a csapatnak – a 10. helyen áll a PL-ben a Tottenham, és Kane szerint Mourinho érkezése alkalmat ad a játékosoknak az újrakezdésre. “Ha valakinek olyan hírneve van, mint neki, az önbizalmat ad, hiszel a csapatodban” – tette hozzá. (MTI)</p>
      <p><b>Manchester City:</b> Néhány hétig nem léphet pályára Sergio Agüero, az angol bajnok Manchester City futballistája. Az argentin támadónak szombaton a Chelsea ellen 2-1-re megnyert találkozón sérült meg a combja. Josep Guardiola vezetőedző elmondta, a klasszis csatárnak biztosan ki kell majd hagynia december 7-én a Manchester United elleni városi derbit, amelyet a Newcastle United és a Burnley elleni összecsapás előz meg a Premier League-ben és kedden az ukrán Sahtar Donyeck elleni a Bajnokok Ligájában. (MTI)</p>
      <p><b>Newcastle</b>: A Hull City szélsőjét, Jarrod Bowent szemelték ki. A szélső támadó 17 mérkőzésen 11 gólt lőtt az angol másodosztály most futó idényében. (Daily Star)</p>
      <p><b>Everton</b>: A napokban bejelenthetik Marco Silva vezetőedző távozását, akinek az utódja a klubnál korábban már 11 évet eltöltő David Moyes lehet. (The Sun)</p>
      <p><b>Brighton</b>: A Brighton is csatlakozott azon PL-klubok közé, amelyek meg akarják szerezni a Stabaek 20 éves norvég szélsőjét, Emil Bohinent. A Norvégiában a legnagyobb tehetségnek tartott labdarúgó az élvonal most futó idényében 28 meccsen 4 gólt lőtt és 6 asszisztot adott. (Sky Sports)</p>
      <p><b>Tottenham</b>: A Bournemouth védőjét, Nathan Akét akarják leigazolni, akiben Jan Vertonghen hosszútávú helyettesét látják. (Football Insider)</p>
      <p><b>West Ham:</b> Januárban kölcsönben távozhat a csapattól a 88-szoros kolumbiai válogatott középpályás, Carlos Sánchez, akinek a PL mostani idényében csupán 40 perc jutott neki. (Daily Mail)</p>
      <h3>SPANYOLORSZÁG</h3>
      <p><b>Real Madrid:</b> Paul Pogbának továbbra is az a határozott elképzelése, hogy a Real Madridban folytatja a pályafutását. A madridi csapattal az előző nyáron is szóba hozott francia középpályás kivásárlási árát 150 millió euróban határozta meg a Manchester United. (Cope)</p>
      <p>Jövő nyáron megszerezhetik a Chelsea brazil támadóját, Williant, akinek a szerződése lejár a szezon végén. (Sky Sports)</p>
      <p>120 millió eurót plusz Mariano Díazt adná a Real a Borussia Dortmund egyik legjobbjáért, Jadon Sanchóért. (Don Balón)</p>
      <p><b>Barcelona</b>: Minden bizonnyal távozik a téli átigazolási szezonban Samuel Umtiti, aki iránt hazájából a Lyon, és az angol élvonalbeli Arsenal érdeklődik élénken. (Goal)</p>
      <p><b>Getafe</b>: Januárban kölcsönvehetik a Barcelona mellőzött középpályását, Carlos Alenát. (Cope)</p>
      <h3>OLASZORSZÁG</h3>
      <p><b>Atalanta</b>: A Juventus és az Inter is vinné a jelenleg a Parmánál kölcsönben szereplő Dejan Kulusevskit, a 19 éves védőt a torinóiak sportigazgatója, Fabio Paratici személyesen nézte meg a Bologna elleni hétvégi bajnokin. (Calciomercato)</p>
      <p><b>Serie A</b>: A Cagliari kétgólos vezetését elherdálva 2-2-es döntetlent játszott a Lecce vendégeként az olasz labdarúgó-bajnokság 13. fordulójának első hétfői mérkőzésén. A negyedik szardíniai csapat immár 11 kör óta veretlen a Serie A-ban, míg a Lecce nyolcadik bajnoki összecsapásán maradt nyeretlen. A találkozót, amely a négy gól mellett három kiállítást is hozott, eredetileg vasárnap este rendezték volna, de a dél-olasz város stadionjában a heves esőzések miatt játékra alkalmatlanná vált a pálya, így a játékvezető a két csapat kapitányával egyeztetve a halasztás mellett döntött. (MTI)</p>
      <h3>NÉMETORSZÁG</h3>
      <p><b>Hoffenheim</b>: Szalai Ádám volt csapata, a Hoffenheim szurkolói transzparenseken éltették a magyar válogatott labdarúgót a Mainz elleni német bajnoki mérkőzésen. A csatár közösségi oldalán közzétett fotó szerint a hazai együttes ultrái a következő verssel kedveskedtek Szalainak: “Egyengetted utunkat a BL felé. Az ember, akivel szívesen találkozunk, a tetteidhez mérten soha nem felejtünk el. Szalai Ádám futballisten”. A 31 éves játékos bejegyzésében megköszönte a hoffenheimi drukkerek szavait. Szalai öt szezont töltött az együttesnél, mielőtt idén nyáron visszaigazolt korábbi klubjához, a Mainzhoz. A vasárnapi Bundesliga-mérkőzést 5-1-re nyerte idegenben a Mainz, a magyar csatár a kispadról nézte végig az összecsapást. (MTI)</p>
      <h3>VILÁGFOCI</h3>
      <p><b>Argentína</b>: Diego Maradona részben oroszul gratulált a Dinamo Bresztnek, miután a klub története során először megnyerte a fehérorosz labdarúgó-bajnokságot. Az 59 esztendős korábbi klasszis játékos a klub tiszteletbeli elnökeként az Instagramon előbb spanyolul gratulált a játékosoknak, a szurkolóknak, valamint a klub minden munkatársának, majd oroszul is hozzátette: “gratulálok”. A Dinamo Breszt tavaly májusban jelentette be, hogy az 1986-ban világbajnok Maradona három évig lesz elnök, és feladata a “stratégiai fejlesztés”, ám tevékenysége nagyrészt névleges maradt. Az argentin sztár “főállásban” hazájában az élvonalbeli Gimnasia y Esgrima La Plata vezetőedzője. A Breszt vasárnap, egy fordulóval a pontvadászat vége előtt biztosította elsőségét, lezárva a BATE Boriszov 13 éves sikersorozatát. (MTI)</p>
      <p><b>Feyenoord</b>: Nem vásárolhatnak belépőt együttesük soron következő idegenbeli mérkőzésére a Feyenoord labdarúgócsapatának drukkerei az Európa-ligában. Az európai szövetség (UEFA) hétfőn közölte, azt követően döntött így, hogy a múlt hónapban a holland szurkolók több ezer eurós kárt okoztak a Young Boys otthonában elszenvedett 2-0-s vereség alkalmával, ami miatt a klubot 50 ezer euróra megbüntették. Mindez azt jelenti, hogy december 12-én a Porto elleni utolsó csoportmérkőzésre drukkerei nélkül kell majd fellépnie a Feyenoordnak, amely jelenleg harmadik helyen áll a G csoportban. (MTI)</p>
    </article>
  </body>
</html>