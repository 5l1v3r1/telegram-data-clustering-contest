<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/nauka/10274644/urzadzenia-polskiej-firmy-kosmicznej-poleca-w-kierunku-jowisza-jaki-jest-cel-misji.html"/>
    <meta property="og:site_name" content="Wprost"/>
    <meta property="article:published_time" content="2019-11-25T20:56:00+00:00"/>
    <meta property="og:title" content="Urządzenia polskiej firmy kosmicznej polecą w kierunku Jowisza. Jaki jest cel misji?"/>
    <meta property="og:description" content="Polska firma sektora kosmicznego Astronika zaczęła produkcję urządzeń, które polecą na pokładzie sondy w kierunku Jowisza i jego księżyców – poinformowała firma. Start sondy w ramach misji JUICE, organizowanej przez Europejską Agencję Kosmiczną, zaplanowano na 2022 rok."/>
  </head>
  <body>
    <article>
      <h1>Urządzenia polskiej firmy kosmicznej polecą w kierunku Jowisza. Jaki jest cel misji?</h1>
      <address><time datetime="2019-11-25T20:56:00+00:00">25 Nov 2019, 20:56</time> by <a rel="author">Nauka w Polsce PAP</a></address>
      <p>
        <b>Polska firma sektora kosmicznego Astronika zaczęła produkcję urządzeń, które polecą na pokładzie sondy w kierunku Jowisza i jego księżyców – poinformowała firma. Start sondy w ramach misji JUICE, organizowanej przez Europejską Agencję Kosmiczną, zaplanowano na 2022 rok.</b>
      </p>
      <p>Głównym celem misji, jak wyjaśniono w komunikacie, jest zbadanie warunków panujących na księżycach gazowego giganta i dostarczenie odpowiedzi na jedno z kluczowych pytań dotyczących układu słonecznego: czy tak daleko od Słońca można znaleźć wodę w stanie ciekłym?</p>
      <p>Polska firma zaprojektowała dwa rodzaje urządzeń pomiarowych: system anten RWI (Radio Wave Instrument) oraz cztery instrumenty z czujnikami pomiaru potencjału plazmy LP-PWI (Langmuir Probe – Plasma Wave Instrument). – Urządzenia, które zaprojektowaliśmy, będą zbierać dane około 2030 roku – podróż do Jowisza potrwa mniej więcej osiem lat – wskazał wiceprezes Astroniki Łukasz Wiśniewski. Zaznaczył, że Polska uznawana jest za europejskiego lidera technologii RWI.</p>
      <h3>„Obydwa systemy są bardzo lekkie, ważą mniej niż 2 kg”</h3>
      <p>Przy budowie urządzeń Astronika skorzystała z szeregu innowacyjnych technologii takich jak opatentowana formuła wytworzenia rurek, z których składają się anteny, czy specjalistycznych powłok kosmicznych. – Obydwa systemy są bardzo lekkie, ważą mniej niż 2 kg, co jest ekstremalnie niską wagą, biorąc pod uwagę siły, jakie będą na nie oddziaływać – chociażby przy starcie rakiety – wyjaśniła firma. Dodała, że mechanizm LP-PWI został zaprojektowany, by wytrzymał wszelkie obciążenia podczas misji, ale też nie zniszczył sam siebie podczas otwarcia sondy.</p>
      <p>W trakcie projektowania urządzeń konstruktorzy Astroniki musieli też wziąć pod uwagę temperatury, na jakie będą narażone urządzenia: od ok. 280 stopni Celsjusza w okolicy Wenus do nawet -200 stopni Celsjusza, kiedy sonda znajdzie się w cieniu Jowisza.</p>
      <p>W 2018 r. inżynierowie Astroniki, ramach misji NASA InSight, stworzyli penetrator Kret, którego zadaniem jest wbicie się 5 m pod powierzchnię Marsa.</p>
      <h3>Kiedy start sondy?</h3>
      <p>Start sondy w ramach organizowanej przez Europejską Agencję Kosmiczną misji JUICE jest zaplanowany na 2022 rok. Astronika powstała z inicjatywy polskich inżynierów z doświadczeniem w branży kosmicznej. Jej specjalnością są instrumenty kosmiczne – w szczególności penetratory geologiczne, mechanizmy trzymająco-zwalniające i systemy antenowe.</p>
      <related>
        <h4>Czytaj także:</h4>
        <a href="https://www.wprost.pl/kosmos/10272169/czarna-dziura-na-czarnej-dziurze-czarna-dziura-pogania-a-wszystko-to-w-centrum-galaktyki.html"/>
      </related>
      <footer>Źródło: <a href="http://naukawpolsce.pap.pl/">Nauka w Polsce PAP</a></footer>
    </article>
  </body>
</html>