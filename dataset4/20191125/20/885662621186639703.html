<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125975/ehae-sta-59-ekat-eyro-ayxithikan-ta-kathara-kerdi-enneaminoy"/>
    <meta property="og:site_name" content="Insider"/>
    <meta property="article:published_time" content="2019-11-25T20:59:00+00:00"/>
    <meta property="og:title" content="ΕΧΑΕ: Στα 5,9 εκατ. ευρώ αυξήθηκαν τα καθαρά κέρδη εννεαμήνου"/>
    <meta property="og:description" content="Για το εννεάμηνο του 2019 τα συνολικά έσοδα του ομίλου διαμορφώθηκαν σε 24,6 εκατ. ευρώ έναντι 19,2 εκατ. ευρώ το εννεάμηνο του 2018, αυξημένα κατά 28,7%."/>
  </head>
  <body>
    <article>
      <h1>ΕΧΑΕ: Στα 5,9 εκατ. ευρώ αυξήθηκαν τα καθαρά κέρδη εννεαμήνου</h1>
      <h2>Για το εννεάμηνο του 2019 τα συνολικά έσοδα του ομίλου διαμορφώθηκαν σε 24,6 εκατ. ευρώ έναντι 19,2 εκατ. ευρώ το εννεάμηνο του 2018, αυξημένα κατά 28,7%.</h2>
      <address>
        <time datetime="2019-11-25T20:59:00+00:00">25 Nov 2019, 20:59</time>
      </address>
      <p>Στα<b> 5,9 εκατ. ευρώ έναντι 2,3 εκατ. ευρώ</b> διαμορφώθηκαν τα καθαρά κέρδη του ομίλου Ελληνικά Χρηματιστήρια <b>ΕΧΑΕ</b>.</p>
      <p>Ειδικότερα, στο εννεάμηνο του 2019 τα ενοποιημένα καθαρά κέρδη του ομίλου μετά από φόρους διαμορφώθηκαν σε 5,9 εκατ. ευρώ έναντι 2,3 εκατ. ευρώ το εννεάμηνο του 2018, παρουσιάζοντας αύξηση 157%. Μετά από προσαρμογές στην αξία των χρεογράφων, τα καθαρά κέρδη ανά μετοχή το εννεάμηνο του 2019 διαμορφώνονται σε 0,116 ευρώ έναντι 0,029 ευρώ την αντίστοιχη περυσινή περίοδο.</p>
      <p>Σύμφωνα με τους Εναλλακτικούς Δείκτες Μέτρησης Απόδοσης (ΕΔΜΑ) τα προσαρμοσμένα καθαρά κέρδη ανά μετοχή διαμορφώθηκαν σε 0,098 ευρώ έναντι 0,038 ευρώ την αντίστοιχη περυσινή περίοδο.</p>
      <p>Για το εννεάμηνο του 2019 τα συνολικά έσοδα του ομίλου διαμορφώθηκαν σε 24,6 εκατ. ευρώ έναντι 19,2 εκατ. ευρώ το εννεάμηνο του 2018, αυξημένα κατά 28,7%.</p>
      <p>Το σύνολο του κόστους λειτουργικών εργασιών και δαπανών με παρεπόμενες υπηρεσίες για το εννεάμηνο του 2019 μειώθηκε κατά 0,6% σε 13,5 εκατ. ευρώ, έναντι 13,6 εκατ. ευρώ την αντίστοιχη περυσινή περίοδο, ενώ τα ενοποιημένα κέρδη προ φόρων (ΕΒΤ) διαμορφώθηκαν σε 8,3 εκατ. ευρώ έναντι 3,4 εκατ. ευρώ, παρουσιάζοντας αύξηση 146%, που οφείλεται στην υποστήριξη υπηρεσιών εταιρικών πράξεων εισηγμένων εταιρειών.</p>
      <p>Η μέση ημερήσια αξία συναλλαγών διαμορφώθηκε σε 67,2 εκατ. ευρώ έναντι 57,4 εκατ. ευρώ την αντίστοιχη περυσινή περίοδο παρουσιάζοντας αύξηση 17,0%. Η μέση κεφαλαιοποίηση της Ελληνικής αγοράς παρουσιάζει σταδιακή βελτίωση μέσα στο 2019, ενώ για όλη την περίοδο του εννεαμήνου 2019, εμφανίζεται μειωμένη κατά 1,3% σε σύγκριση με το εννεάμηνο του 2018 (53,6 δισ. ευρώ έναντι 54,3 δισ. ευρώ).</p>
      <p>Ο Γενικός Δείκτης του Χρηματιστηρίου Αθηνών έκλεισε στις 30.09.2019 στις 868,4 μονάδες, αυξημένος κατά 25,6% σε σχέση με το κλείσιμο στο τέλος του εννεαμήνου του 2018 (691,7 μονάδες). Η ρευστότητα της αγοράς μετρούμενη με την κυκλοφοριακή ταχύτητα αυξήθηκε στο 31,3% το εννεάμηνο 2019 από 26,4% την αντίστοιχη περυσινή περίοδο, ενώ ο μέσος ημερήσιος όγκος συναλλαγών διαμορφώθηκε σε 34,1 εκατ. μετοχές έναντι 38,7 εκατ. μετοχών (μείωση 11,9%) το αντίστοιχο περυσινό διάστημα.</p>
      <p>Στην αγορά παραγώγων, τα έσοδα διαπραγμάτευσης και εκκαθάρισης κατέγραψαν αύξηση 6,3%. Ο μέσος ημερήσιος αριθμός συμβολαίων μειώθηκε κατά 20,1% (45,7 χιλ. έναντι 57,2 χιλ.), ενώ η μέση ημερήσια ονομαστική αξία συναλλαγών (nominal value) μειώθηκε κατά 3,8%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/agores/hrimatistirio/125843/pano-apo-tis-890-monades-epestrepse-hrimatistirio"/>
        <a href="https://www.insider.gr/eidiseis/oikonomia/125831/zabbos-erhontai-prosthetes-exoysies-gia-tin-epitropi-kefalaiagoras"/>
        <a href="https://www.insider.gr/agores/hrimatistirio/125807/hrimatistirio-oriaka-kerdi-kai-kiniseis-pano-apo-tis-880-monades"/>
      </related>
    </article>
  </body>
</html>