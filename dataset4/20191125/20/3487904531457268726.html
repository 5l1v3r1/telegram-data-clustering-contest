<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/glenti-den-egine-alla-stochos-epitefchthike-protos-paok"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T20:40:00+00:00"/>
    <meta property="og:title" content="Γλέντι δεν έγινε, αλλά ο στόχος επιτεύχθηκε: Πρώτος ο ΠΑΟΚ!"/>
    <meta property="og:description" content="Με επιστολή του στη «Μ» ο Στέλιος Γρηγοριάδης γράφει για την διαφορετική διάσταση που δίνει στη μάχη του τίτλου η ισοβαθμία ΠΑΟΚ-Ολυμπιακού"/>
  </head>
  <body>
    <article>
      <h1>Γλέντι δεν έγινε, αλλά ο στόχος επιτεύχθηκε: Πρώτος ο ΠΑΟΚ!</h1>
      <h2>Με επιστολή του στη «Μ» ο Στέλιος Γρηγοριάδης γράφει για την διαφορετική διάσταση που δίνει στη μάχη του τίτλου η ισοβαθμία ΠΑΟΚ-Ολυμπιακού</h2>
      <address><time datetime="2019-11-25T20:40:00+00:00">25 Nov 2019, 20:40</time> by <a rel="author">Στέλιος  Γρηγοριάδης</a></address>
      <p>Aγαπητή Metrosport,</p>
      <p>Με τη χθεσινή νίκη ο ΠΑΟΚ ισοβάθμησε με τον Ολυμπιακό και δίνει πλέον διαφορετική διάσταση στη μάχη για τον τίτλο, αλλά η αλήθεια είναι ότι δεν την ευχαριστήθηκαν με την ψυχή τους οι οπαδοί του. Κι αυτό γιατί ήταν ένας ΠΑΟΚ υποτονικός, που θα μπορούσε να είχε “πνίξει” από νωρίς τον αντίπαλό του, αλλά δεν το έκανε, διατηρώντας στην ατμόσφαιρα μια σχετική αγωνία μέχρι το σφύριγμα της λήξης.</p>
      <p>Στο πρώτο ημίχρονο δεν είδαμε πολλά σπουδαία πράγματα, αλλά ο ΠΑΟΚ πέτυχε τον στόχο του να προηγηθεί. Οι παίκτες του πήγαν στα αποδυτήρια με το 1-0 χάρη στην εκτελεστική ικανότητα του Σφιντέρσκι, που “το έχει” με τη μία επαφή και είναι συνήθως εκεί όπου πρέπει να βρίσκεται, αλλά και την εξαιρετική απόδοση τόσο του Βιεϊρίνια, που είχε ωραίες προσπάθειες και έβγαλε την ασίστ στο γκολ, όσο και του Μίσιτς, που, ήρεμα και μεθοδικά, ήταν ο παίκτης που σύνδεσε ιδανικά την επίθεση με την άμυνα. Μια επίθεση, που δεν ήταν ιδιαίτερα παραγωγική και μια άμυνα που πήρε άριστα, με δεδομένο ότι οι παίκτες της Λάρισας, παρά τη ζωντάνια τους και τη διάθεσή τους να μην κλειστούν και να παίξουν ποδόσφαιρο, δεν κατάφεραν να απειλήσουν σοβαρά σε καμία περίπτωση την εστία του Ζίβκοβιτς.</p>
      <p>Λογικό ήταν να περιμένουμε περισσότερη ενέργεια από τον ΠΑΟΚ, με το ξεκίνημα του δεύτερου ημιχρόνου, ώστε να σιγουρέψει τη νίκη του με ένα δεύτερο γκολ, αλλά δεν την είδαμε. Ισως γιατί όλοι, παίκτες και προπονητής, είχαν υποσυνείδητα το μυαλό τους στην εξοικονόμηση δυνάμεων για το ντέρμπι με τον Ολυμπιακό. <br/>Ενα αξιόλογο σουτ του Βιεϊρίνια που έφυγε άουτ ήταν το μόνο που είδαμε μέχρι το 70΄, οπότε λογικά ο Φερέϊρα επιστράτευσε και τον Ακπομ (αντί του Σφιντέρσκι) και τον Λημνιό (αντί του Βιεϊρίνια ), για να φρεσκάρει την επίθεση του ΠΑΟΚ. Ωστόσο, κανείς από τους δύο δεν βρήκε την ευκαιρία να σκοράρει, αφού το ματς κύλησε το ίδιο χλιαρά μέχρι το τέλος χωρίς να γίνει εκατέρωθεν η μεγάλη φάση, αν εξαιρέσουμε μια κεφαλιά του Μάτος που έβγαλε κόρνερ Κρίστινσον, δυο καλές συρτές σέντρες του Λημνιού που πέρασαν ανεκμετάλλευτες και την κοντινή κεφαλιά με την οποία ο Μπίσεσβαρ έστειλε την μπάλα στα χέρια του γκολκίπερ της Λάρισας.</p>
      <p>Ο ΠΑΟΚ δεν κινδύνευσε με ισοφάριση, αλλά το παιχνίδι τελείωσε με άγχος, καθώς το 1-0 είναι πάντα εύθραυστο και η ζημιά μπορεί αν πάσα στιγμή, ακόμη και από το... πουθενά, όπως άλλωστε αρκετές φορές συνέβη φέτος με θύμα τον ΠΑΟΚ. Αν μη τι άλλο, με έναν αντίπαλο εντελώς ακίνδυνο επιθετικά, θα έπρεπε ο ΠΑΟΚ να κάνει πάρτι για να το γλεντήσουν καταλλήλως οι οπαδοί του μετά την απρόσμενη ισοπαλία-δώρο του Ολυμπιακού με τον Πανιώνιο. Εστω και έτσι, όμως, ο στόχος επιτεύχθηκε, ο ΠΑΟΚ πάτησε κορυφή και πάει στο Καραϊσκάκη πάνοπλος για την πρώτη από τις τέσσερις μεγάλες μάχες με τον μοναδικό ανταγωνιστή του στην κούρσα για την κατάκτηση του τίτλου.</p>
      <p>ΥΓ. Αντρίκεια πήρε την κεφαλιά ο Μάτος στο 29’ και έπρεπε να μετρήσει το δεύτερο γκολ του Σφιντέρσκι. Φάουλ έκανε μόνο στη φαντασία του διαιτητή Τάσση, που δεν… καταδέχτηκε καν, ούτε του υποδείχτηκε, να δει τη φάση στο VAR.</p>
      <p>Στέλιος Γρηγοριάδης</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/epikindinos-tassis"/>
        <a href="http://www.metrosport.gr/article/osi-miloun-gia-exigiansi-kitoun-tin-parti-tous"/>
        <a href="http://www.metrosport.gr/article/fortomeno-toneo-d-s-tou-gs-iraklis"/>
        <a href="http://www.metrosport.gr/article/piesi-fevgi-ap-ton-paok-ke-pigeni-ston-olimpiako"/>
        <a href="http://www.metrosport.gr/article/paok-to-megalitero-ntermpi-ine-esoteriko"/>
        <a href="http://www.metrosport.gr/article/gkel-den-ekane-kani-omos-ti-doulia-tou"/>
      </related>
    </article>
  </body>
</html>