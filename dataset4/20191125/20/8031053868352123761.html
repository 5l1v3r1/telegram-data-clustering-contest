<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%cf%80%ce%b1-%ce%bf-%cf%84%cf%81%ce%b1%ce%bc%cf%80-%cf%80%ce%b1%cf%81%ce%b1%cf%83%ce%b7%ce%bc%ce%bf%cf%86%cf%8c%cf%81%ce%b7%cf%83%ce%b5-%cf%84%ce%bf%ce%bd-%cf%83%ce%ba%cf%8d%ce%bb%ce%bf-%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T20:53:04+00:00"/>
    <meta property="og:title" content="ΗΠΑ: Ο Τραμπ παρασημοφόρησε τον σκύλο που καταδίωξε τον αλ Μπαγκντάντι"/>
    <meta property="og:description" content="Παράσημα στον Κόναν, τον σκύλο που μετείχε στην επιχείρηση η οποία οδήγησε στον θάνατο του ηγέτη του Ισλαμικού Κράτους, Άμπου Μπακρ αλ Μπαγκντάντι, προσέφερε ο Ντόναλντ Τραμπ, που παρουσίασε το τετράποδο στον Λευκό Οίκο."/>
  </head>
  <body>
    <article>
      <h1>ΗΠΑ: Ο Τραμπ παρασημοφόρησε τον σκύλο που καταδίωξε τον αλ Μπαγκντάντι</h1>
      <address>
        <time datetime="2019-11-25T20:53:04+00:00">25 Nov 2019, 20:53</time>
      </address>
      <p>Παράσημα στον Κόναν, τον σκύλο που μετείχε στην επιχείρηση η οποία οδήγησε στον θάνατο του ηγέτη του Ισλαμικού Κράτους, Άμπου Μπακρ αλ Μπαγκντάντι, προσέφερε ο Ντόναλντ Τραμπ, που παρουσίασε το τετράποδο στον Λευκό Οίκο.</p>
      <p>«Ο Κόναν έκανε φανταστική δουλειά», υπογράμμισε ο Ρεπουμπλικάνος πρόεδρος, παρουσία της συζύγου του Μελάνια και του αντιπροέδρου Μάικ Πενς, προσθέτοντας ότι «αυτός ο σκύλος είναι απίστευτος, τόσο εξαιρετικός, τόσο έξυπνος».</p>
      <figure>
        <img src="https://www.pentapostagma.gr/wp-content/uploads/2019/11/dc9fd6c5ad89d3402931f581cd4696df.jpg"/>
      </figure>
      <p>Σύμφωνα με τον Τραμπ, το μαλινουά παρασημοφορήθηκε «με ένα μετάλλιο και μια πλακέτα».</p>
      <p>Αμέσως μόλις ανακοινώθηκε ο θάνατος του πιο καταζητούμενου τζιχαντιστή του πλανήτη, στις 27 Οκτωβρίου, ο Τραμπ επαίνεσε το έργο αυτού του «φανταστικού» σκύλου. Ο Κόναν είχε ακολουθήσει τον Αλ Μπαγκντάντι μέσα στη σήραγγα, όπου έβαλε τέλος στη ζωή του πυροδοτώντας τα εκρηκτικά με τα οποία ήταν ζωσμένος.</p>
      <p>«Ο Κόναν είχε τραυματιστεί βαριά», εξήγησε ο Αμερικανός πρόεδρος. «Πίστευαν ότι δεν θα τα κατάφερνε, όμως ανέρρωσε πολύ γρήγορα», πρόσθεσε.</p>
      <figure>
        <img src="https://www.pentapostagma.gr/wp-content/uploads/2019/11/im-130511.jpg"/>
      </figure>
    </article>
  </body>
</html>