<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/prezydent-pidpysav-zakon-pro-nezakonne-zbahachennia-203465.html"/>
    <meta property="og:site_name" content="5 канал"/>
    <meta property="article:published_time" content="2019-11-25T20:33:00+00:00"/>
    <meta property="og:title" content="Президент підписав закон про незаконне збагачення"/>
    <meta property="og:description" content="Порушник ризикує попасти за ґрати на строк від 5 до 10 років"/>
  </head>
  <body>
    <article>
      <h1>Президент підписав закон про незаконне збагачення</h1>
      <address>
        <time datetime="2019-11-25T20:33:00+00:00">25 Nov 2019, 20:33</time>
      </address>
      <p>Володимир Зеленський підписав закон про відновлення кримінальної відповідальності за незаконне збагачення. Відповідний документ опублікований на <a href="https://president.gov.ua/news/prezident-pidpisav-zakon-pro-vidnovlennya-kriminalnoyi-vidpo-58533?fbclid=IwAR1kKIjQVzCLnVYmiyBDQHfUGhhCkpF52ikIvtULp9xAC9D3HqbjdVY4Si4">сайті голови держави</a>. </p>
      <p>"Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування", – йдеться в тексті.</p>
      <p>Також, документ доповнює Кримінальний кодекс новою статтею 368-5 "Незаконне збагачення", згідно з якою набуття вказаними вище особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до 3 років.</p>
      <p>Зміни внесли і до Цивільного процесуального кодексу. Згідно з ними, справи про визнання активів необґрунтованими та їхнє стягнення в дохід держави розглядає Вищий антикорупційний суд. </p>
      <p>Як повідомляв 5UA., <a href="https://www.5.ua/polityka/nezakonne-zbahachennia-rishennia-ksu-ie-ostatochnym-i-oskarzhenniu-ne-pidliahaie-187504.html">Конституційний Суд України оприлюднив рішення</a>, яке визнає неконституційною статтю 368-2 Кримінального кодексу, що передбачає притягнення до кримінальної відповідальності посадовців за незаконне збагачення. </p>
    </article>
  </body>
</html>