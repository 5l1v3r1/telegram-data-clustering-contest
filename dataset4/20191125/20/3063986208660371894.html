<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/25/843467"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:55:00+00:00"/>
    <meta property="og:title" content="বঙ্গবন্ধু বিপিএলে প্রথমদিনই গেইলদের ম্যাচ"/>
    <meta property="og:description" content="চুড়ান্ত হয়ে গেছে আসন্ন বঙ্গবন্ধু বিপিএলের রোডম্যাপ। বঙ্গবন্ধুর জন্ম শতবার্ষিকীকে সামনে রেখে হতে যাওয়া এই বিশেষ বিপিএলের খেলা শুরু হবে আগামী ১১ ডিসেম্বর। প্রথম দিনের প্রথম ম্যাচে মুখোমুখি হবে চট্টগ্রাম চ্যালেঞ্জার্স ও সিলেট থান্ডার্স। দর্শকদের জন্য প্রথম ম্যাচই হতে যাচ্ছে আকর্ষণীয়। কারণ  এবারের আসরে চট্টগ্রামের হয়ে খেলবেন টি-টোয়েন্টির 'ইউনিভার্স বস' খ্যাত ক্রিস গেইল। প্রথম দিনের আরেক ম্যাচে মুখোমুখি হবে কুমিল্লা ওয়ারিয়র্স ও রংপুর রেঞ্জার্স। এবারের বিপিএলের উদ্বোধনী অনুষ্ঠান হবে ৮ ডিসেম্বর। প্রথম ম্যাচ শুরু হবে বেলা সাড়ে ১২টায় এবং দ্বিতীয় ম্যাচ ৫টা ২০ মিনিটে। শুধু শুক্রবারে দিনের প্রথম ম্যাচ শুরু দুপুর ২টায়, দ্বিতীয় ম্যাচ সন্ধ্যা ৭টায়। যথারীতি 'হোম অব ক্রিকেট' মিরপুর শের-ই-বাংলা জাতীয় ক্রিকেট স্টেডিয়ামেই হবে বেশিরভাগ ম্যাচ। ঢাকার বাইরে কেবল সিলেট ও চট্টগ্রামে হবে বিপিএলের খেলা। বারবার ভেন্যু বাড়ানোর কথা বলা হলেও বাস্তবে তার কোনো প্রয়োগ দেখা যাচ্ছে না। দেশের তিন বিভাগীয় খেলা হলেও টুর্নামেন্ট হবে ৫ ধাপে। প্রাথমিক রাউন্ডে প্রতিদিনই খেলা হবে দুটি করে। সব দলই দিনের ম্যাচ খেলবে ৬টি, রাতের ম্যাচ ৬টি। ১১ থেকে ১৪ ডিসেম্বর…"/>
  </head>
  <body>
    <article>
      <h6 class="kicker">বিপিএলের রোডম্যাপ</h6>
      <h1>বঙ্গবন্ধু বিপিএলে প্রথমদিনই গেইলদের ম্যাচ</h1>
      <address><time datetime="2019-11-25T20:55:00+00:00">25 Nov 2019, 20:55</time> by <a rel="author">কালের কণ্ঠ অনলাইন</a></address>
      <p>চুড়ান্ত হয়ে গেছে আসন্ন বঙ্গবন্ধু বিপিএলের রোডম্যাপ। বঙ্গবন্ধুর জন্ম শতবার্ষিকীকে সামনে রেখে হতে যাওয়া এই বিশেষ বিপিএলের খেলা শুরু হবে আগামী ১১ ডিসেম্বর। প্রথম দিনের প্রথম ম্যাচে মুখোমুখি হবে চট্টগ্রাম চ্যালেঞ্জার্স ও সিলেট থান্ডার্স। দর্শকদের জন্য প্রথম ম্যাচই হতে যাচ্ছে আকর্ষণীয়। কারণ  এবারের আসরে চট্টগ্রামের হয়ে খেলবেন টি-টোয়েন্টির 'ইউনিভার্স বস' খ্যাত ক্রিস গেইল। প্রথম দিনের আরেক ম্যাচে মুখোমুখি হবে কুমিল্লা ওয়ারিয়র্স ও রংপুর রেঞ্জার্স।</p>
      <p>এবারের বিপিএলের উদ্বোধনী অনুষ্ঠান হবে ৮ ডিসেম্বর। প্রথম ম্যাচ শুরু হবে বেলা সাড়ে ১২টায় এবং দ্বিতীয় ম্যাচ ৫টা ২০ মিনিটে। শুধু শুক্রবারে দিনের প্রথম ম্যাচ শুরু দুপুর ২টায়, দ্বিতীয় ম্যাচ সন্ধ্যা ৭টায়। যথারীতি 'হোম অব ক্রিকেট' মিরপুর শের-ই-বাংলা জাতীয় ক্রিকেট স্টেডিয়ামেই হবে বেশিরভাগ ম্যাচ। ঢাকার বাইরে কেবল সিলেট ও চট্টগ্রামে হবে বিপিএলের খেলা। বারবার ভেন্যু বাড়ানোর কথা বলা হলেও বাস্তবে তার কোনো প্রয়োগ দেখা যাচ্ছে না।</p>
      <p>দেশের তিন বিভাগীয় খেলা হলেও টুর্নামেন্ট হবে ৫ ধাপে। প্রাথমিক রাউন্ডে প্রতিদিনই খেলা হবে দুটি করে। সব দলই দিনের ম্যাচ খেলবে ৬টি, রাতের ম্যাচ ৬টি। ১১ থেকে ১৪ ডিসেম্বর প্রথম ধাপ হবে মিরপুর শের-ই-বাংলা স্টেডিয়ামে। দুই দিন বিরতি দিয়ে ১৭ ডিসেম্বর থেকে চট্টগ্রামের জহুর আহমেদ চৌধুরি স্টেডিয়ামে খেলা হবে। ১৯ ও ২২ ডিসেম্বর থাকবে বিশ্রাম রেখে বন্দরনগরীর ম্যাচগুলো ১৭ ও ১৮ ডিসেম্বর, ২০ ও ২১ ডিসেম্বর, ২৩ ও ২৪ ডিসেম্বর অনুষ্ঠিত হবে।</p>
      <p>এরপর ২৫ ও ২৬ ডিসেম্বর আবার দুই দিনের বিরতি দিয়ে ২৭ ডিসেম্বর থেকে ফের শুরু হবে মিরপুর পর্ব। চলবে ৩১ ডিসেম্বর পর্যন্ত।সিলেটে খেলা হবে তিন দিন, ২ থেকে ৪ জানুয়ারি। এই পর্ব শেষে পুনরায় ঢাকায় ফিরবে বিপিএল। শের-ই-বাংলায় ৭ জানুয়ারি থেকে পুনরায় শুরু হবে খেলা। ১৩ জানুয়ারি অনুষ্ঠিত হবে টুর্নামেন্টের এলিমিনেটর ও প্রথম কোয়ালিফায়ার। দ্বিতীয় কোয়ালিফায়ার ১৫ জানুয়ারি। অতঃপর ১৭ জানুয়ারি ফাইনাল দিয়ে পর্দা নামবে এই আসরের। তবে একটি ইতিবাচক খবর হলো, ফাইনালসহ প্লে অফ রাউন্ডের জন্য রিজার্ভ ডে রাখা হয়েছে।</p>
    </article>
  </body>
</html>