<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/italy/599086/letsekaliari-22-matsthriler-me-tessera-gkol-treis-apovoles-kai-dyo-penalti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T20:08:00+00:00"/>
    <meta property="og:title" content="Λέτσε–Κάλιαρι 2-2: Ματς–θρίλερ με τέσσερα γκολ, τρεις αποβολές και δύο πέναλτι"/>
    <meta property="og:description" content="Η Κάλιαρι προηγήθηκε 2-0 στο Βία Ντελ Μάρε, όμως δεν μπόρεσε να πάρει την νίκη που θα την εκτόξευε στην 3η θέση, με την Λέτσε να ισοφαρίζει με δύο γκολ μετά..."/>
  </head>
  <body>
    <article>
      <h1>Λέτσε–Κάλιαρι 2-2: Ματς–θρίλερ με τέσσερα γκολ, τρεις αποβολές και δύο πέναλτι</h1>
      <address><time datetime="2019-11-25T20:08:00+00:00">25 Nov 2019, 20:08</time> by <a rel="author">SigmaliveSportime</a></address>
      <p><b>Η Κάλιαρι προηγήθηκε 2-0 στο Βία Ντελ Μάρε, όμως δεν μπόρεσε να πάρει την νίκη που θα την εκτόξευε στην 3η θέση, με την Λέτσε να ισοφαρίζει με δύο γκολ μετά το 80' σε ένα απολύτως επεισοδιακό ματς.<br/></b> <br/>Σε λιγότερο από 24 ώρες μετά την αναβολή του παιχνιδιού τους το βράδυ της Κυριακής λόγω δυνατής βροχόπτωσης που έπληξε την περιοχή της Απουλίας, Λέτσε και Κάλιαρι αναμετρήθηκαν στο χορτάρι του Βία Ντελ Μάρε και προσέφεραν γκολ αλλά και έντονες συγκινήσεις στους φίλους του calcio.<br/> <br/>Η Κάλιαρι του Μπάμπη Λυκογιάννη (βασικός, αγωνίστηκε ως το φινάλε) άνοιξε το σκορ στο 30' με εύστοχο πέναλτι του Πέδρο και στο 67' διπλασίασε το προβάδισμά της με τον Ναϊνγκολάν ωστόσο δεν κατάφερε να πάρει το τρίποντο για τέταρτη σερί αγωνιστική που θα την έστελνε στους 27 βαθμούς και στην 3η θέση μαζί με την Λάτσιο.<br/> <br/>Και αυτό γιατί η Λέτσε του Παναγιώτη Ταχτσίδη (έπαιξε από την αρχή μέχρι το τέλος) αντεπιτέθηκε στο φινάλε και βρήκε δύο γκολ μετά το 80', για να πάρει έναν πολύτιμο βαθμό στη μάχη που δίνει για την παραμονή (είναι πλέον στο +2 από την γραμμή του υποβιβασμού).<br/> <br/>Στο 83' ο Λαπαντούλα μείωσε σε 2-1 με εύστοχη εκτέλεση πέναλτι και το ματς πήρε φωτιά όχι μόνο γιατί οι τζαλορόσι ξαναμπήκαν στη διεκδίκηση ενός θετικού αποτελέσματος αλλά και γιατί η υπόδειξη του πέναλτι προκάλεσε τρεις αποβολές!<br/> <br/>Αρχικά είδε απευθείας κόκκινη κάρτα (81') ο παίκτης που έκανε την παράβαση, με τον Κατσατόρε να κόβει ηθελημένα η μπάλα με το χέρι μέσα στην περιοχή της Κάλιαρι, ενώ ακολούθως πήραν πρόωρα το δρόμο προς τα αποδυτήρια οι Όλσεν (85') και Λαπαντούλα (86'), που ήρθαν στα χέρια όταν ο κίπερ των Σαρδηνών κλώτησε τη μπάλα με δύναμη για να μην την πάρουν αμέσως στα χέρια τους οι γηπεδούχοι.<br/> <br/>Με την Κάλιαρι να παίζει με 9 παίκτες, η Λέτσε των 10 παικτών έφτασε στο τελικό 2-2 στο πρώτο λεπτό των καθυστερήσεων με τον Καλντερόνι, με τον δημιουργό του γκολ να είναι μάλιστα ο Παναγιώτης Ταχτσίδης.</p>
    </article>
  </body>
</html>