<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843453"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:08:00+00:00"/>
    <meta property="og:title" content="মির্জাপুরে স্কুলছাত্রীকে ধর্ষণের অভিযোগে যুবক গ্রেপ্তার"/>
    <meta property="og:description" content="জিজ্ঞাসাবাদের জন্য চেয়ারম্যানসহ চারজন এসপির কার্যালয়ে"/>
  </head>
  <body>
    <article>
      <h1>মির্জাপুরে স্কুলছাত্রীকে ধর্ষণের অভিযোগে যুবক গ্রেপ্তার</h1>
      <h2>জিজ্ঞাসাবাদের জন্য চেয়ারম্যানসহ চারজন এসপির কার্যালয়ে</h2>
      <address><time datetime="2019-11-25T20:08:00+00:00">25 Nov 2019, 20:08</time> by <a rel="author">মির্জাপুর (টাঙ্গাইল) প্রতিনিধি</a></address>
      <p>টাঙ্গাইলের মির্জাপুরে এসএসসি পরীক্ষার্থী এক ছাত্রীকে নেশাজাতীয় দ্রব্য সেবন করিয়ে ধর্ষণের অভিযোগে রাকিব শিকদার নামে এক যুবককে গ্রেপ্তার করা হয়েছে। তিনি উপজেলার আজগানা ইউনিয়নের বেলতৈল গ্রামের আতিকুল ইসলাম শিকদারের ছেলে।</p>
      <p>এ ছাড়া জিজ্ঞাসাবাদের জন্য আজগানা ইউপি চেয়ারম্যান রফিকুল ইসলাম শিকদারসহ চারজনকে টাঙ্গাইলের পুলিশ সুপারের কার্যালয়ে নেওয়া হয়েছে।</p>
      <p>আজ সোমবার দুপুরে টাঙ্গাইলের ডিবি ও মির্জাপুর থানা পুলিশ উপজেলার আজগানা ইউনিয়নের হাটুভাঙ্গা বাজার ও বেলতৈল এলাকায় অভিযান চালায়। এ সময় মির্জাপুর সার্কেলের সহকারী পুলিশ সুপার দীপঙ্কর ঘোষ, মির্জাপুর থানার ওসি সায়েদুর রহমান ও দেওহাটা ফাঁড়ির ইনচার্জ রফিকুল ইসলাম অভিযান চালিয়ে রাকিব শিকদারকে গ্রেপ্তার করে।</p>
      <p>এ ছাড়া টাঙ্গাইলের ডিবি পুলিশ জিজ্ঞাসাবাদের জন্য ইউপি চেয়ারম্যানসহ চারজনকে পুলিশ সুপারের কার্যালয়ে নিয়েছেন। তারা হলেন, আজগানা ইউপি চেয়ারম্যান রফিকুল ইসলাম শিকদার, বংশাই স্কুল অ্যান্ড কলেজ পরিচালনা পরিষদের সভাপতি আতিকুল ইসলাম শিকদার, তার ছেলে সোহান শিকদার ও ছোট ভাই সাহাদত হোসেন শিকদার।</p>
      <p>উল্লেখ্য, গত ২০ নভেম্বর সকাল আটটার দিকে রাকিব শিকদারের ছেলে রাকিবের নির্দেশে উপজেলার আজগানা ইউনিয়নের বেলতৈল গ্রামের ইয়াকুব শিকদারের ছেলে জসিম ওই স্কুলছাত্রীকে তার বাড়িতে ডেকে নেয়। পরে রাকিব জসিমের ঘরে মেয়েটিকে আটকিয়ে নেশাজাতীয় দ্রব্য সেবন করিয়ে ধর্ষণ করে বলে অভিযোগ উঠে। দুপুর বারটার দিকে মেয়েটিকে অজ্ঞান অবস্থায় ঘরে ফেলে রেখে রাকিব পালিয়ে যায়। এলাকাবাসী মেয়েটিকে অজ্ঞান অবস্থায় উদ্ধার করে এবং মেয়ের মা ভ্যানযোগে মেয়েটিকে অন্যত্র নিয়ে যায়।</p>
      <p>মির্জাপুর থানার ভারপ্রাপ্ত কর্মকর্তা মো. সায়েদুর রহমান জানান, অভিযুক্ত রাকিবকে গ্রপ্তার করা হয়েছে। এ ছাড়া ইউপি চেয়ারম্যান রফিকুল ইসলামসহ চারজনকে জিজ্ঞাসাবাদের জন্য টাঙ্গাইল পুলিশ সুপারের কার্যালয়ে নেওয়া হয়েছে বলে জানান।</p>
    </article>
  </body>
</html>