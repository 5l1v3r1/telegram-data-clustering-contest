<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/eross-zsolt-holtteste-a-hegyen-maradhat/ks4j053"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T20:25:00+00:00"/>
    <meta property="og:title" content="Erőss Zsolt holtteste a hegyen maradhat"/>
    <meta property="og:description" content="Erőss Zsolt holtteste máshol van, mint ahová a kínaiak indultak."/>
  </head>
  <body>
    <article>
      <h1>Erőss Zsolt holtteste a hegyen maradhat</h1>
      <address><time datetime="2019-11-25T20:25:00+00:00">25 Nov 2019, 20:25</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Erőss Zsolt holtteste máshol van, mint ahová a kínaiak indultak.</b>
        </i>
      </p>
      <p>A Kancsendzöngán, a Himalája egyik csúcsán maradhat Erőss Zsolt holtteste, miután a korábban elindult kínai kutatócsoport csak a hegység legmagasabb csúcsát, a Mount Everestet vizsgálta át. Mint megírtuk, expedíció indult a hegyre, amelynek elsődleges célja a Himalája megtisztítása volt a mászók által otthagyott hulladéktól, ám úgy tudjuk, holttestek után is kutattak: azoknak a hegymászóknak a maradványait keresték, akik ott vesztették életüket.</p>
      <p><b>Erőss Zsolt hat évvel ezelőtt a Kancsendzöngát hódította meg, a csúcsról való visszatérése közben halt meg – ekkor veszett oda a társa, Kiss Péter is. </b>A Himalájának ez a csúcsa az Everesttől távolabb, a nepáli–indiai határ közelében fekszik.</p>
      <p>A Magyar Hegy- és Sportmászó Szövetségtől megtudtuk, hogy a kínai kutatócsapat elindulásának híre először idén januárban röppent fel, akkor arról szóltak az információk, hogy tavasszal vágnak neki az útnak. A téli szezonban már biztosan nem megy fel az expedíció, hiszen hamarosan olyan lesz az időjárás a Himalájában, ami alkalmatlan mindenféle mászásra.</p>
      <p>A szövetségnek egyébként nincs információja arról, hány mászó holttestét találták meg a kínai csapatok.</p>
    </article>
  </body>
</html>