<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/otpadaneto-na-vizite-za-blgari-beshe-sred-aktsentite-na-sreshchata-borisov-trmp"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T20:48:00+00:00"/>
    <meta property="og:title" content="Отпадането на визите за българи беше сред акцентите на срещата Борисов - Тръмп"/>
    <meta property="og:description" content="Премиерът Бойко Борисов и президентът на САЩ Доналд Тръмп проведоха среща в Белия дом. Тръмп посрещна сърдечно Борисов и обяви, че би посетил България..."/>
  </head>
  <body>
    <article>
      <h1>Отпадането на визите за българи беше сред акцентите на срещата Борисов - Тръмп</h1>
      <address>
        <time datetime="2019-11-25T20:48:00+00:00">25 Nov 2019, 20:48</time>
      </address>
      <p>
        <b>Премиерът Бойко Борисов и президентът на САЩ Доналд Тръмп проведоха среща в Белия дом. Тръмп посрещна сърдечно Борисов и обяви, че би посетил България, ако получи покана. Това е първото посещение на премиера Борисов по покана на президента Тръмп.</b>
      </p>
      <p>
        <b>Още акценти от посещението - от Вашингтон предават Александър Марков и Илия Иванов.</b>
      </p>
      <figure>
        <video src="https://nws2.bnt.bg/p/p/s/psn251119-23-usa-markov-pryako-x264-726990.mp4"/>
      </figure>
      <p>Двамата започнаха разговорите с темата за отпадане на визите за български граждани. Премиерът изрази задоволство от отличното сътрудничество между България и САЩ в сферата на отбраната, енергетиката и икономиката. Тръмп каза че, страната ни може да бъде за пример на Германия, заради разходите за отбрана, които са над 3% от Брутния вътрешен продукт.</p>
      <blockquote>Доналд Тръмп, президент на САЩ: Отношенията между нашите две страни са много силни. Чудесни хора. Много хора от България са в нашата страна, много от тях живеят в тази страна, стават граждани на САЩ. Ще говорим по въпроса за визите, който беше повдигнат от вашия премиер. Но ние имаме много добро сътрудничество.</blockquote>
      <p>След срещата с президента Тръмп, българският премиер заяви убеждението си, че визовият режим със Съединените щати ще падне. Без да се ангажира с конкретни дати, Бойко Борисов увери, че американският президент е дал обещание да работи много активно в тази посока.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2596826617212059%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <related>
        <a href="http://news.bnt.bg/bg/a/zapochna-sreshchata-borisov-trmp-v-beliya-dom"/>
      </related>
      <p>България високо цени стратегическото си партньорство със Съединените американски щати и съм уверен, че днешната ни среща ще е от голяма полза за неговото развитие, заяви премиерът Бойко Борисов в началото на срещата.</p>
      <p>"За мен е изключителна чест и привилегия да проведем нашата среща в Белия дом – символ на свободата и демокрацията", отбеляза още Борисов.</p>
      <p>Той изрази удовлетворение от установения устойчив политически диалог на всички равнища и изрази увереност, че по-нататъшното му активизиране ще има ползи и за двете държави. Борисов акцентира върху отличното партньорство между България и САЩ в редица сфери.</p>
      <related>
        <a href="http://news.bnt.bg/bg/a/prezidentt-trmp-priema-premiera-borisov-sled-chas-v-beliya-dom"/>
      </related>
      <p>В разговора си с американския президент Доналд Тръмп премиерът Борисов посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70. Българският министър-председател специално акцентира върху индустриалното сътрудничество, което съпътства модернизацията на българските въоръжени сили.</p>
      <p>Премиерът Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.</p>
      <related>
        <a href="http://news.bnt.bg/bg/a/borisov-e-prviyat-ni-premier-koyto-dva-pti-khodi-v-beliya-dom"/>
      </related>
      <p>Друга тема, която открои министър-председателят Борисов, беше значението на търговско-икономическите отношения между България и САЩ.</p>
      <p>Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Българският министър-председател посочи предимствата на България като инвестиционна дестинация.</p>
      <p>Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.</p>
      <slideshow>
        <figure>
          <img src="https://nws2.bnt.bg/p/b/b/bb-trump-726975-810x0.jpg"/>
        </figure>
        <figure>
          <img src="https://nws2.bnt.bg/p/b/b/bb-trump1-726978-810x0.jpg"/>
        </figure>
        <figure>
          <img src="https://nws2.bnt.bg/p/b/b/bb-trump2-726981-810x0.jpg"/>
        </figure>
        <figure>
          <img src="https://nws2.bnt.bg/p/b/b/bb-trump3-726984-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-trump-bgnes-726987-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-trump-bgnes1-726969-810x0.jpg"/>
          <figcaption>
            <cite>БГНЕС</cite>
          </figcaption>
        </figure>
      </slideshow>
      <related>
        <a href="http://news.bnt.bg/bg/a/trmp-mezhdu-iztoka-i-zapada-poslaniya-i-interesi"/>
      </related>
    </article>
  </body>
</html>