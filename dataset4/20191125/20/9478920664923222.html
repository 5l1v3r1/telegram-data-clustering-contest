<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-o-prothypoyrgos-synechari-ton-eyripidi-stylianidi/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:02:14+00:00"/>
    <meta property="og:title" content="Κομοτηνή: Ο Πρωθυπουργός συνεχάρη τον Ευριπίδη Στυλιανίδη"/>
    <meta property="og:description" content="Ολοκληρώθηκε η διαδικασία Αναθεώρησης του Συντάγματος της 9ης Αναθεωρητικής Βουλής. Κατά την έναρξη της Ολομέλειας ο Πρωθυπουργός Κυριάκος Μητσοτάκης αναγνωρίζοντας το σημαντικό έργο της Επιτροπής Αναθεώρησης ευχαρίστησε και συνεχάρη τον Προέδρο της Επιτροπής Αναθεώρησης, Ευριπίδη Στυλιανίδη, διότι, όπως αναφέρεται σε ανακοίνωση του Γραφείου του Βουλευτή, «με τη συμβολή του μέσα από διάλογο υψηλότατου πολιτικού και επιστημονικού επιπέδου στην Επιτροπή και στη συνέχεια και στην Ολομέλεια, συνέβαλε στο να φτάσουμε από τις 154 διαφωνίες της Προτείνουσας Βουλής σε 9 σημαντικές Συνταγματικές Αλλαγές που πρότεινε η Νέα Δημοκρατία. Στις 6 μάλιστα από αυτές, η απόφαση της Ολομέλειας ελήφθη με ενισχυμένη πλειοψηφία, που ξεπέρασε κατά πολύ τις ψήφους της Νέας Δημοκρατίας.» Επίσης ο Πρωθυπουργός συνεχάρη τον Εισηγητή της Νέας Δημοκρατίας, Κώστα Τζαβάρα, καθώς και τους Εισηγητές και τους Βουλευτές όλων των κομμάτων."/>
  </head>
  <body>
    <article>
      <h1>Κομοτηνή: Ο Πρωθυπουργός συνεχάρη τον Ευριπίδη Στυλιανίδη</h1>
      <address><time datetime="2019-11-25T20:02:14+00:00">25 Nov 2019, 20:02</time> by <a rel="author">Μαρία Νικολάου</a></address>
      <p>Ολοκληρώθηκε η διαδικασία Αναθεώρησης του Συντάγματος της 9ης Αναθεωρητικής Βουλής. Κατά την έναρξη της Ολομέλειας ο Πρωθυπουργός Κυριάκος Μητσοτάκης αναγνωρίζοντας το σημαντικό έργο της Επιτροπής Αναθεώρησης ευχαρίστησε και συνεχάρη τον Προέδρο της Επιτροπής Αναθεώρησης, Ευριπίδη Στυλιανίδη, διότι, όπως αναφέρεται σε ανακοίνωση του Γραφείου του Βουλευτή, «με τη συμβολή του μέσα από διάλογο υψηλότατου πολιτικού και επιστημονικού επιπέδου στην Επιτροπή και στη συνέχεια και στην Ολομέλεια, συνέβαλε στο να φτάσουμε από τις 154 διαφωνίες της Προτείνουσας Βουλής σε 9 σημαντικές Συνταγματικές Αλλαγές που πρότεινε η Νέα Δημοκρατία. Στις 6 μάλιστα από αυτές, η απόφαση της Ολομέλειας ελήφθη με ενισχυμένη πλειοψηφία, που ξεπέρασε κατά πολύ τις ψήφους της Νέας Δημοκρατίας.» Επίσης ο Πρωθυπουργός συνεχάρη τον Εισηγητή της Νέας Δημοκρατίας, Κώστα Τζαβάρα, καθώς και τους Εισηγητές και τους Βουλευτές όλων των κομμάτων.</p>
      <p>«Στο τέλος της Αναθεωρητικής Διαδικασίας το έργο της Επιτροπής επαίνεσε και ο Πρόεδρος της Βουλής των Ελλήνων και Βουλευτής Ιωαννίνων, Κώστας Τσούλας, κάνοντας ιδιαίτερη αναφορά στο Βουλευτή Ροδόπης.<br/>Η Αναθεώρηση αυτή αποκτά ιδιαίτερη σημασία, διότι αν και φαινόταν στην αρχή ‘’ακρωτηριασμένη’’, κατέστη σημαντική ρυθμίζοντας πεδία, που αγγίζουν τόσο την εκτελεστική όσο και τη νομοθετική και δικαστική εξουσία.» τονίζεται στην ίδια ανακοίνωση.<br/>Παράλληλα, σημειώνεται ότι: «Οι 9 αλλαγές που επιφέρει η 9η Αναθεωρητική Βουλή είναι περισσότερες και ουσιαστικότερες από αυτές που επέφεραν οι Αναθεωρήσεις του 1986 και του 2008. Γι’ αυτό και σηματοδοτούν τη νέα πολιτική περίοδο που ξεκινά από σήμερα».</p>
      <figure>
        <img src="https://www.ert.gr/wp-content/uploads/2019/11/IMG_5650-2.jpg"/>
      </figure>
      <p><b>Μετά την ολοκλήρωση της διαδικασίας στην 9η Αναθεωρητική Βουλή, ο Βουλευτής Ροδόπης και Πρόεδρος Αναθεώρησης του Συντάγματος δήλωσε: </b><br/>«Οι διαφορετικές ιδεολογικές αφετηρίες δε μας εμπόδισαν να ζωντανέψουμε μια κατ’ αρχήν «ημιθανή και ακρωτηριασμένη» Αναθεωρητική Διαδικασία. Ξεκινώντας από τα 154 σημεία διαφωνίας στην Προτείνουσα Βουλή και τα 49 σημεία διαφωνίας στην Αναθεωρητική Επιτροπή, μέσα από υψηλού επιπέδου επιστημονικό και πολιτικό διάλογο, επιτύχαμε να συναντηθούμε σε 9 σημαντικά σημεία. Αποφασίσαμε 9 σημαντικότατες αλλαγές, δηλαδή, πολύ περισσότερες και σίγουρα πολύ σημαντικότερες από άλλες αναθεωρητικές προσπάθειες, τόσο του 1986 όσο και του 2008.»</p>
      <p><b>ΟΙ 9 ΑΠΟΦΑΣΕΙΣ τονίζει ο βουλευτής:</b><br/>1. Στηρίζουν την Ελληνική Οικογένεια με το Ελάχιστο Εγγυημένο Εισόδημα (άρθρ.21 παρ. 1 Σ.). Στην Ολομέλεια έλαβε 190 ψήφους.<br/>2. Διασφαλίζουν την κυβερνητική-πολιτική σταθερότητα εμποδίζοντας την εργαλειοποίηση της Εκλογής του ΠτΔ (32 παρ. 4 Σ.). Στην Ολομέλεια έλαβε 158 ψήφους.<br/>3. Αναβαθμίζουν το Κοινοβούλιο με τη διευκόλυνση σύστασης της Εξεταστικής Επιτροπής και από την ελάσσονα αντιπολίτευση (68 παρ. 2 Σ.). Στην Ολομέλεια έλαβε 189 ψήφους.<br/>4. Αποκαθιστούν τη θέση του Βουλευτή με την αυστηροποίηση του Ασύλου (62 Σ.). Στην Ολομέλεια έλαβε 179 ψήφους.<br/>5. Θωρακίζουν την αξιοπιστία της πολιτικής με την εξίσωση Υπουργού και απλού πολίτη σε ζητήματα παραγραφής στην ποινική διαδικασία (86 παρ. 3 Σ.). Στην Ολομέλεια έλαβε 274 ψήφους.<br/>6. Ενισχύουν την ανεξαρτησία της στρατιωτικής δικαιοσύνης (96παρ. 5 Σ.). Στην Ολομέλεια έλαβε 189 ψήφους.<br/>7. Διευκολύνουν την Οριζόντια Διάκριση Εξουσιών μεταξύ αγοράς, τεχνοκρατίας και πολιτικής με τη διευκόλυνση ανάδειξης Ανεξάρτητων Αρχών (101Α παρ. 2 Σ.). Στην Ολομέλεια έλαβε 158 ψήφους.<br/>8. Διασφαλίζουν την ενεργοποίηση των πολιτών με την θεσμοθέτηση της Λαϊκής Νομοθετικής Πρωτοβουλίας (73 παρ. 6 Σ.). Στην Ολομέλεια έλαβε 254 ψήφους.<br/>9. Μεγαλώνουν την Ελλάδα διευκολύνοντας την ψήφο του Οικουμενικού Ελληνισμού και καθιστούν το Εθνικό Κοινοβούλιο εκφραστή όχι μόνο του Λαού αλλά και του Έθνους(άρθρο 54 παρ. 4 Σ.). Στην Ολομέλεια έλαβε 212 ψήφους.</p>
      <p>Ευχαριστώ θερμά τον Πρωθυπουργό Κυριακό Μητσοτάκη για την εμπιστοσύνη του, τον Πρόεδρο της Βουλής Κωνσταντίνο Τασούλα για τη συμπαράστασή του, τον Εισηγητή της Νέας Δημοκρατίας Κώστα Τζαβάρα για τη συνεργασία του, καθώς και τους Εισηγητές και τους Κοινοβουλευτικούς Εκπροσώπους και τους Βουλευτές όλων των κομμάτων για τη γόνιμη στάση τους καθ’ όλη τη διάρκεια της Αναθεωρητικής Διαδικασίας.<br/>Αυτή η Αναθεώρηση πιστεύω τελικά ότι θα αφήσει πίσω της έντονη την σφραγίδα σημαντικών αλλαγών».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotinime-ton-ypoyrgo-ethnikis-oikonomias-synantithikan-e-stylianidis-kai-mitropolitis/"/>
        <a href="https://www.ert.gr/eidiseis/ellada/politiki/i-kathimerini-giortazei-ta-100-tis-chronia-parontes-o-ptd-kai-o-prothypoyrgos-video/"/>
        <a href="https://www.ert.gr/featured/paremvasi-mitsotaki-gia-ta-asynodeyta-paidia-eidikes-domes-filoxenias-kai-ethnikos-syntonismos/"/>
        <a href="https://www.ert.gr/perifereiakoi-stathmoi/komotini/komotini-9-syntagmatikes-allages-stin-9i-anatheoritiki-voyli-toy-2019/"/>
        <a href="https://www.ert.gr/frontpage/me-tin-enosi-efopliston-synantithike-o-k-mitsotakis-dorea-10-tachyploon-sto-limeniko/"/>
        <a href="https://www.ert.gr/perifereiakoi-stathmoi/komotini/e-stylianidis-ikanopoiimenos-apo-ti-diadikasia-anatheorisis-toy-syntagmatos/"/>
      </related>
    </article>
  </body>
</html>