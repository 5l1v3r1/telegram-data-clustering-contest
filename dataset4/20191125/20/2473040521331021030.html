<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wall-street.ro/special/retailarena/247122/retailerul-german-dm-drogerie-markt-simte-in-romania-criza-fortei-de-munca-prin-dificultatea-de-a-gasi-casieri-in-timisoara-si-b.html"/>
    <meta property="og:site_name" content="Wall-Street"/>
    <meta property="article:published_time" content="2019-11-25T20:00:11+00:00"/>
    <meta property="og:title" content="Retailerul german dm drogerie markt simte in Romania criza fortei de munca: este dificil sa gaseasca casieri in Timisoara si Bucuresti"/>
    <meta property="og:description" content="Retailerul german dm drogerie markt resimte criza fortei de munca de pe piata din Romania prin dificultatea de a gasi angajati in cele mai mari orase ale tarii, Timisoara, Bucuresti si Cluj. Casierii pentru cele peste 100 de magazine sunt greu de gasit si de pastrat in compania nemteasca, unde salariul mediu brut este de 3.600 de lei."/>
  </head>
  <body>
    <article>
      <h1>Retailerul german dm drogerie markt simte in Romania criza fortei de munca: este dificil sa gaseasca casieri in Timisoara si Bucuresti</h1>
      <address><time datetime="2019-11-25T20:00:11+00:00">25 Nov 2019, 20:00</time> by <a rel="author">Anca Olteanu</a></address>
      <p>
        <b>Retailerul german dm drogerie markt resimte criza fortei de munca de pe piata din Romania prin dificultatea de a gasi angajati in cele mai mari orase ale tarii, Timisoara, Bucuresti si Cluj. Casierii pentru cele peste 100 de magazine sunt greu de gasit si de pastrat in compania nemteasca, unde salariul mediu brut este de 3.600 de lei.</b>
      </p>
      <hr/>
      <p>Ca majoritatea retailerilor care activeaza pe piata din Romania, nemtii de la dm drogerie markt se confrunta cu lipsa fortei de munca.</p>
      <p>”Desigur, la fel cum sunt afectati si ceilalti retaileri, suntem si noi afectati, atat de fluctuatie, cat si de recrutare. In ceea ce priveste recrutarea, cu cat orasul este mai mare, iar rata somajului este mai scazuta, cu atat este mai greu pentru noi sa gasim colegi noi. Este o piata in care sunt candidati si incercam constant sa ii atragem, sa le aratam care este cultura noastra si sa ii pastram”, a explicat Anita Pop, directorul departamentului de Resurse Umane al dm drogerie markt.</p>
      <p>
        <b>Timisoara, urmat de Bucuresti, Cluj si Sibiu sunt orasele in care recrutarea angajatilor pentru dm drogerie markt este cea mai dificila.</b>
      </p>
      <p>”Pentru inceput, as numi zona de Vest, in special aici, in Timisoara. Nici Bucuresti nu este o piata usoara. In al treilea rand, as numi acum, spontan, Cluj si Sibiu. (...) Nici Arad nu este o piata facila pentru forta de munca. Dintre orasele cu o populatie similara, aici este mai dificil de gasit oameni”, a spus Pop.</p>
      <p>Raportat la numarul de angajati si la activitatea acestora, in randul casierilor se resimte cel mai acut lipsa fortei de munca, a explicat managerul de resurse umane al dm drogerie markt.</p>
      <p>
        <b>Salariul mediu brut in compania dm drogerie market din Romania este de 3.600 de lei, circa 2.100 de lei net, a declarat Pop.</b>
      </p>
      <p>Compania dm drogerie markt a fost infiintata in 1973 in Germania, iar de atunci s-a extins in 13 tari: Austria, Bosnia, Bulgaria, Croatia, Cehia, Germania, Italia, Macedonia, Romania, Serbia, Slovacia, Slovenia si Ungaria, cu aproximativ 3500 de magazine si 60.000 de angajati in Europa. In Romania, lantul dm drogerie markt este prezent de 12 ani, timp in care a deschis peste 100 de magazine in Bucuresti si in principalele orase din tara, creand 600 de locuri de munca. Lantul de magazine a terminat anul 2018 cu afaceri de 415 mil. lei (89 mil. euro), dupa un avans de 22% fata de 2017.</p>
    </article>
  </body>
</html>