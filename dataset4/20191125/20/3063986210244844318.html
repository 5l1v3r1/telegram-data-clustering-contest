<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843459"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:27:00+00:00"/>
    <meta property="og:title" content="ভর্তি পরীক্ষার পূর্বেই অনির্বাচিতদের টাকা ফেরতের দাবি"/>
    <meta property="og:description" content="কৃষি বিশ্ববিদ্যালয়ের সমন্বিত ভর্তি পরীক্ষার পূর্বেই অনির্বাচিত পরীক্ষার্থীদের টাকা ফেরতের দাবিতে মানববন্ধন করেছে বাংলাদেশ কৃষি বিশ্ববিদ্যালয়ের (বাকৃবি) সাধারণ শিক্ষার্থী ও প্রগতিশীল সংগঠনগুলো। আজ সোমবার (২৫ নভেম্বর) বিশ্ববিদ্যালয়ের মুক্তমঞ্চের সামনে ‘আন্দোলনকারী শিক্ষার্থীবৃন্দের’ ব্যানারে ওই মানববন্ধনের আয়োজন করে তারা। মানববন্ধনে বক্তারা বলেন, এ বছর কৃষিবিজ্ঞান বিষয়ক ডিগ্রি প্রদানকারী সাতটি বিশ্ববিদ্যালয়ে গুচ্ছ পদ্ধতিতে ভর্তি পরীক্ষায় আবেদন করেছিল ৭,৪৫৫৬ জন। কিন্তু ভর্তি পরীক্ষায় অংশগ্রহণের জন্য নির্বাচিত করা হয়েছে মাত্র ৩৫,৫৫০ জনকে। প্রায় অর্ধেকের বেশি পরীক্ষার্থীর থেকে ১০০০ করে টাকা নেওয়া হলেও তাদের পরীক্ষার সুযোগ দেওয়া হচ্ছে না। এর বিরুদ্ধে আন্দোলনকারী শিক্ষার্থীরা বিক্ষোভ মিছিল ও মানববন্ধন করেছে। তার পরিপ্রেক্ষিতে প্রশাসন অনির্বাচিত পরীক্ষার্থীদের টাকা ফেরত দেওয়ার একটি বিজ্ঞপ্তি প্রকাশ করে। বিজ্ঞপ্তিতে অনির্বাচিতদের কত টাকা ফেরত দেওয়া হবে এবং কবে থেকে এ প্রক্রিয়া শুরু হবে তা নিয়ে কিছুই বলা হয়নি। অনির্বাচিতদের টাকার পরিমাণ সুনির্দিষ্ট করে তা আগামী ৩০ নভেম্বর ভর্তি পরীক্ষার আগেই শিক্ষার্থীদের ফেরত দেওয়ার প্রক্রিয়া…"/>
  </head>
  <body>
    <article>
      <h1>ভর্তি পরীক্ষার পূর্বেই অনির্বাচিতদের টাকা ফেরতের দাবি</h1>
      <address><time datetime="2019-11-25T20:27:00+00:00">25 Nov 2019, 20:27</time> by <a rel="author">বাকৃবি প্রতিনিধি</a></address>
      <p>কৃষি বিশ্ববিদ্যালয়ের সমন্বিত ভর্তি পরীক্ষার পূর্বেই অনির্বাচিত পরীক্ষার্থীদের টাকা ফেরতের দাবিতে মানববন্ধন করেছে বাংলাদেশ কৃষি বিশ্ববিদ্যালয়ের (বাকৃবি) সাধারণ শিক্ষার্থী ও প্রগতিশীল সংগঠনগুলো।</p>
      <p>আজ সোমবার (২৫ নভেম্বর) বিশ্ববিদ্যালয়ের মুক্তমঞ্চের সামনে ‘আন্দোলনকারী শিক্ষার্থীবৃন্দের’ ব্যানারে ওই মানববন্ধনের আয়োজন করে তারা।</p>
      <p>মানববন্ধনে বক্তারা বলেন, এ বছর কৃষিবিজ্ঞান বিষয়ক ডিগ্রি প্রদানকারী সাতটি বিশ্ববিদ্যালয়ে গুচ্ছ পদ্ধতিতে ভর্তি পরীক্ষায় আবেদন করেছিল ৭,৪৫৫৬ জন। কিন্তু ভর্তি পরীক্ষায় অংশগ্রহণের জন্য নির্বাচিত করা হয়েছে মাত্র ৩৫,৫৫০ জনকে। প্রায় অর্ধেকের বেশি পরীক্ষার্থীর থেকে ১০০০ করে টাকা নেওয়া হলেও তাদের পরীক্ষার সুযোগ দেওয়া হচ্ছে না। এর বিরুদ্ধে আন্দোলনকারী শিক্ষার্থীরা বিক্ষোভ মিছিল ও মানববন্ধন করেছে। তার পরিপ্রেক্ষিতে প্রশাসন অনির্বাচিত পরীক্ষার্থীদের টাকা ফেরত দেওয়ার একটি বিজ্ঞপ্তি প্রকাশ করে। বিজ্ঞপ্তিতে অনির্বাচিতদের কত টাকা ফেরত দেওয়া হবে এবং কবে থেকে এ প্রক্রিয়া শুরু হবে তা নিয়ে কিছুই বলা হয়নি। অনির্বাচিতদের টাকার পরিমাণ সুনির্দিষ্ট করে তা আগামী ৩০ নভেম্বর ভর্তি পরীক্ষার আগেই শিক্ষার্থীদের ফেরত দেওয়ার প্রক্রিয়া শুরু করা হোক।</p>
      <p>পশুপালন অনুষদের তৃতীয় বর্ষের শিক্ষার্থী সিদ্ধার্থ চক্রবর্তীর সঞ্চালনায় মানববন্ধনে সভাপতিত্ব করেন মাৎস্যবিজ্ঞান অনুষদের তৃতীয় বর্ষের শিক্ষার্থী রিফা সাজিদা। এ সময় বক্তব্য রাখেন কৃষি অনুষদের প্রথম বর্ষের শিক্ষার্থী নিশাত আনজুম, সমাজতান্ত্রিক ছাত্রফ্রন্ট বাকৃবি শাখার স্কুল বিষয়ক সম্পাদক মাহমুদুল হাসান রাকিব, বাংলাদেশ ছাত্র ইউনিয়ন বাকৃবি সংসদের যুগ্ম সাধারণ সম্পাদক জুবায়ের ইবনে কামাল, সমাজতান্ত্রিক ছাত্রফ্রন্ট বাকৃবি শাখার সভাপতি গৌতম কর প্রমুখ।</p>
    </article>
  </body>
</html>