<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90540"/>
    <meta property="og:site_name" content="Denník politika"/>
    <meta property="article:published_time" content="2019-11-25T20:35:04+00:00"/>
    <meta property="og:title" content="Balotelli sa stal opäť terčom rasizmu, nevhodnú poznámku vypustil prezident jeho klubu"/>
    <meta property="og:description" content="25.11.2019 (Webnoviny.sk) – Mario Balotelli sa opäť stal terčom rasistického útoku, tentokrát však nie od fanúšikov na tribúnach, ale od prezidenta vlastného klubu Brescia Calcio. Massimo Cellino po víkendovom zápase svojho mužstva na adresu útočníka tmavej farby povedal: „Je čierny, čo mám na to povedať. Snaží sa s tým vyrovnať, ale má to náročné.“"/>
  </head>
  <body>
    <article>
      <h1>Balotelli sa stal opäť terčom rasizmu, nevhodnú poznámku vypustil prezident jeho klubu</h1>
      <address><time datetime="2019-11-25T20:35:04+00:00">25 Nov 2019, 20:35</time> by <a rel="author">Webnoviny</a></address>
      <p>25.11.2019 (Webnoviny.sk) – Mario Balotelli sa opäť stal terčom rasistického útoku, tentokrát však nie od fanúšikov na tribúnach, ale od prezidenta vlastného klubu Brescia Calcio. Massimo Cellino po víkendovom zápase svojho mužstva na adresu útočníka tmavej farby povedal: „<i>Je čierny, čo mám na to povedať. Snaží sa s tým vyrovnať, ale má to náročné.</i>“</p>
      <h3>Nepochopený vtip prezidenta</h3>
      <p>Vedenie klubu sa neskôr snažilo zľahčiť vyjadrenia svojho prezidenta a uviedlo, že v podaní prezidenta šlo len o „<i>vtip, ktorý zostal nepochopený</i>„. Cellino sa údajne snaží iba sňať bremeno prílišného mediálneho tlaku na ramenách Balotelliho.</p>
      <p>Ten v ostatných týždňoch čelil rasistickým pokrikom od fanúšikov Interu Miláno či Hellasu Verona. Okrem Balotelliho sa terčom verbálnych útokov z tribún stali aj Romelu Lukaku, Franck Kessie, Dalbert Henrique, Miralem Pjanič, Ronaldo Vieira či Kalidou Koulibaly, okrem Pjaniča sú to všetci hráči tmavej pleti.</p>
      <h3>Brescia je na poslednom mieste</h3>
      <p>„<i>Kúpil som Balotelliho, pretože som si myslel, že tímu niečo môže dať. Nadmerný tlak však z neho spravil slabocha. Ak budeme pokračovať v debatách iba o Balotellim, poškodíme tým jeho aj seba</i>,“ myslí si Cellino.</p>
      <p>Brescia je v tabuľke Serie A na poslednom 20. mieste so siedmimi bodmi z dvanástich zápasov. Balotelli doteraz nastúpil v siedmich dueloch a zaznamenal dva góly. Súčasťou kádra Brescie je aj slovenský reprezentant Nikolas Špalek.</p>
      <p>Viac k témam: <a href="https://www.webnoviny.sk/tag/rasizmus/"><u>rasizmus</u></a>, <a href="https://www.webnoviny.sk/tag/serie-a/"><u>Serie A</u></a><br/>Zdroj: Webnoviny.sk – <a href="https://www.webnoviny.sk/balotelli-sa-stal-opat-tercom-rasizmu-nevhodnu-poznamku-vypustil-prezident-jeho-klubu/"><u>Balotelli sa stal opäť terčom rasizmu, nevhodnú poznámku vypustil prezident jeho klubu</u></a> © SITA Všetky práva vyhradené.</p>
    </article>
  </body>
</html>