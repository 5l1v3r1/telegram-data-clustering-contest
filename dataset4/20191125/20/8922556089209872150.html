<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/ovarderliga-skatter-stulna-vid-museikupp-5459415.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T20:01:48+00:00"/>
    <meta property="og:title" content="Ovärderliga skatter stulna vid museikupp"/>
    <meta property="og:description" content="Kultur Smycken och andra skatter, som sägs vara värda upp till motsvarande tio miljarder kronor, har stulits från ett museum i tyska Dresden."/>
  </head>
  <body>
    <article>
      <h1>Ovärderliga skatter stulna vid museikupp</h1>
      <address><time datetime="2019-11-25T20:01:48+00:00">25 Nov 2019, 20:01</time> by <a rel="author">TT-AFP</a></address>
      <figure>
        <img src="https://img11.ntm.eu/unt/public/img/5459416/1125210502/en-polisavsparrning-utanfor-mu?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Sebastian Kahnert/AP/TT | En polisavspärrning utanför museet där tjuvarna slog till.</figcaption>
      </figure>
      <p>Kultur Smycken och andra skatter, som sägs vara värda upp till motsvarande tio miljarder kronor, har stulits från ett museum i tyska Dresden.</p>
      <p>Det var vid ett inbrott tidigt på måndagsmorgonen som tjuvar tog sig in i Grünes Gewölbe (Gröna valvet), som är inhyst i Dresdens residensslott. På museet finns omkring 4 000 föremål av guld, silver, ädelsten, elfenben och bärnsten.</p>
      <p>Tjuvarna kortslöt en elektrisk panel från utsidan och klättrade sedan in i de välbevakade lokalerna genom ett fönster. Polisen bekräftar att inbrottet ägt rum och uppger att tjuvarna är på fri fot.</p>
      <p>Hur värdefullt bytet kan vara går inte att säga, enligt museets ledning.</p>
      <blockquote>Vi kan inte ange en exakt summa, eftersom de är ovärderliga. Vi är chockade över det brutala inbrottet, sade museichefen Marion Ackermann vid en presskonferens.</blockquote>
      <p>Grünes Gewölbe är ett av Europas äldsta museer sedan kurfursten August den starke öppnade det för allmänheten 1723. Museet anses ha en av Europas främsta samlingar av skattkammarobjekt, de flesta tillverkade under en period från 1500-talets mitt till 1735.</p>
    </article>
  </body>
</html>