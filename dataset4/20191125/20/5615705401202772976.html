<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204886-17-mittevostej-vesni-eks-mer-gorlivki-v-dnr-viyavivsya-ukrayinskim-rozvidnikom"/>
    <meta property="og:site_name" content="Mind UA"/>
    <meta property="article:published_time" content="2019-11-25T20:27:00+00:00"/>
    <meta property="og:title" content="17 миттєвостей весни: екс-мер Горлівки в «ДНР» виявився українським розвідником"/>
    <meta property="og:description" content="Кремль координує свою діяльність на захоплених територіях через Комуністичну партію"/>
  </head>
  <body>
    <article>
      <h1>17 миттєвостей весни: екс-мер Горлівки в «ДНР» виявився українським розвідником</h1>
      <h2>Кремль координує свою діяльність на захоплених територіях через Комуністичну партію</h2>
      <address>
        <time datetime="2019-11-25T20:27:00+00:00">25 Nov 2019, 20:27</time>
      </address>
      <p>Колишній мер Горлівки на території ОРДЛО<b> Едуард Матюха</b> виявився співробітником Головного управління розвідки Міністерства оборони України, повідомляє «ТСН.Тиждень». Після п'яти років роботи під прикриттям на території Донбасу він прибув до Києва.</p>
      <p>«Я розвідник Головного управління розвідки Міністерства оборони України», – розповів про себе Едуард Матюха.</p>
      <p>«Едуард – це людина, яка надавала необхідну інформацію про реальну ситуацію на окупованих територіях», – повідомив офіційний представник Головного управління розвідки Міноборони України <b>Вадим Скибіцький</b>.</p>
      <p>У травні 2014 року Матюху вибрали в Горлівці «виконувачем обов'язків мера», але він пробув на посаді недовгий час.</p>
      <p>Сам Матюха підкреслив, що пішов з посади мера через штучно створений конфлікт між угрупуваннями сепаратистів. Він стверджує, що це і було його першим завданням – посварити їх.</p>
      <figure>
        <iframe src="https://www.youtube.com/embed/ScsMabUFRhY" width="640" height="360" data-service="Youtube" scrolling="no"/>
      </figure>
      <p>Після цього він, будучи першим секретарем міського комітету Комуністичної партії, збирав інформацію про дії Росії і налагоджував контакти з російськими комуністами з Компартії РФ.</p>
      <p>За інформацією Матюхи, саме через Компартію РФ Кремль координує свою діяльність в Абхазії, Придністров'ї, Південній Осетії, а також в «ДНР/ЛНР». Відповідальною особою за цю координацію від Держдуми РФ він називає Казбека Тайсаєва.</p>
      <p>Матюха також розповів, що в 2018 році росіяни розглядали плани реанімації проекту «Новоросія».</p>
      <p>«Це були військові плани, отримані мною, про захоплення Харківської області, Одеської області та створення сухопутного коридору до півострова Крим», – пояснив він.</p>
      <p>За словами розвідника, в Росії також розглядають варіант проведення чергового референдуму про включення окремих районів Донецької та Луганської областей до складу РФ.</p>
      <p>Автори сюжету повідомили, що дружина Матюхи всі ці роки не бачилася з чоловіком, не знала про його роботу на розвідку та спецзавдання і вважала, що він працює на сепаратистів.</p>
      <p>Нагадаємо, нещодавно <a href="https://mind.ua/news/20204830-sbu-zatrimanij-odin-iz-organizatoriv-finansuvannya-lnr-i-dnr">СБУ повідомила</a>, що затримано одного з організаторів фінансування «ЛНР» і «ДНР».</p>
      <related>
        <h4>Також читайте</h4>
        <a href="https://mind.ua/news/20204837-sim-gru-shnikiv-namagalisya-otruyiti-bolgarskogo-biznesmena-novichkom-bellingcat"/>
        <a href="https://mind.ua/news/20204830-sbu-zatrimanij-odin-iz-organizatoriv-finansuvannya-lnr-i-dnr"/>
        <a href="https://mind.ua/news/20204754-v-ispaniyi-pochali-rozsliduvati-mozhlivu-prichetnist-rosiyi-do-podij-u-kataloniyi"/>
      </related>
    </article>
  </body>
</html>