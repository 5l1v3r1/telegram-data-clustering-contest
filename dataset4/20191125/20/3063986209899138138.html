<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843468"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:58:00+00:00"/>
    <meta property="og:title" content="নিজ কার্যালয়ে দুদকের এজাহার দাখিলের ক্ষমতা চ্যালেঞ্জ করে রিট"/>
    <meta property="og:description" content="দুর্নীতির বিষয়ে থানায় মামলা না করে দুদকের নিজ কার্যালয়ে এজাহার দাখিল ও ওই এজাহারের ভিত্তিতে তদন্ত করার ক্ষমতা চ্যালেঞ্জ করে দাখিল করা রিট আবেদনের ওপর আজ সোমবার হাইকোর্টে শুনানি শুরু হয়েছে। আদালত আগামী পহেলা ডিসেম্বর পরবর্তী দিন ধার্য করেছেন।  বিচারপতি মইনুল ইসলাম চৌধুরী ও বিচারপতি খোন্দকার দিলীরুজ্জামানের হাইকোর্ট বেঞ্চে এ শুনানি চলছে। রিট আবেদনকারী অ্যাডভোকেট সুবীর নন্দী দাস নিজেই শুনানি করেন। তার সঙ্গে ছিলেন ব্যারিস্টার নওশীন নাওয়াল, অ্যাডভোকেট আব্দুল কাইউম খান ও মমতাজ পারভীন। অপরদিকে দুর্নীতি দমন কমিশনের (দুদক) পক্ষে আইনজীবী ছিলেন অ্যাডভোকেট খুরশীদ আলম খান। গত ১৩ নভেম্বর করা রিট আবেদনে দুর্নীতি দমন কমিশন বিধিমালা-২০০৭ (সংশোধনী ২০১৯) এর ১(২)(ঘঘ)(ছ), ৪, ৯ (ক), ১০ নম্বর বিধি ও ফরম-২খ কেন বেআইনি ঘোষনা করা হবে না তা জানতে চেয়ে রুল জারির আরজি জানানো হয়েছে। রিট আবেদনে আইন, স্বরাষ্ট্র ও সংসদ সচিবালয়ের সচিব, দুদক চেয়ারম্যান, পুলিশের আইজি ও দুদক সচিবকে বিবাদী করা হয়েছে।  দুদক নিজেই মামলা করার ক্ষমতা সংক্রান্ত বিষয়ে দুর্নীতি দমন কমিশন বিধিমালা-২০০৭ সংশোধন করে গত ২০ জুন গেজেট জারি করে। এই বিধিমালার ৪ নম্বর বিধিতে বলা…"/>
  </head>
  <body>
    <article>
      <h1>নিজ কার্যালয়ে দুদকের এজাহার দাখিলের ক্ষমতা চ্যালেঞ্জ করে রিট</h1>
      <address><time datetime="2019-11-25T20:58:00+00:00">25 Nov 2019, 20:58</time> by <a rel="author">নিজস্ব প্রতিবেদক</a></address>
      <p>দুর্নীতির বিষয়ে থানায় মামলা না করে দুদকের নিজ কার্যালয়ে এজাহার দাখিল ও ওই এজাহারের ভিত্তিতে তদন্ত করার ক্ষমতা চ্যালেঞ্জ করে দাখিল করা রিট আবেদনের ওপর আজ সোমবার হাইকোর্টে শুনানি শুরু হয়েছে। আদালত আগামী পহেলা ডিসেম্বর পরবর্তী দিন ধার্য করেছেন। </p>
      <p>বিচারপতি মইনুল ইসলাম চৌধুরী ও বিচারপতি খোন্দকার দিলীরুজ্জামানের হাইকোর্ট বেঞ্চে এ শুনানি চলছে। রিট আবেদনকারী অ্যাডভোকেট সুবীর নন্দী দাস নিজেই শুনানি করেন। তার সঙ্গে ছিলেন ব্যারিস্টার নওশীন নাওয়াল, অ্যাডভোকেট আব্দুল কাইউম খান ও মমতাজ পারভীন। অপরদিকে দুর্নীতি দমন কমিশনের (দুদক) পক্ষে আইনজীবী ছিলেন অ্যাডভোকেট খুরশীদ আলম খান।</p>
      <p>গত ১৩ নভেম্বর করা রিট আবেদনে দুর্নীতি দমন কমিশন বিধিমালা-২০০৭ (সংশোধনী ২০১৯) এর ১(২)(ঘঘ)(ছ), ৪, ৯ (ক), ১০ নম্বর বিধি ও ফরম-২খ কেন বেআইনি ঘোষনা করা হবে না তা জানতে চেয়ে রুল জারির আরজি জানানো হয়েছে। রিট আবেদনে আইন, স্বরাষ্ট্র ও সংসদ সচিবালয়ের সচিব, দুদক চেয়ারম্যান, পুলিশের আইজি ও দুদক সচিবকে বিবাদী করা হয়েছে। </p>
      <p>দুদক নিজেই মামলা করার ক্ষমতা সংক্রান্ত বিষয়ে দুর্নীতি দমন কমিশন বিধিমালা-২০০৭ সংশোধন করে গত ২০ জুন গেজেট জারি করে। এই বিধিমালার ৪ নম্বর বিধিতে বলা হয়েছে, কোনো নাগরিক থানায় অভিযোগ দায়ের করতে পারবে। সংশ্লিষ্ট থানা ওই অভিযোগ পাওয়ার পর তা জিডি হিসেবে গ্রহণ করে দুদকে পাঠিয়ে দেবে। এর ভিত্তিতে দুদক নিজ কার্যালয়ে মামলা করতে পারবে। এছাড়া ১০ নম্বর বিধিতে দুদককে তদন্ত করার ক্ষমতা দেওয়া হয়েছে। গত জুন মাসে এই বিধিমালা অনুমোদনের পর থেকে দুদক থানায় না যেয়ে নিজ কার্যালয়েই মামলা দায়ের করছে। এ প্রেক্ষাপটে ওই গেজেট চ্যালেঞ্জ করে রিট আবেদন করা হয়।  </p>
    </article>
  </body>
</html>