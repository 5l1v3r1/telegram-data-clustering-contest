<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/minister-satyavathi-rathod-cm-st-entrepreneurship-scheme-1-1-10610603.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T20:12:00+00:00"/>
    <meta property="og:title" content="పారిశ్రామిక వేత్తలుగా గిరిజన బిడ్డలు..."/>
    <meta property="og:description" content="హైదరాబాద్ : మన రాష్ట్ర గిరిజన శాఖ దేశంలోనే రోల్ మోడల్ గా ఉండే సంక్షేమ కార్యక్రమాలు మన ముఖ్యమంత్రి కేసిఆర్ అమలు చేస్తున్నారని రాష్ట్ర గిరిజన, స్త్రీ-శిశు సంక్షే"/>
  </head>
  <body>
    <article>
      <h1>పారిశ్రామిక వేత్తలుగా గిరిజన బిడ్డలు...</h1>
      <address>
        <time datetime="2019-11-25T20:12:00+00:00">25 Nov 2019, 20:12</time>
      </address>
      <p>హైదరాబాద్ : మన రాష్ట్ర గిరిజన శాఖ దేశంలోనే రోల్ మోడల్ గా ఉండే సంక్షేమ కార్యక్రమాలు మన ముఖ్యమంత్రి కేసిఆర్ అమలు చేస్తున్నారని రాష్ట్ర గిరిజన, స్త్రీ-శిశు సంక్షేమ శాఖ మంత్రి శ్రీమతి సత్యవతి రాథోడ్ అన్నారు. గిరిజనులు అంటే గతంలో ఫ్యాక్టరీలలో, హోటళ్లలో పనిచేసే వారని, నేడు సిఎం కేసిఆర్ గారి సిఎంఎస్టీ ఎంటర్ ప్రెన్యూర్ షిప్ పథకం ద్వారా పారిశ్రామిక వేత్తలుగా మారి మరో పదిమందికి పని కల్పించే స్థాయికి ఎదుగుతున్నారని చెప్పారు.<br/><br/>సిఎం ఎస్టీ ఎంటర్ ప్రెన్యూర్ షిప్ పథకం కింద ఎంపికై ఐఎస్ బీలో శిక్షణ పొంది, ప్రభుత్వ సహకారంతో తేజావత్ ప్రతాప్ సింగ్, దాదాపు కోటి 13 లక్షల రూపాయలతో ఏర్పాటు చేసిన శ్రీ బృందావన్ రెస్టారెంట్ , బంకెట్ హాల్ ను నేడు మంత్రి శ్రీమతి సత్యవతి రాథోడ్ ప్రారంభించారు. ముఖ్యమంత్రి పథకం కింద ఈ ఏడాది 100 మంది గిరిజనులను ఎంపిక చేసి, శిక్షణ ఇస్తున్నామని, ఇలా లబ్దిపొంది పారిశ్రామికవేత్తలుగా మారుతున్న గిరిజన ఔత్సాహిక పారిశ్రామిక వేత్తలు ఒక్కొక్కరు మరో 10 మందికి స్పూర్తిగా నిలవాలని, విజయవంతంగా ఈ సంస్థలను నడుపుకోవాలని ఆకాంక్షించారు.<br/><br/>పరిశ్రమల శాఖ మంత్రిగా, ఐటి మంత్రిగా తెలంగాణ రాష్ట్ర సమితి యువ కెరటం కేటిఆర్ ప్రపంచవ్యాప్తంగా ఉన్న ఐటీ, పరిశ్రమలను తెలంగాణ తీసుకొస్తూ ఇక్కడి యువతకు ఉపాధి కల్పిస్తున్నారని తెలిపారు. ఐఎస్ బిలో శిక్షణ పొందిన ఎస్టీ యువత సమావేశానికి హాజరైన మంత్రి కేటిఆర్ గారు ఈ ఔత్సాహిక పారిశ్రామికవేత్తలకు అన్ని విధాల అండగా ఉంటామని, వారిని ప్రోత్సహించినందుకు ధన్యవాదాలు తెలిపారు. <br/>ఐఎస్ బిలో శిక్షణ తీసుకొన్న మరికొంతమంది యువ ఎస్టీ పారిశ్రామికవేత్తలు త్వరలోనే వారి కంపెనీలను కూడా ప్రారంభించనున్నారని, వారందరికీ శుభాకాంక్షలు అని చెప్పారు. ఈ కార్యక్రమంలో స్థానిక కార్పోరేటర్ ముంతాజ్ పాతిమా, ఎస్బీఐ అధికారులు పాల్గొన్నారు.</p>
    </article>
  </body>
</html>