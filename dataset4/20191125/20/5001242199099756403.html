<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/papanastasioy-metanasteytiko-mas-thymoyntai-otan-theloyn-na-lysoyn-provlima/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T20:52:29+00:00"/>
    <meta property="og:title" content="Παπαναστασίου για μεταναστευτικό: Mας θυμούνται όταν θέλουν να λύσουν ένα πρόβλημα"/>
    <meta property="og:description" content="Δεν έχει επίσημη ενημέρωση από την κυβερνητική πλευρά ο δήμαρχος Αγρινίου Γ. Παπαναστασίου για το ενδεχόμενο μετατροπής του στρατιωτικού"/>
  </head>
  <body>
    <article>
      <h1>Παπαναστασίου για μεταναστευτικό: Mας θυμούνται όταν θέλουν να λύσουν ένα πρόβλημα</h1>
      <address><time datetime="2019-11-25T20:52:29+00:00">25 Nov 2019, 20:52</time> by <a rel="author">ΣΥΝΕΙΔΗΣΗ</a></address>
      <p><b>«Θέλουμε φοιτητές και πανεπιστήμιο και όχι μετανάστες»</b><br/>Δεν έχει επίσημη ενημέρωση από την κυβερνητική πλευρά ο <b>δήμαρχος Αγρινίου Γ. Παπαναστασίου</b> για το ενδεχόμενο μετατροπής του στρατιωτικού αεροδρομίου του Αγρινίου σε ελεγχόμενο κέντρο μεταναστών. Αυτή την ενημέρωση έκανε στη συνεδρίαση του δημοτικού συμβουλίου Αγρινίου κάνοντας όμως επιμέρους σχόλια για την υπόθεση αυτή και λέγοντας ότι τα δημοσιεύματα προέκυψαν για να “αλιευτούν” οι τοπικές αντιδράσεις…</p>
      <p>Ο Γ.<b>Παπαναστασίου</b> εξέφρασε την αντίθεσή του στη χρήση του αεροδρομίου για το σκοπό αυτό αναφέροντας πως είναι ενεργό, έχει επιχειρησιακή ικανότητα και πρέπει να αξιοποιηθεί. Στάθηκε όμως αρκετά στο ζήτημα του διαχωρισμού προσφύγων και μεταναστών και αποκάλυψε πως στον<b> Ξενώνα Φιλοξενίας Κακοποιημένων Γυναικών του Αγρινίου</b> ήδη φιλοξενούνται τρεις γυναίκες – πρόσφυγες με έξι παιδιά. «Δείχνουμε αλληλεγγύη στην πράξη, όμως άλλο πρόσφυγες και άλλο μετανάστες». «Έλεγαν πως θα το κάνω γαργάρα, επειδή κυβερνά η ΝΔ. Δεν θα το κάνω γαργάρα. Είμαι ξεκάθαρα αντίθετος» είπε ο δήμαρχος Αγρινίου και κάλεσε την κυβέρνηση να στείλει τους μετανάστες «εκεί που έχουν δρόμους, φυσικό αέριο, φοιτητές… εμείς θέλουμε φοιτητές και πανεπιστήμιο και όχι μετανάστες».</p>
      <p>Στη συνέχεια πρόσθεσε πως δεν μπορεί να θυμούνται οι κυβερνήσεις το Αγρίνιο, όταν θέλουν να λύσουν ένα πρόβλημα και να μην λύνουν τα προβλήματα της πόλης. Έτσι έφερε ως παράδειγμα το θέμα του Πανεπιστημίου με αφορμή και την παρέμβαση των φοιτητών του πρώην <b>ΔΠΠΝΤ</b> στη συνεδρίαση του δημοτικού συμβουλίου λέγοντας χαρακτηριστικά ότι “μας δουλεύουν όλες οι κυβερνήσεις με το Πανεπιστήμιο”, ενώ έκανε και επιγραμματική αναφορά σε διαχρονικά προβλήματα της περιοχής λέγοντας μεταξύ άλλων πως το Αγρίνιο «αντιμετώπισε κρίση πριν την κρίση, είναι 3η στο ΚΕΑ και έχει έλλειψη υποδομών».</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dimotiko-symvoylio-agrinioy-aposyrthike-to-thema-tin-egkrisi-technikoy-programmatos/"/>
        <a href="http://sinidisi.gr/g-papanastasioy-kapnapothikes-papastratoy-quot-to-istoriko-agrinio-paron-mellon-quot/"/>
        <a href="http://sinidisi.gr/mitsotakis-oi-parochoi-kinitis-tilefonias-na-meiosoyn-tis-times-ton-dedomenon/"/>
        <a href="http://sinidisi.gr/ep-aoriston-se-katalipsi-to-proin-dppnt-psifisma-to-dimotiko-symvoylio/"/>
        <a href="http://sinidisi.gr/egkrithike-o-isologismos-apologismos-dimoy-agrinioy/"/>
        <a href="http://sinidisi.gr/dioikitis-nosokomeioy-eton-80-antidraseis-ti-nd/"/>
      </related>
    </article>
  </body>
</html>