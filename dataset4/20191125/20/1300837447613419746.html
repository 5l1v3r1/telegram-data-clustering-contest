<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/25/giornata-internazionale-contro-la-violenza-sulle-donne-_2b271652-b05d-4b3e-aeb0-02f30660d74a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T20:16:14+00:00"/>
    <meta property="og:title" content="Giornata mondiale contro la violenza sulle donne. Mattarella: 'Violenza sulle donne è emergenza pubblica'"/>
    <meta property="og:description" content="'Ogni donna deve sentire istituzioni vicine', ha detto il Capo dello Stato in occasione della Giornata Internazionale contro la violenza sulle donne che ricorre oggi. ( Leggi 'perchè il 25 novembre' [http://www.ansa.it/sito/notizie/speciali/2018/11/23/giornata-mondiale-contro-la-violenza-sulle-donne-perche-il-25-novembre_0edd143d-3603-4522-9d06-5e16175365f1.html] ). Conte: 'Lavoriamo per svolta culturale'. Bonetti : 'Cambiare narrazione culturale'. Catalfo : 'Piaga sociale da combattere'. Alla Camera panchina rossa e facciata arancione. La pagina LIBRI di ANSA.it oggi dedicata ad autrici [http://www.ansa.it/sito/notizie/cultura/libri/libri.shtml] (ANSA)"/>
  </head>
  <body>
    <article>
      <h1>Giornata mondiale contro la violenza sulle donne. Mattarella: 'Violenza sulle donne è emergenza pubblica'</h1>
      <h2>'Ogni donna deve sentire istituzioni vicine', ha detto il Capo dello Stato in occasione della Giornata Internazionale contro la violenza sulle donne</h2>
      <address><time datetime="2019-11-25T20:16:14+00:00">25 Nov 2019, 20:16</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/25/b32cee5c81adfff8eb3637c387e2ace6.jpg"/>
          <figcaption>Scarpe rosse a Bruxelles<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/f93fbd10f79b48b6f03faa80d02fe6e9.jpg"/>
          <figcaption>Bruxelles<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/962bcd05c7703d6a5f596b55da9216b4.jpg"/>
          <figcaption>Bruxelles<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/24/96f0e82c7da5db1ee7d3161d231e8156.jpg"/>
          <figcaption>Santo Domingo<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2017/11/23/8083dfb0cf650b70239a14fad17cdd32.jpg"/>
          <figcaption>Scarpe rosse a Firenze<cite>RIPRODUZIONE RISERVATA © Copyright ANSA/ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2018/11/19/e3197f284d277908ef337b1e7e065b56.jpg"/>
          <figcaption>Scarpe rosse a Firenze per dire no alla violenza sulle donne<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p><b>Oggi è la <a href="https://www.onuitalia.it/una-campagna-dellunicri-con-melania-dalla-costa-e-dimitri-dimitracacos-per-leliminazione-della-violenza-contro-le-donne/">Giornata internazionale per l'eliminazione della violenza contro le donne</a>. </b>"La violenza sulle donne non smette di essere emergenza pubblica e per questo la coscienza della gravità del fenomeno deve continuare a crescere. Le donne non cessano di essere oggetto di molestie, vittime di tragedie palesi e di soprusi taciuti perché consumati spesso dentro le famiglie o perpetrati da persone conosciute", è il messaggio del <b>presidente della Repubblica Sergio Mattarella</b> affermando che "<b>molto resta ancora da fare</b>" e "<b>ogni donna deve sentire le istituzioni vicine</b>".</p>
      <p><b>Persiste il pregiudizio che addebita alla donna la responsabilità della violenza sessuale subita</b>, secondo quanto emerge da un <a href="http://www.ansa.it/sito/notizie/politica/2019/11/25/violenza-sulle-donne-la-colpa-e-loro.-per-239-la-causa-e-il-modo-di-vestire-_96ac3818-2341-42d8-87ca-9f9e3a7b29ca.html">report choc dell'Istat</a> </p>
      <p>
        <a href="http://www.ansa.it/sito/notizie/speciali/editoriali/2019/11/22/violenza-sulle-donne-sabato-la-mobilitazione.-lunedi-si-celebra-la-giornata-internazionale-_f0ad4334-2422-4369-95ec-6aaf1a7abef6.html">
          <b>LO SPECIALE CON TUTTI GLI APPROFONDIMENTI</b>
        </a>
      </p>
      <p>"<b>Abbiamo approvato norme, sbloccato fondi, avvisto confronti</b> - così il premier <b>Giuseppe Conte</b> su twitter -: la violenza contro le donne rimane un'emergenza. Lavoriamo per una svolta culturale, che parta dai giovani. Domani ne parlerò in una scuola a Roma insieme alla commissione d'inchiesta sul femminicidio #stopviolenzasulle donne". </p>
      <p>"Il mio pensiero, stamattina, va alle tante donne che - ancora in queste ore - sono morte in mare, cercando di sottrarsi alla violenza, agli stupri, alla sottomissione - ha scritto in un post su Facebook <b>la senatrice del Pd Monica Cirinnà</b> -. La violenza contro le donne è triste cronaca di ogni giorno, in Italia e anche nel mondo. C'è ancora moltissimo da fare. Il contrasto alla violenza nasce dalla prevenzione e dalla costruzione di una vera cultura dell'eguaglianza, anche attraverso una legislazione adeguata e attenta alla condizione femminile: dalla parità salariale alla conciliazione dei tempi di vita e dei tempi di lavoro, non può esserci coesione sociale senza piena cittadinanza femminile, che nasce anzitutto dal contrasto alla violenza di genere. Politica e cultura devono essere alleate in questa battaglia". </p>
      <p>"La violenza sulle donne è una questione culturale: bisogna cambiare atteggiamento, cambiare la narrazione culturale, dare un nome preciso alle cose: un uomo non uccide una donna per amore, non è più accettabile più nemmeno che venga detto", <b>ha scritto su Twitter la ministra per le pari opportunità e la famiglia Elena Bonetti</b>.</p>
      <p> </p>
      <figure>
        <a href="http://www.ansa.it/sito/photogallery/primopiano/2019/11/25/scarpe-rosse-per-vittime-femminicidio-a-bruxelles-belgio_0c36362f-649f-4430-9337-102d9051faad.html">
          <img src="https://www.ansa.it/webimages/img_900x700/2019/11/25/3212694c98b733e27569a890bbaa8afa.jpg"/>
        </a>
        <figcaption><i>Guarda le foto</i> <a href="http://www.ansa.it/sito/photogallery/primopiano/2019/11/25/scarpe-rosse-per-vittime-femminicidio-a-bruxelles-belgio_0c36362f-649f-4430-9337-102d9051faad.html">Il mondo si mobilita contro la violenza sulle donne</a></figcaption>
      </figure>
      <p> </p>
      <p><b>Onu, una donna su 3 nel mondo ha subito abusi</b> - Una donna su 3 nel mondo ha subito violenza fisica o sessuale ad un certo punto della sua vita, il più delle volte dal proprio partner. Solo il 52% delle donne sposate prende liberamente le proprie decisioni sul sesso, l'uso della contraccezione e l'assistenza sanitaria. Quasi 750 milioni di donne e ragazze in tutto il mondo si sono sposate prima del loro diciottesimo compleanno. Più di 200 milioni di donne e ragazze hanno subito mutilazioni genitali femminili. Sono i dati allarmanti forniti dall'Onu in occasione della Giornata mondiale contro la violenza sulle donne che sottolineano anche come una donna su 2 uccisa in tutto il mondo è stata vittima del suo partner o della sua famiglia mentre solo 1 uomo su 20 è stato ucciso in circostanze simili. Inoltre sono donne o ragazze Il 71% di tutte le vittime della tratta di esseri umani in tutto il mondo, tre quarti delle quali sono sfruttate sessualmente. "La violenza sessuale contro le donne e le ragazze affonda le sue radici in secoli di dominazione maschile - ha dichiarato il Segretario generale delle Nazioni Unite, Antonio Guterres in occasione della giornata mondiale contro la violenza sulle donne - Non dimentichiamo che le disuguaglianze di genere, che sono alla base della cultura dello stupro, sono uno squilibrio di potere". Oggi la violenza contro le donne e le ragazze, secondo quanto sottolinea l'Onu, è una delle violazioni dei diritti umani più diffuse, persistenti e devastanti al mondo. Rimane anche una delle violazioni meno segnalate a causa dell'impunità, del silenzio, dello stigma e del senso di vergogna che lo circondano. Le conseguenze psicologiche, sessuali e riproduttive negative di tale violenza colpiscono le donne in tutte le fasi della loro vita. Ma le donne non sono vittime solo di la violenza sessuale: ad esempio l'abbandono scolastico precoce nega loro il diritto all'istruzione impedisce alle donne di accedere all'istruzione superiore e dunque le ghettizza nel mercato del lavoro. L'Onu ribadisce inoltre come la violenza contro le donne continua ad essere un ostacolo al raggiungimento dell'uguaglianza, dello sviluppo, della pace e della realizzazione dei diritti umani. Dunque, la promessa contenuta negli Obiettivi di Sviluppo Sostenibile 'non lasciando indietro nessuno' non può essere soddisfatta senza porre fine alla violenza contro le donne e le ragazze.</p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/politica/2019/11/25/violenza-sulle-donne-la-colpa-e-loro.-per-239-la-causa-e-il-modo-di-vestire-_96ac3818-2341-42d8-87ca-9f9e3a7b29ca.html"/>
        <a href="http://www.ansa.it/canale_terraegusto/notizie/in_breve/2019/11/25/bellanova-contro-la-violenza-alle-donne-qualcosadirosso_b088fe63-cc53-41fe-a00e-fdbbf1328f45.html"/>
        <a href="http://www.ansa.it/canale_lifestyle/notizie/teen/2019/11/25/non-e-amore-se...guida-per-gli-adolescenti_ca1c2f21-508f-49d6-8226-d1b28e40d589.html"/>
        <a href="http://www.ansa.it/sito/notizie/economia/2019/11/25/banche-mutui-sospesi-vittime-violenza_3ae41310-d891-409e-af59-dc76d30740b9.html"/>
        <a href="http://www.ansa.it/canale_lifestyle/notizie/societa_diritti/2019/11/22/violenza-sulle-donne-contro-la-strage-basta-parole-servono-fondi_9d1e972f-252f-4fd8-a9ab-5c80bcf37f55.html"/>
        <a href="http://www.ansa.it/canale_lifestyle/notizie/societa_diritti/2019/11/22/violenza-sulle-donne-in-italia-vittime-almeno-1-volta-nella-vita-sono-oltre-6-milioni_b3a3545a-4149-4450-85de-2154291179ff.html"/>
        <a href="http://www.ansa.it/sito/notizie/speciali/2018/11/23/giornata-mondiale-contro-la-violenza-sulle-donne-perche-il-25-novembre_0edd143d-3603-4522-9d06-5e16175365f1.html"/>
        <a href="http://www.ansa.it/sito/notizie/speciali/editoriali/2019/11/22/violenza-sulle-donne-sabato-la-mobilitazione.-lunedi-si-celebra-la-giornata-internazionale-_f0ad4334-2422-4369-95ec-6aaf1a7abef6.html"/>
        <a href="http://www.ansa.it/sito/videogallery/italia/2019/11/25/violenza-donne-aeroporto-fiumicino-celebra-giornata_0324b895-ab99-4628-8195-532edba95f03.html"/>
        <a href="http://www.ansa.it/sito/videogallery/mondo/2019/11/25/violenza-sulle-donne-in-messico-attiviste-protestano-con-larte_cbb52a41-a24d-4a4d-9bca-7b7bf2b3ad2b.html"/>
        <a href="http://www.ansa.it/sito/photogallery/primopiano/2019/11/25/violenza-sulle-donne-una-panchina-rossa-a-montecitorio-_5a197fe4-67db-48ca-b8cf-86ea03c22e86.html"/>
        <a href="http://www.ansa.it/sito/photogallery/primopiano/2019/11/25/scarpe-rosse-per-vittime-femminicidio-a-bruxelles-belgio_0c36362f-649f-4430-9337-102d9051faad.html"/>
      </related>
    </article>
  </body>
</html>