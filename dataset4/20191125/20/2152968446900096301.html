<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/25/jenite-v-turciia-na-protest-ne-iskame-da-umirame.430791"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T20:35:00+00:00"/>
    <meta property="og:title" content="Жените в Турция на протест: Не искаме да умираме!"/>
    <meta property="og:description" content="Над 300 жени са били убити от мъже от януари насам | Dnes.bg"/>
  </head>
  <body>
    <article>
      <h1>Жените в Турция на протест: Не искаме да умираме!</h1>
      <h2>Над 300 жени са били убити от мъже от януари насам</h2>
      <address><time datetime="2019-11-25T20:35:00+00:00">25 Nov 2019, 20:35</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Между 302 и 420 са жените, които са били убити от началото на годината до днес в Турция, според различни данни на правозащитни организации и медии.</p>
      <p>В над 20 града в цялата страна са планирани публични прояви във връзка с Международния ден за премахване на насилието над жени.</p>
      <p>Президентът Реджеп Тайип Ердоган публикува в "Туитър" послание, в което призовава със съвместни усилия физическото и сексуално насилие над жените и дискриминацията да бъдат напълно изличени в страната.</p>
      <p>В редица градове, сред които столицата Анкара, Измир, Анталия, се провеждат различни шествия, протестни прояви или публични събирания. Участничките призоваха за прилагане на Истанбулска конвенция и турското законодателство по въпроса и издигнаха плакати с лозунги "Да спрем насилието над жените!" и "Не искаме да умираме!", предаде БНР</p>
      <p>В Истанбул областната управа забрани провеждането на митинг на главния пешеходен булевард "Истиклял". Миналата година в града също беше наложена забрана на публичните прояви на тази дата.</p>
      <p>Поне 302 жени са били убити от мъже в страната от 1 януари тази година до днес, сочат данните на доклад, публикуван от правозащитния сайт "Бианет". Според Платформата за спиране на насилието над жени броят е 390, а частният телевизионен канал НТВ съобщи, че 420 жени са били убити през 2019 г.</p>
      <p>Най-често извършителите са бивши приятели или съпрузи или роднини на жертвите. Много често искане за развод е причина за физически посегателства с фатален изход. Според някои анализи няма ръст на насилието над жени, а е нараснала видимостта на проблема, тъй като по-голям брой жертви на насилие знаят правата си и подават оплаквания.</p>
      <p>Дружеството за правата на човека заяви, че разпоредбите на Истанбулската конвенция, която е подписана и ратифицирана от Турция, не се прилагат.</p>
      <p>Конвенцията за предотвратяване и борба с насилието над жени и домашното насилие, както е официалното ѝ название, е документ на Съвета на Европа. Конвенцията беше открита за подписване от страни-членки на организацията на 11 май 2011 г. в Истанбул и заради това получи това название. Тя влезе в сила на 1 август 2014 г. До момента Конвенцията е подписана от 46 страни и ратифицирана от 34 от тях.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/25/ujasyt-v-doma-vsiaka-treta-bylgarka-jertva-na-nasilie.430677"/>
        <a href="https://www.dnes.bg/notifikacii/2019/11/23/hiliadi-kazaha-ne-na-nasilieto-nad-jeni-vyv-franciia.430600"/>
      </related>
    </article>
  </body>
</html>