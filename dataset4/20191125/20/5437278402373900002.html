<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/verbreding-van-de-a2-niet-sneller"/>
    <meta property="og:site_name" content="1limburg"/>
    <meta property="article:published_time" content="2019-11-25T20:06:48+00:00"/>
    <meta property="og:title" content="Verbreding van de A2 niet sneller"/>
    <meta property="og:description" content="Een versnelling van het proces om de A2 te verbreden tussen de knooppunten Het Vonderen bij Echt en Kerensheide bij Urmond zit er niet in."/>
  </head>
  <body>
    <article>
      <h1>Verbreding van de A2 niet sneller</h1>
      <h2>Een versnelling van het proces om de A2 te verbreden tussen de knooppunten Het Vonderen bij Echt en Kerensheide bij Urmond zit er niet in.</h2>
      <address><time datetime="2019-11-25T20:06:48+00:00">25 Nov 2019, 20:06</time> by <a rel="author">Jean van Hoof</a></address>
      <p>VVD-minister Cora van Nieuwenhuizen van Infrastructuur zei dat tijdens een commissievergadering van de Tweede Kamer in reactie op een pleidooi van PVV-Kamerlid Roy van Aalst. Hij is vóór versnelling van het proces.</p>
      <p><b>Drie rijstroken<br/></b>Nu staat de verbreding van de A2 van twee keer twee naar twee keer drie rijstroken gepland van 2025 tot 2027. "En dat blijft ook zo", aldus minister Van Nieuwenhuizen.</p>
      <p><b>Onderzoek<br/></b>Van Nieuwenhuizen wees erop dat Rijkswaterstaat wel de mogelijkheid heeft onderzocht twee jaar eerder te beginnen met de werkzaamheden. "Maar dat zou leiden tot vertraging van andere projecten in Zuid-Nederland en dus negatieve gevolgen hebben voor weggebruikers. Het zou ook leiden tot hoge kosten", aldus de minister.</p>
      <p><b>Stikstof<br/></b>Eerder schreef de minister een brief aan de Tweede Kamer over de gevolgen van de stikstof-uitspraak van de Raad van State voor geplande infrastructuurprojecten. Daarin liet ze weten dat dit project door kan gaan.</p>
      <p>
        <b>Lees ook: </b>
        <a href="https://www.1limburg.nl/groen-licht-voor-verbreding-a2">Groen licht voor verbreding A2</a>
      </p>
    </article>
  </body>
</html>