<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/ancona-12enne-cade-dal-tetto-dellauchan-praticando-parkour-e-vola-per-6-metri/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T20:38:16+00:00"/>
    <meta property="og:title" content="Ancona, 12enne cade dal tetto dell’Auchan praticando parkour e vola per 6 metri"/>
    <meta property="og:description" content="Un dodicenne è precipitato oggi pomeriggio dal tetto del supermercato Auchan di via Scataglini, ad Ancona, ed è stato successivamente trasportato in gravi condizioni al Pronto Soccorso di Torrette. A quanto pare il giovane stava praticando Parkour insieme a due coetanei. Fortunatamente non è in pericolo di vita."/>
  </head>
  <body>
    <article>
      <h1>Ancona, 12enne cade dal tetto dell’Auchan praticando parkour e vola per 6 metri</h1>
      <h2>Un dodicenne è precipitato oggi pomeriggio dal tetto del supermercato Auchan di via Scataglini, ad Ancona, ed è stato successivamente trasportato in gravi condizioni al Pronto Soccorso di Torrette. A quanto pare il giovane stava praticando Parkour insieme a due coetanei. Fortunatamente non è in pericolo di vita.</h2>
      <address><time datetime="2019-11-25T20:38:16+00:00">25 Nov 2019, 20:38</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Tragedia sfiorata oggi pomeriggio ad Ancona: un ragazzino di 12 anni che stava giocando insieme a due coetanei è precipitato dal tetto del supermercato Auchan di via Scataglini, nel capoluogo marchigiano, ed è stato successivamente trasportato in gravi condizioni al Pronto Soccorso di Torrette.</p>
      <p><b>Stando a quanto ricostruito i tre amici si trovavano sul tetto, nell’area dove si trova il parcheggio delle auto</b>, quando un lucernaio in plexiglass del ballatoio della galleria avrebbe ceduto facendo precipitare il dodicenne a terra di fronte alle casse, dopo un volo di 6 metri. I soccorsi non si sono fatti attendere: sul posto si sono precipitate le ambulanze del 118 che hanno trasferito il ragazzino in ospedale. Sotto choc i suoi amici e i clienti del punto vendita che in quel momento era affollato.</p>
      <p>Secondo alcune indiscrezioni sembra i ragazzini stessero praticando di Parkour, la disciplina sportiva che spopola tra gli adolescenti e che consiste nello spostarsi il più velocemente possibile da un punto ad un altro superando ogni tipo di ostacolo. In base ad una prima ricostruzione sembra che il ragazzino fosse sfuggito al controllo di un adulto. Sul posto sono arrivati gli agenti della Questura di Ancona, Volanti e Scientifica, oltre ai vigili del fuoco che hanno dato supporto al 118. La polizia sta lavorando per ricostruire quanto accaduto. Il ragazzo non è in pericolo di vita ed è stato giudicato guaribile in 30 giorni.</p>
    </article>
  </body>
</html>