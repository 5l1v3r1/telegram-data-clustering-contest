<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816151"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T20:57:00+00:00"/>
    <meta property="og:title" content="Черно море Тича записа трета победа в НБЛ"/>
    <meta property="og:description" content="Черно море Тича записа третия си успех в Националната баскетболна лига след домакинска победа над Черноморец с 99:87. След този мач варненският тим ..."/>
  </head>
  <body>
    <article>
      <h1>Черно море Тича записа трета победа в НБЛ</h1>
      <address><time datetime="2019-11-25T20:57:00+00:00">25 Nov 2019, 20:57</time> by <a rel="author">SPORTAL.BG</a></address>
      <p>Черно море Тича записа третия си успех в Националната баскетболна лига след домакинска победа над Черноморец с 99:87. След този мач варненският тим има 11 точки (3 победи и 5 загуби), а гостите са с една победа и 7 поражения. За победителите Симеон Илиев завърши с дабъл-дабъл - 20 точки и 11 борби. Джеймс Гавин завърши с 29 точки, 9 асистенции и три откраднати топки. За гостите Блейк Рейнолдс също завърши с дабъл-дабъл - 23 точки и 12 борби.<br/><br/>След едно равенство в началото на мача при 2:2 домакините успяха да поведат с 6 точки при 15:9 след малко повече от 5 минути игра. Тимът на Черноморец на три пъти успяваше да намали пасива си до две точки, а 34 секунди преди края на първата четвърт с кош на Джамал Кинг изравни при 22:22. 15 секунди преди края Мартин Йорданов от Черно море Тича вкара кош за домакините и те успяха да вземат първата част с 24:22. Играта през втората четвърт бе много оспорвана и интересна. След близо две минути игра през втората част с кош на Цветомир Куртев домакините поведоха с 8 точки при 31:23. Гостите обаче отвърнаха с четири успешни поредни атаки, вкараха 8 срещу нито една точка за Черно море Тича, и изравниха - 31:31, а след това и поведоха за първи път в мача при 33:31. Последваха още две изравнявания, а на полувремето домакините имаха аванс от 3 точки - 43:40.<br/><br/>Домакините започнаха отлично третата част и след тройки на Джеймс Гавин и Симеон Илиев и кош на Мартин Йорданов за по-малко от две минути поведоха с 8 точки - 51:42. Гостите обаче не се отказаха, възползваха се от грешки на домакините и след малко повече от четири минути игра с тройка на Джамал Кинг намалиха пасива си до само точка - 53:54, което принуди наставникът на домакините Галин Стоянов да вземе прекъсване. След него последваха силни минути за Черно море Тича, които успяха да поведат с 13 точки при 68:55 около две минути и половина преди края на третата част. Черно море Тича продължи да трупа преднина, която стигна до 18 точки при 75:57 минута преди края на частта. <br/><br/>Преди последната част авансът на домакините бе 13 точки - 77:64. През последната част за около три минути игра гостите успяха с тройка на Робърт Георгиев да стопят изоставането си до само 5 точки - 74:79. Домакините обаче успяха отново да дръпнат с десет и повече точки, поддържаха преднината си и заслужено взеха двубоя с 99:87. <br/> <br/><b>Среща от 8-ия кръг на Националната баскетболна лига:</b><br/>Черно море Тича - Черноморец 99:87 /24:22, 19:18, 34:24, 22:23/<br/>зала "Конгресна", Дворец на културата и спорта;<br/>зрители - 800;<br/>съдии - Мартин Хорозов, Серафим Петров и Константин Русев;;<br/>най-резултатни:<br/>- за Черно море Тича - Джеймс Гавин 27 т., Симеон Илиев 20 т.;<br/>- за Черноморец - Джамал Кинг и Блейк Рейнолдс по 23 т.;</p>
    </article>
  </body>
</html>