<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11018265"/>
    <meta property="og:site_name" content="TV 2"/>
    <meta property="article:published_time" content="2019-11-25T20:37:10+00:00"/>
    <meta property="og:title" content="Politi stanset smuglerubåt lastet med flere tonn kokain"/>
    <meta property="og:description" content="Spansk politi oppdaget en ubåt lastet med flere tonn kokain på landets nordvestkyst. Fartøyet skal ha kommet fra Sør-Amerika."/>
  </head>
  <body>
    <article>
      <h1>Politi stanset smuglerubåt lastet med flere tonn kokain</h1>
      <h2>Spansk politi oppdaget en ubåt lastet med flere tonn kokain på landets nordvestkyst. Fartøyet skal ha kommet fra Sør-Amerika.</h2>
      <address><time datetime="2019-11-25T20:37:10+00:00">25 Nov 2019, 20:37</time> by <a rel="author" href="mailto:fanny.bu@tv2.no" target="_blank">Fanny Bu , NTB</a></address>
      <p>Spansk politi iverksatte en omfattende politiaksjon mot en mistenkelig ubåt søndag formiddag.</p>
      <p>Den befant seg utenfor byen Cangas nær grensen til Portugal. To menn fra Ecuador ble pågrepet, mens en tredje person klarte å komme seg unna, opplyser en talsmann for myndighetene i Galicia-regionen.</p>
      <p>Ubåten ligger under vann, og det er per nå uklart om den er senket med vilje eller fikk problemer. En dykker fra politiet tok seg inn i fartøyet mandag og hentet ut noe av narkotikaen.</p>
      <p>Fartøyet var ifølge spanske medier lastet med over 3 tonn kokain fra Colombia, men den nøyaktige mengden blir ikke kjent før ubåten er skikkelig gjennomsøkt.</p>
      <figure>
        <img src="https://www.cdn.tv2.no/images?imageId=11018289&amp;width=647&amp;height=272&amp;compression=80"/>
        <figcaption>DYKKET: En dykker fra politiet tok seg inn i fartøyet mandag og hentet ut noe av narkotikaen. Foto: Miguel Riopa / AFP</figcaption>
      </figure>
      <h3>– Ikke hver dag</h3>
      <p>Politiet jobber med å bringe den 20 meter lange ubåten til overflaten.</p>
      <p>En kilde med kjennskap til etterforskningen sier at båten kom fra Sør-Amerika. Hvilket land blir ikke spesifisert.</p>
      <p>– Det er ikke første gang, men vi ser ikke dette hver dag her i Europa, sier vedkommende til <a href="http://www.rfi.fr/en/wires/20191125-spain-seizes-submarine-cocaine-cargo">AFP</a>.</p>
      <h3>Betaler ingeniører</h3>
      <p>Tidligere har særlig colombianske narkosmuglere blitt tatt i forsøk på å bruke ubåter til å smugler kokain til Mexico, og derfra videre til USA.</p>
      <p>Narkokarteller betaler ofte arbeidsledige ingeniører for å designe og bygge ubåtene, sier Wilder Alejandro Sanchez i den amerikanske tankesmia Center for International Maritime Security (CIMSEC).</p>
      <p>Som oftest er de bare delvis i stand til å bevege seg under vann, men enkelte kan dykke helt ned til 30 meters dyp.</p>
      <p>I september stanset den amerikanske kystvakten, med hjelp fra den colombianske marinen, en ubåt lastet med over 5 tonn kokain utenfor kysten av Sør-Amerika.</p>
      <p>(©NTB)</p>
    </article>
  </body>
</html>