<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/br-osn-vyzvala-na-zachovanie-pokoja-poc/432207-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T20:15:00+00:00"/>
    <meta property="og:title" content="BR OSN vyzvala na zachovanie pokoja počas protestov v Libanone"/>
    <meta property="og:description" content="Obyvatelia Libanonu protestujú od 17. októbra proti korupcii a dožadujú sa odchodu vládnucich elít."/>
  </head>
  <body>
    <article>
      <h1>BR OSN vyzvala na zachovanie pokoja počas protestov v Libanone</h1>
      <h2>Obyvatelia Libanonu protestujú od 17. októbra proti korupcii a dožadujú sa odchodu vládnucich elít.</h2>
      <address><time datetime="2019-11-25T20:15:00+00:00">25 Nov 2019, 20:15</time> by <a rel="author">TASR</a></address>
      <p>New York 25. novembra (TASR) - Bezpečnostná rada OSN vyzvala v pondelok na zachovanie "pokojného charakteru protestov" v Libanone po tom, ako stúpenci militantného šiitského hnutia Hizballáh napadli v nedeľu večer v centre Bejrútu demonštrantov protestujúcich proti korupcii a libanonským politickým elitám. Informovala o tom agentúra AFP.</p>
      <p>V jednohlasne schválenom vyhlásení zverejnenom po pravidelnom stretnutí BR OSN ohľadom situácie v Libanone vyzvali členovia rady "všetkých (libanonských) predstaviteľov, aby sa podieľali na intenzívnom dialógu na národnej úrovni a zachovali pokojný charakter protestov tým, že sa budú vyhýbať násiliu a rešpektovať právo iných skupín na pokojné zhromažďovanie a protesty".</p>
      <p>Mladí podporovatelia hnutia Hizballáh vyzbrojení palicami a kovovými tyčami začali v nedeľu útočiť na demonštrantov a skandovali pritom heslá militantného hnutia. Útoky pokračovali aj po polnoci, pričom nepokoje sa snažili utlmiť policajní ťažkoodenci a vojaci.</p>
      <p>K útokom prišlo po tom, čo protestujúci zablokovali jednu z hlavných ciest, ktorá spája východné štvrte hlavného mesta s jeho západnou časťou.</p>
      <p>Obyvatelia Libanonu protestujú od 17. októbra proti korupcii a dožadujú sa odchodu vládnucich elít. V dôsledku nepokojov 29. októbra odstúpil premiér krajiny Saad Harírí, ktorého demisia bola jednou z hlavných požiadaviek protestujúcich.</p>
    </article>
  </body>
</html>