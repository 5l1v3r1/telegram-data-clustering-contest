<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/due-preti-istituto-provolo-argentina-condannati-45-e-42-anni-carcere-abusi-sessuali-minori/"/>
    <meta property="og:site_name" content="Il Post"/>
    <meta property="article:published_time" content="2019-11-25T20:19:59+00:00"/>
    <meta property="og:title" content="Due preti dell’istituto Provolo di Lujan de Cuyo, Argentina, sono stati condannati a 45 e 42 anni di carcere per abusi sessuali su minori"/>
    <meta property="og:description" content="Due preti dell'istituto Provolo di Lujan de Cuyo, Argentina, sono stati condannati a 45 e 42 anni di carcere per abusi sessuali, corruzione e maltrattamento di minori. Horacio Corbacho, argentino, e Nicola Corradi, italiano, hanno 59 e 83 anni e lavoravano nell’istituto Provolo per l’educazione delle persone non"/>
  </head>
  <body>
    <article>
      <h1>Due preti dell’istituto Provolo di Lujan de Cuyo, Argentina, sono stati condannati a 45 e 42 anni di carcere per abusi sessuali su minori</h1>
      <address>
        <time datetime="2019-11-25T20:19:59+00:00">25 Nov 2019, 20:19</time>
      </address>
      <p>Due preti dell’istituto Provolo di Lujan de Cuyo, Argentina, sono stati <a href="https://www.lemonde.fr/international/article/2019/11/25/en-argentine-deux-pretres-condamnes-a-plus-de-quarante-ans-de-prison-pour-des-viols-sur-des-enfants-sourds_6020485_3210.html">condannati</a> a 45 e 42 anni di carcere per abusi sessuali, corruzione e maltrattamento di minori. Horacio Corbacho, argentino, e Nicola Corradi, italiano, hanno 59 e 83 anni e lavoravano nell’istituto Provolo per l’educazione delle persone non udenti che ha sede a Verona, ma che è presente in vari paesi nel mondo.</p>
      <p>Il processo a loro carico era iniziato ai primi di agosto a Mendoza: si è svolto a porte chiuse, ha riguardato 43 casi e durante le udienze sono state ascoltate le testimonianze di 13 vittime, alcune delle quali sono state stuprate quando avevano tra i 4 e i 17 anni. Il tribunale di Mendoza ha condannato a diciotto anni di carcere anche l’ex impiegato dell’istituto – che nel frattempo è stato chiuso – Armando Gómez.</p>
      <p>L’inchiesta di Mendoza è comunque più ampia e riguarda altre 14 persone: finora ha portato a una condanna a dieci anni per il religioso Jorge Luis Bordón, colpevole di aver abusato di cinque minori. La prima denuncia riguardante l’istituto Provolo risale al 2008, ma il caso è scoppiato solo otto anni più tardi grazie alla denuncia di un ex studente. Durante le indagini, all’interno dell’istituto venne trovata una soffitta soprannominata “la piccola casa di Dio” dove i bambini venivano violentati, e a volte incatenati.</p>
    </article>
  </body>
</html>