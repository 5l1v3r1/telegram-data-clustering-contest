<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/pozar-ohen-plameny-lakovna-smirice-hasici251119-hk.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T20:51:00+00:00"/>
    <meta property="og:title" content="Lakovnu ve Smiřicích zachvátily plameny. Oheň napáchal škody za milion"/>
    <meta property="og:description" content="/FOTOGALERIE/ Sedm jednotek hasičů likvidovalo v pondělí odpoledne požár lakovny ve Smiřicích na Královéhradecku."/>
  </head>
  <body>
    <article>
      <h1>Lakovnu ve Smiřicích zachvátily plameny. Oheň napáchal škody za milion</h1>
      <address><time datetime="2019-11-25T20:51:00+00:00">25 Nov 2019, 20:51</time> by <a rel="author">Redakce</a></address>
      <p>Jednotky požární ochrany byly zalarmovány na základě oznámení požáru v objektu pro výrobu a skladování v Cukrovarské ulici, konkrétně se jednalo o prostor lakovny. Operačním střediskem byl vyhlášen druhý stupeň požárního poplachu.</p>
      <p>Hasiči nasadili na likvidaci požáru vodní proudy s pěnou. Jeho šíření se brzy podařilo zastavit a před plameny tím uchránit sousední objekt. Po lokalizaci hasiči ještě prováděli průzkum a další zkušební měření pomocí termokamery. Poslední ohniska požáru zůstala v odsávacím ventilátoru a ve dlouhém komínu. Ventilátor musel být demontován a ochlazen. Konečnou likvidaci události ohlásil velitel zásahu v 15.27 hodin. Smiřická dobrovolná jednotka na místě držela dohlídku do nočních hodin.</p>
      <p>Příčina vzniku požáru se vyšetřuje. Způsobená škoda byla předběžně vyčíslena na jeden milion korun, další hodnoty ve výši zhruba 10 milionů se podařilo uchránit. Na místě zasahovali profesionální hasiči ze stanic Jaroměř, Hradec Králové - Pražská a centrální stanice Hradec Králové, dále pak JSDH Smiřice, Černilov, Lochenice, Holohlavy.</p>
      <figure>
        <img src="https://g.denik.cz/17/0b/deti-utek-ddu-sourozenci-patrani-pcr-policie251119-hk_denik-150-3x2.jpg"/>
      </figure>
      <aside>
        <a href="https://hradecky.denik.cz/zlociny-a-soudy/deti-utek-ddu-sourozenci-patrani-pcr-policie251119-hk.html">Policisté pátrají po sourozencích. Už pět dní jsou nezvěstní Přečíst článek ›</a>
      </aside>
    </article>
  </body>
</html>