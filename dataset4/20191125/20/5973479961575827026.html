<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.samsunhaber.com/samsun-haber/atakum-da-kadin-dayanismasi-h51907.html"/>
    <meta property="og:site_name" content="Samsun Haber | Samsun Son Dakika Haberleri | Samsunspor"/>
    <meta property="article:published_time" content="2019-11-25T20:14:41+00:00"/>
    <meta property="og:title" content="Atakum'da kadın dayanışması!"/>
    <meta property="og:description" content="Atakum Belediyesi tarafından Kadına Yönelik Şiddete Karşı Uluslararası Mücadele Günü kapsamında etkinlik düzenlendi."/>
  </head>
  <body>
    <article>
      <h1>Atakum'da kadın dayanışması!</h1>
      <h2>Atakum Belediyesi tarafından Kadına Yönelik Şiddete Karşı Uluslararası Mücadele Günü kapsamında etkinlik düzenlendi.</h2>
      <address><time datetime="2019-11-25T20:14:41+00:00">25 Nov 2019, 20:14</time> by <a rel="author" href="https://www.samsunhaber.com/profil/87/dilek-alabulut" target="_blank">Dilek Alabulut</a></address>
      <p><b>Atakum</b> Belediyesi <b>Kadın</b> ve Aile Hizmetleri Müdürlüğü, 25 Kasım Kadına Yönelik Şiddete Karşı Uluslararası <b>Mücadele</b> Günü kapsamında <b>dayanışma</b> etkinliği gerçekleştirdi. Cumhuriyet Halk Partisi (CHP) <b>Samsun</b> Milletvekili Neslihan Hancıoğlu, Atakum Belediye Başkanı Av. Cemil Deveci başta olmak üzere çok sayıda kadın belediye personeli, sivil toplum örgütü temsilcileri ve vatandaşların katıldığı <b>etkinlik</b>te, mor dayanışma balonları uçuruldu ve ardından da Yalı Kafe'de kısa film gösterimi gerçekleştirildi. Etkinliğe erkek şiddeti sonucu öldürülen kadınların isimlerinin olduğu dövizlerle gelen kadınlar, şiddete karşı birlikte mücadele edeceklerini söylediler.</p>
      <h3>"Eşimiz, babamız, kardeşlerimiz tarafından öldürülüyoruz"</h3>
      <p>Kadına yönelik şiddetin insan hakları suçu olduğunu belirten Kadın ve Aile Hizmetleri Müdürlüğü personeli Eylem Oktay; "Hem yasalarda hem de var olan yasaların uygulanmasında kadınlara karşı yapılan ayrımcılığın ve eşitsizliğin sonucudur. Bu eşitsizlik kadınların toplumsal hayatta güvencesiz, sağlıksız yaşamalarına neden olur. Bizler artık sevmekten korkar olduk. Çünkü en sevdiklerimiz eşimiz, babamız, kardeşlerimiz tarafından öldürülüyoruz. İşte bu nedenle, her türlü şiddete karşı 'şiddetsiz bir dünyayı' örmek, Eminelerin, Cansuların, Güldünyaların, Özgecanların ve daha isimlerini sayamadığımız katledilen tüm kadınların hesabını sormak için ve bu isimlere yeni isimler eklenmesin diye mücadelemize devam edeceğiz” dedi.</p>
      <figure>
        <img src="https://www.samsunhaber.com/images/upload/atakum-kadin-dayanismasi-1.jpg"/>
      </figure>
      <h3>"Biz birbirimizi tamamlıyoruz"</h3>
      <p>Etkinlikte konuşmasını yapan Atakum Belediye Başkanı Cemil Deveci; “Türk Medeni Kanunu'yla birlikte, kadına seçme ve seçilme hakkı, Avrupa’nın en çağdaş ülkelerinden daha önce, 1934 yılında verilmiştir. Türk kadını, o günden bu yana eşit haklara sahip olmasına karşın özellikle son yirmi yılda çekmediği çile kalmadı. Özellikle eşlerinden ve sevgililerinden. Onun için biz önümüzdeki süreçte, kadını eğitim, üretim ve örgütlenmeyle öne çıkaran bir model geliştireceğiz. Atakum, kadın örgütlenmesinde Türkiye'ye örnek bir kent olacak. Kadın örgütlenmesi olmadan, kadın aile içinde eşit olmadan, kadın toplumda dik yürümeden; o ülkede, o kentte demokrasiyi tesis edemezsiniz. Eğer biz bu ülkede demokrasiyi istiyorsak, ailede eşitlik istiyorsak, sokakta ve toplumda eşitlik istiyorsak, hem kadının haklarına sahip çıkacaklar hem de erkekler, kadın olmadan bu toplumda bir işe yaramadıklarını biliyor olacaklar. Biz birbirimizi tamamlıyoruz. Biz <b>kadına şiddet</b>e karşıyız ama bizim düşüncemiz yetmez. Bunun için çaba sarf etmemiz lazım. Ev ev dolaşmalı, kadınları örgütlemeli ve kadının birey olması için elimizden geleni yapmalıyız” diye konuştu.</p>
      <figure>
        <img src="https://www.samsunhaber.com/images/upload/atakum-kadin-dayanismasi-cemil-deveci.jpg"/>
      </figure>
      <h3>"Şiddete dur demeliyiz"</h3>
      <p>25 Kasım Kadına Yönelik Şiddete Karşı Uluslararası Mücadele Günü'nde kadına yönelik şiddete karşı farkındalığı artırmak için toplandıklarını vurgulayan CHP Samsun Milletvekili Neslihan Hancıoğlu; "Burada bulunmamızın tek bir hedefi var. Her alanda bulunan şiddetin, özellikle kadınlar ve çocuklarımız üzerinde oluşmasını kınıyoruz ve bu alanda farkındalık oluşturmak üzere herkese sesleniyoruz. Buna dur demeliyiz. Biz şiddeti, toplumsal vicdanda mahkum etmeliyiz. Ancak bu şekilde yok edebiliriz. Bu yıl 377 kadınımız cinayete kurban gitti. Bu tablonun tekrar yaşanmaması için kadınlarımızın, eğitim, ekonomi ve siyasal katılım alanlarında daha çok güçlendirilmesi ve sahip çıkılması lazım. Bu alanlarda daha kuvvetli olurlarsa bu olaylar tekrar yaşanmayacaktır. Kadın dostu erkek arkadaşlarımız bizleri destekleyip arkamızda olarak bizlere güç katmalı. Sizler de bugün buraya gelerek gücümüze güç katmak için bu etkinliğe katıldınız. Şimdiden biz kadın erkek eşitliğine evet diyoruz. Cinsiyet ayrımına, kadına şiddete hayır diyoruz.” şeklinde konuştu.</p>
      <figure>
        <img src="https://www.samsunhaber.com/images/upload/atakum-kadin-dayanismasi-3.jpg"/>
      </figure>
      <figure>
        <img src="https://www.samsunhaber.com/images/upload/atakum-kadin-dayanismasi-2.jpg"/>
      </figure>
      <p><i>Son Güncelleme:</i> 25.11.2019 20:21</p>
    </article>
  </body>
</html>