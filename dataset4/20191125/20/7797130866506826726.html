<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546950/Grcka-promenila-Ustav-zagarantovan-minimalni-prihod-gradjana.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T20:05:00+00:00"/>
    <meta property="og:title" content="Grčka promenila Ustav, zagarantovan minimalni prihod građana"/>
    <meta property="og:description" content="Skupština Grčke je na plenarnoj sednici izglasala devet glavnih odredbi za promenu Ustava od ukupno 49 koje su..."/>
  </head>
  <body>
    <article>
      <h1>Grčka promenila Ustav, zagarantovan minimalni prihod građana</h1>
      <address>
        <time datetime="2019-11-25T20:05:00+00:00">25 Nov 2019, 20:05</time>
      </address>
      <p>Skupština Grčke je na plenarnoj sednici izglasala devet glavnih odredbi za promenu Ustava od ukupno 49 koje su predložile vladajuća konzervativna stranka Nova demokratija i opoziciona populistička SIRIZA.</p>
      <p>Među tim promenama koje utiču na ukupno 28 članova Ustava je i izmena postupka izbora predsednika Republike.</p>
      <p>Njega će i dalje birati Skupština Grčke, ali novina u odnosu na prethodne decenije je da se, u slučaju da ga ne izabere, Skupština ne raspušta i ne proglašavaju se prevremeni izbori. Ta novina je prihvaćena sa samo 158 glasova "za" koliko poslanika ima Nova demokratija, među ukupno 300.</p>
      <p>Druga krupna novina je da će se Grcima u inostranstvu omogućiti da glasaju u mestu prebivališta (prihvaćeno sa 212 glasova).</p>
      <p>Ograničen je rok za krivično gonjenje ministara i njihovih zamenika, što je bio zajednički predlog dve najveće stranke, a prihvaćen je sa 274 glasa.</p>
      <p>Poslanički imunitet je od sada takođe ograničen, tako da poslanici imaju zaštitu od gonjenja samo za poslaničke aktivnosti, a ne i za slučajeve kršenja krivičnog zakona van toga. Za tu novinu je bilo 179 poslanika.</p>
      <p>U Ustav je prvi put uvedena kategorija "garantovanja minimalnog prihoda građana" što je prihvaćeno sa 190 glasova.</p>
      <p>Novina je i "narodna zakonodavna inicijativa" koju potpisima treba da podrži 500.000 građana za šta su glasala 254 poslanika.</p>
      <p>Sa 158 glasova pojednostavljen je izbor članova nezavisnih tela koje bira Skupština.</p>
      <p>Sa 189 glasova je prihvaćena izmena Ustava prema kojoj poslanička manjina - opozicija od sada ima pravo da tokom trajanja jednog skupštinskog mandata dvaput formira anketne, istražne odbore za pitanja koja odabere. To pravo je do sada imala samo vladajuća skupštinska većina.</p>
      <p>Poslednja, deveta izmena Ustava, prihvaćena sa 189 glasova, je izjednačavanje vojnih s civilnim sudijama.</p>
      <p>Tokom glasanja o izmenama Ustava, vladajuća Nova demokratija je odbila sve predloge SIRIZE, dok je ona glasala za jedan zajednički predlog, kao i za jedan Nove demokratije.</p>
      <p>SIRIZA je bila protiv izmene procedure izbora predsednika Republike i protiv glasanja Grka u inostranstvu.</p>
    </article>
  </body>
</html>