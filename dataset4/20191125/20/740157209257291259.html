<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/slawomir-broniarz-wynagrodzenie-nauczycieli-dyplomowanych-musi-byc-rowne-sredniej-krajowej,135524.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T20:00:00+00:00"/>
    <meta property="og:title" content="Sławomir Broniarz: Wynagrodzenie nauczycieli dyplomowanych musi być równe średniej krajowej"/>
    <meta property="og:description" content="W ciągu najbliższych dwóch tygodni kierownictwo Związku Nauczycielstwa Polskiego zamierza spotkać się z przedstawicielami wszystkich klubów poselskich oraz przewodniczącą Komisji Edukacji, Nauki i Młodzieży, poseł Mirosławą Stachowiak-Różecką. Chce ich namawiać do dyskusji nad przyszłością edukacji w Polsce i porozumienia ponad podziałami. W ciągu najbliższych dni ZNP złoży też na ręce marszałek Witek wniosek o rozpoczęcie procedury obywatelskiej inicjatywy ustawodawczej, mającej na celu zmiany w systemie wynagradzania nauczycieli (a konkretnie art. 30 Karty Nauczyciela), w ten sposób rozpoczynając procedurę legislacyjną."/>
  </head>
  <body>
    <article>
      <h1>Sławomir Broniarz: Wynagrodzenie nauczycieli dyplomowanych musi być równe średniej krajowej</h1>
      <address><time datetime="2019-11-25T20:00:00+00:00">25 Nov 2019, 20:00</time> by <a rel="author">Bogdan Bugdalski  </a></address>
      <h4>W ciągu najbliższych dwóch tygodni kierownictwo Związku Nauczycielstwa Polskiego zamierza spotkać się z przedstawicielami wszystkich klubów poselskich oraz przewodniczącą Komisji Edukacji, Nauki i Młodzieży, poseł Mirosławą Stachowiak-Różecką. Chce ich namawiać do dyskusji nad przyszłością edukacji w Polsce i porozumienia ponad podziałami. W ciągu najbliższych dni ZNP złoży też na ręce marszałek Witek wniosek o rozpoczęcie procedury obywatelskiej inicjatywy ustawodawczej, mającej na celu zmiany w systemie wynagradzania nauczycieli (a konkretnie art. 30 Karty Nauczyciela), w ten sposób rozpoczynając procedurę legislacyjną.</h4>
      <hr/>
      <ul>
        <li>
          <b>ZNP nie zamierza rezygnować z protestu włoskiego ani innych zapowiadanych sposobów domagania się zmian w systemie wynagradzania pracowników i zmian w sposobie funkcjonowania oświaty.</b>
        </li>
        <li>
          <b>W ciągu najbliższych dni zamierza złożyć do marszałek sejmu Elżbiety Witek wniosek o rozpoczęcie procedury inicjatywy obywatelskiej, której celem są zmiany w Karcie Nauczyciela.</b>
        </li>
        <li>
          <b>Związkowcy chcą rozpocząć cykl spotkań z przedstawicielami wszystkich ugrupowań parlamentarnych oraz Komisji Edukacji, Nauki i Młodzieży i namawiać ich do rozwiązania kwestii edukacji.</b>
        </li>
      </ul>
      <p>
        <i>
          <b>Rozmowa z Sławomirem Broniarzem o decyzjach Zjazdu ZNP</b>
        </i>
      </p>
      <p>
        <b>Dopiero ostatniego dnia Zjazd zdecydował o działaniach na najbliższe lata. Jakie są te ustalenia? Czy tzw. protest będzie kontynuowany, a może chcecie odpuścić, skoro i tak zdaniem wielu nie daje on efektów?</b>
      </p>
      <p>Nie. Jeżeli chodzi o protest, to nie ma w ogóle klimatu do tego, żeby cokolwiek kończyć. Podtrzymujemy tę formę protestu, która według wypowiedzi ministra Dariusza Piontkowskiego jest niezauważalna, a która w świetle odpowiedzi, jaką ministerstwo skierowało do prezydenta Warszawy, jest traktowana w sposób zupełnie poważny. Bo ministerstwo pisze w niej, że uczestnictwo w wycieczkach szkolnych powinno być opłacane, że nauczyciel nie może pracować więcej niż 40 godzin, nie może jechać sam, że musi być delegowany, że musi mieć wypłacaną dietę itd. Wszystko to, o czym mówiliśmy, minister w piśmie do prezydent Renaty Kaznowskiej potwierdza. Więc jeśli chodzi o sprawę protestu włoskiego, niczego nie zmieniamy. Będzie on trwał być może nawet długie lata, do czasu, kiedy ci, którzy odpowiadają za edukację na każdym szczeblu, zrozumieją, że prawo jest po to, żeby było przestrzegane, a szczególnie prawo pracy.</p>
      <p>
        <a href="https://www.portalsamorzadowy.pl/edukacja/strajk-wloski-nauczycieli-sie-rozpoczal-co-z-wycieczkami-i-zajeciami-dodatkowymi-w-szkolach,133771.html">Strajk włoski nauczycieli się rozpoczął. Co z wycieczkami i zajęciami dodatkowymi w szkołach?</a>
      </p>
      <p>
        <a href="https://www.portalsamorzadowy.pl/wiadomosc/cms,135438.html">Sławomir Broniarz: nie mam wątpliwości, że dyskusja o strajku się odbędzie</a>
      </p>
      <p>Z rzeczy ważnych, które ustaliliśmy, to po pierwsze przyjęliśmy uchwałę dotyczącą finansowania jednostek samorządu terytorialnego, które obecnie znalazły się w bardzo złej sytuacji. Związek apeluje o to, żeby samorządy nie były pozostawione same sobie, ponieważ obecnie nie są one w  stanie realizować zadań oświatowych. Nie dlatego, że samorządowcy nie traktują edukacji jako ważnego zadania, ale dlatego, że ich na to nie stać. Po drugie chcemy, żeby parlament RP wznowił pracę nad projektem obywatelskim, według którego środki na wynagrodzenia dla nauczycieli powinny być przekazywane jednostkom samorządu terytorialnego w postaci dotacji, a nie subwencji. Mamy świadomość, że to może wywołać pytanie o liczbę zatrudnionych nauczycieli, ale skoro rząd mówi, że ma określoną pulę środków, to może wskazać liczbę nauczycieli. Po trzecie uchwaliliśmy, że rozpoczynamy procedurę obywatelskiego projektu zmierzającego do tego, że płaca zasadnicza nauczyciela dyplomowanego nie może być niższa niż przeciętne wynagrodzenie w kraju.</p>
      <p>Naszym zdaniem powinna to być płaca liczona na podstawie trzeciego kwartału roku poprzedzającego wejście w życie ustawy. Wniosek zamierzamy złożyć do marszałka sejmu w ciągu najbliższych dni - jak tylko zredagujemy ten dokument tak, żeby nie budził żadnych wątpliwości prawnych. Zbierzemy wymagane 1000 podpisów, żeby rozpocząć procedurę jeszcze w tym roku.</p>
      <p>
        <a href="https://www.portalsamorzadowy.pl/wiadomosc/cms,133918.html">Karta Nauczyciela do zmiany. ZNP szykuje rewolucję w wynagradzaniu nauczycieli</a>
      </p>
      <p>
        <b>Podczas Zjazdu na pewno pojawiły się nowe pomysły i ustalenia – jakie?</b>
      </p>
      <p>Chcielibyśmy, aby edukacja była przedmiotem porozumienia wszystkich ugrupowań politycznych zasiadających w parlamencie. Być może także jej finansowania na zasadzie Ministerstwa Obrony Narodowej. Domagamy się tego, żeby politycy wzięli odpowiedzialność za edukację, a jednocześnie, żeby polityka wyszła ze szkół. Oznacza to, że związek będzie rozmawiał z każdym ugrupowaniem politycznym, z każdym klubem parlamentarnym, jeżeli tylko dany klub będzie tym zainteresowany. Chcemy rozmawiać o edukacji, rozmawiać o tym, jakie zadania stoją przed szkołą w roku 2020 i w latach następnych – 20., 30., 40., bo z taką perspektywą musimy w końcu się zmierzyć.</p>
      <p>
        <b>Czy macie jakieś konkretne cele, które chcecie osiągnąć w 2020 roku?</b>
      </p>
      <p>Patrząc na prace parlamentu, a jednocześnie na to, jak większość parlamentarna odnosi się do inicjatyw ustawodawczych, które nie są ich autorstwa, bardzo ostrożnie podchodzę do kwestii realizacji naszych postulatów, a zwłaszcza w kategoriach realizacji natychmiastowej. To jednak nie oznacza, że rezygnujemy z żądań. Chcielibyśmy w ciągu najbliższych dwóch tygodni spotkać się z przedstawicielami wszystkich ugrupowań parlamentarnych, żeby zapytać o możliwość przyjęcia paktu dla edukacji, o ich stosunek do naszej inicjatywy obywatelskiej, o to, co dzieje się w sferze wynagrodzeń pracowników niebędących nauczycielami. I w zależności od tego, jaka będzie ich reakcja, będziemy podejmować odpowiednie działania.</p>
      <p>Dla nas ważne są obie inicjatywy obywatelskie, ale ważne jest także to, żebyśmy mogli – uspokajając nieco emocje w oświacie i wokół niej – określić, jaka ta szkoła powinna być. Pozostaje tylko pytanie, ile ugrupowań będzie podzielało nasz punkt widzenia dotyczący kierunku zmian w edukacji.</p>
      <p>
        <b>Co pan miał na myśli, mówiąc o wynagrodzeniach pracowników niebędących nauczycielami?  </b>
      </p>
      <p>Obecnie mamy do czynienia z paradoksalną sytuacją, że cała gama stanowisk w szkole, szczególnie panie w administracji, w księgowości, będą zarabiały porównywalnie, albo nawet mniej niż osoby z obsługi z dużym stażem pracy. To wywoływało bardzo żywą dyskusję na Zjeździe. Drugim elementem jest to, że samorządy zaczynają zmniejszać wymiary etatów pracownikom samorządowym, takim jak woźne, sprzątaczki, nie zmniejszając im zakresów zadań. W związku z tym sprzątaczka nadal będzie miała np. 2000 mkw szkoły do sprzątania, ale będzie to robiła nie w ramach całego etatu, ale na 3/4. Nie powinno tak być.</p>
      <p>
        <a href="https://www.portalsamorzadowy.pl/wiadomosc/cms,135128.html">Nowa siatka płac nauczycieli. Pierwsze reakcje negatywne</a>
      </p>
      <p>
        <b>W nowym rządzie, gdy chodzi o edukację, w zasadzie nic się nie zmieniło, natomiast zmienił się skład sejmowej Komisji Edukacji, Nauki i Młodzieży. Czy to korzystna zmiana dla ZNP?</b>
      </p>
      <p>Nie miałem jeszcze przyjemności spotkać się z panią Mirosławą Stachowiak-Różecką, nową przewodniczącą komisji. Wysłaliśmy na jej ręce zaproszenie do udziału w Zjeździe, ale niestety nie przybyła. Była natomiast wiceprzewodnicząca – pani minister Krystyna Szumilas. Może zastanawiać fakt, że kierownictwo komisji jest obecnie zdominowane przez członków PiS, co niekoniecznie musi dobrze rokować dla naszej współpracy, ale niczego nie można przesądzać. Będziemy chcieli w ciągu najbliższych dwóch tygodni spotkać się z panią przewodniczącą i porozmawiać na tematy, które były przedmiotem debaty zjazdowej.</p>
    </article>
  </body>
</html>