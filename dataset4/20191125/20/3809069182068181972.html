<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/basket-league/article/1418571/oyte-paraggelia-na-eihe-kanei-o-pitino"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T20:49:00+00:00"/>
    <meta property="og:title" content="Ούτε... παραγγελιά να είχε κάνει ο Πιτίνο"/>
    <meta property="og:description" content="Ο Γιώργος Κούβαρης γράφει για το μυθικό βράδυ του Παναθηναϊκού ΟΠΑΠ κόντρα στον Ηρακλή με τους 130 πόντους και τα 21 τρίποντα και στέκεται στα όσα ζητούσε ο Ρικ Πιτίνο την περσινή σεζόν και τα οποία θα βρει στο... πιάτο, με τον Γιώργο Βόβορα να παραδίδει την ομάδα στην καλύτερη δυνατή κατάσταση."/>
  </head>
  <body>
    <article>
      <h1>Ούτε... παραγγελιά να είχε κάνει ο Πιτίνο</h1>
      <h2>Ο Γιώργος Κούβαρης γράφει για το μυθικό βράδυ του Παναθηναϊκού ΟΠΑΠ κόντρα στον Ηρακλή με τους 130 πόντους και τα 21 τρίποντα και στέκεται στα όσα ζητούσε ο Ρικ Πιτίνο την περσινή σεζόν και τα οποία θα βρει στο... πιάτο, με τον Γιώργο Βόβορα να παραδίδει την ομάδα στην καλύτερη δυνατή κατάσταση.</h2>
      <address><time datetime="2019-11-25T20:49:00+00:00">25 Nov 2019, 20:49</time> by <a rel="author" href="http://www.gazzetta.gr/bloggers/giorgos-koyvaris" target="_blank">Γιώργος Κούβαρης</a></address>
      <p>Την ώρα του ματς στο ΟΑΚΑ, έκανα το live του αγώνα στο gazzetta.gr.</p>
      <p>Ε, από ένα σημείο και μετά δεν προλάβαινα να «ανεβάζω» τα τρίποντα των παικτών του Παναθηναϊκού που έπεφταν... βροχή στο καλάθι του Ηρακλή. Είχε χαθεί η μπάλα και ο λογαριασμός. Τελική σούμα; 21/34 τρίποντα! Απίστευτος αριθμός. Και από τα 34 τρίποντα που «πήραν» οι παίκτες του Παναθηναϊκού, δεν θα έλεγα ότι τα περισσότερα από αυτά ήταν ελεύθερα. Μοιρασμένα ήταν. Ειδικά σε κάποια που ευστόχησαν ο Τόμας και ο Φριντέτ, είχαν παίκτες «κρεμασμένους» επάνω τους.</p>
      <p>Όμως τι σου είναι η ψυχολογία, ε; Μετά τα δύο σερί «διπλά» σε Κάουνας και Μόναχο, ο Παναθηναϊκός είναι ΑΛΛΗ ομάδα. Και δεν αναφέρομαι τόσο πολύ στην επίθεση, αφού έτσι και αλλιώς ήταν καλός στον συγκεκριμένο τομέα. Τόσο στην ΕΚΟ Basket League, όσο και στην EuroLeague. Αναφέρομαι στην άμυνα και μην στέκεστε στους 81 πόντους που δέχθηκε. Καθαρά πλασματικό το νούμερο γιατί το τελευταίο πεντάλεπτο του ματς είχαν σβήσει οι αμυντικές μηχανές. Μέχρι το 35' ο Ηρακλής δεν είχε ξεπεράσει καν του 65 πόντους!</p>
      <p>Όπως όλοι γνωρίζουν η άμυνα είναι -κυρίως- θέμα διάθεσης. Μπορεί κάποιος παίκτης να είναι μέτριος αμυντικός, αλλά αν η διάθεση που θα δείξει, η συγκέντρωση που θα έχει και η ενέργεια που θα βγάλει «αγγίξουν» το τέλειο, αυτομάτως γίνεται και καλός αμυντικός. Φανταστείτε αυτό να συμβαίνει σε όλους τους παίκτες που βρίσκονται στο παρκέ ποιο θα είναι το αποτέλεσμα... Το είδαμε στο 3ο δεκάλεπτο του αγώνα στο Μόναχο με το φοβερό 20-0 του Παναθηναϊκού, το ξαναείδαμε και απέναντι στον Ηρακλή.</p>
      <p>Δεν συγκρίνω καν τα δύο ματς και τις δύο ομάδες, έτσι; Απλά τονίζω ότι με την διαφορά στο +50 παρακαλώ (105-55) οι παίκτες των «πρασίνων» έβαζαν τα χέρια στα κλεψίματα, προσπαθούσαν να σταματήσουν πάσες με τα αγαπημένα deflections του Πιτίνο, κυνηγούσαν όλα τα hustle plays, έβγαζαν ενέργεια, πήδαγαν δύο-δύο στα ριμπάουντ και σε γενικές γραμμές έβγαζαν τεράστια όρεξη στην άμυνα και φοβερή συγκέντρωση. Άλλωστε πώς έφτασε ο δείκτης του σκορ σε τέτοια αστρονομικά νούμερα; Πραγματικά, είναι ασύλληπτα! Τόσο οι 130 πόντοι όσο και τα 21 τρίποντα...</p>
      <p>ΑΝ και εφόσον ο Παναθηναϊκός δείξει την ίδια διάθεση και στα ματς της EuroLeague που ακολουθούν, μπορούν να αισιοδοξούν για κάτι πολύ καλύτερο. Όχι ότι δεν θα έρθουν ήττες και κακές εμφανίσεις. Φυσικά και θα έρθουν. Απλά το εστιάζω ως προς την όρεξη και την διάθεση που βγάζουν όλοι οι παίκτες, απόρροια και της ψυχολογίας τους την τελευταία εβδομάδα. Όπως αποδεικνύεται το «ηλεκτροσόκ» με την αλλαγή στην τεχνική ηγεσία ήταν επιβεβλημένο. Δεν είναι τυχαίο ότι όλη ομάδα παίζει καλύτερα από τότε. Και ακόμα δεν έχει καθίσει στον πάγκο ο... αναμορφωτής της περσινής ομάδας.</p>
      <p>Αν μη τι άλλο ο Ρικ Πιτίνο θα παραλάβει την ομάδα σε πολύ καλύτερη κατάσταση απ' ότι πέρυσι και με σαφώς καλύτερο ρεκόρ στην EuroLeague. 1ον) Πριν από την έλευση του Αμερικανού προπονητή ο Παναθηναϊκός είχε 6-8 ρεκόρ στην EuroLeague ενώ τώρα έχει 6-4. 2ον) Η ομάδα δεν είχε την ίδια ψυχολογία όπως τώρα αφού προέρχονταν από δύο σερί ήττες με Ρεάλ (εκτός) και Αρμάνι Μιλάνο (εντός). 3ον και κυριότερο ίσως;) Δεν είχε τους... σουτέρ για τους οποίους μιλούσε όπου στεκόταν και όπου βρισκόταν.</p>
      <p>Όσο για την άμυνα; «Το να βελτιωθείς στην άμυνα, μπορείς να το κάνεις μέσα από την προπόνηση. Όμως το σουτ θα παραμένει πρόβλημα» είχε πει κατά τη διάρκεια της περσινής αγωνιστικής χρονιάς. Μάλιστα θυμάμαι και τη <b><a href="http://www.gazzetta.gr/stili/oi-prwtagwnistes/article/1355783/pitino-o-panathinaikos-thelei-na-ginei-organismos-1is-grammis-isos-eimai-o-anthropos-sas-gtv">συνέντευξη που είχαμε κάνει στον Ρικ Πιτίνο</a></b> μαζί με τον Αντώνη Καλκαβούρα μετά τον αποκλεισμό από τη Ρεάλ Μαδρίτης όπου είχε πει χαρακτηριστικά: «Ήμασταν τρεις σουτέρ... μακριά από το Final 4».</p>
      <p>Ο Παναθηναϊκός φέτος έχει διορθώσει αυτό το πρόβλημα. Έχει παίκτες που μπορούν να σουτάρουν με πρώτο και καλύτερο τον Τζίμερ Φριντέτ, ενώ και οι παίκτες που ήταν πέρυσι στο ρόστερ έχουν βελτιώσει σε τεράστιο βαθμό τα ποσοστά τους και τον τρόπο με τον οποίο σουτάρουν (σ.σ. βοήθησε πάρα πολύ η δουλειά πέρυσι με τον Πιτίνο) όπως ο Καλάθης και ο Παπαπέτρου. Ο θρυλικός προπονητής και Hall Of Famer παραλαμβάνει μια ομάδα η οποία είναι... κομμένη και ραμμένη στα μέτρα του και στις προτιμήσεις του. Άλλωστε έχει βάλει και το δικό του χεράκι για τις επιλογές που έγιναν.</p>
      <p>Το αν και εφόσον θα χρειαστεί κάποιες διορθωτικές κινήσεις θα το δούμε μέσα στις επόμενες εβδομάδες. Το σίγουρο είναι ότι η φετινή ομάδα, ούτε... παραγγελιά να ήταν.</p>
      <p><b>ΥΓ</b>: O Παναθηναϊκός έχει πετύχει φέτος έξι «κατοστάρες» σε οκτώ ματς και έχει μέσο όρο 107,4 πόντους! Μιλάμε για ασύλληπτο νούμερο για παιχνίδια τεσσάρων δεκαλέπτων σε επαγγελματικό επίπεδο!</p>
      <p><b>ΥΓ2:</b> Ο Φριντέτ έχει φέτος 14/25 δίποντα (56%), 26/35 τρίποντα (74%!!!) και 22/25 βολές (88%)!</p>
      <p><b>ΥΓ3</b>: Συνέχεια για τον Φριντέτ. Επειδή διάβαζα γενικά στα social media ότι ο Φριντέτ είχε βγάλει δυσαρέσκεια σε Κάουνας και Μόναχο για τον μικρό χρόνο συμμετοχής του. Αυτά δεν υπάρχουν. Ο Αμερικανός χαίρεται το κάθε δευτερόλεπτο στην ομάδα.</p>
      <p><b>ΥΓ4:</b> Μπεν Μπέντιλ. Ανεβαίνει και θα χρειαστεί για τον περιορισμό του Σενγκέλια. Τόσο αυτός, όσο και ο Μήτογλου. Άλλωστε οδηγός θα είναι το ματς με τη Μπάγερν με τον περιορισμό του Μονρό.  </p>
      <p><b>ΥΓ5: </b>Ο Παναθηναϊκός πρέπει να προσέξει πολύ από εδώ και στο εξής και όλος αυτός ο ενθουσιασμός για το σερί και τον Πιτίνο να μην του γυρίσει μπούμερανγκ.</p>
    </article>
  </body>
</html>