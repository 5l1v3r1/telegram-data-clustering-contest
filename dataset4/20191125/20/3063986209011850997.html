<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843463"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:40:00+00:00"/>
    <meta property="og:title" content="কবরস্থানের জমিতে চেয়ারম্যানের মার্কেট, তদন্ত কমিটি"/>
    <meta property="og:description" content="মৌলভীবাজারের কুলাউড়ায় ইউপি চেয়ারম্যান আব্দুল আহবাব শাহজাহান কর্তৃক কবরস্থানের জমি দখল করে মার্কেট নির্মাণ করার অভিযোগের প্রেক্ষিতে তদন্ত কমিটি গঠন করেছে উপজেলা প্রশাসন। আজ সোমবার উপজেলা সহকারী কমিশনার (ভূমি) নাজরাতুন নাঈমকে প্রধান করে এই তদন্ত কমিটি গঠন করা হয়। এর আগে গত ১৪ নভেম্বর উপজেলা নির্বাহী কর্মকর্তা বরাবরে স্থানীয় এলাকাবাসীর পক্ষে লিখিত অভিযোগ দেন হায়াত শহীদ সিপন নামের এক ব্যক্তি। যার অনুলিপি জেলা প্রশাসক ও উপজেলা পরিষদের চেয়ারম্যান বরাবরে পাঠানো হয়। অভিযোগ ও অনুসন্ধানে জানা যায়, উপজেলার তৎকালীন পৃথিমপাশার জমিদার পরিবারের উত্তরসূরী নবাব আলী ইয়াহর খান বরমচাল ইউনিয়নের জিন্নানগর মৌজার ১৪৭৬ নং দাগের ৩০ শতক ভূমি বন্দোবস্ত দেন মহলাল গ্রামের ধর্মপ্রাণ মুসলমানদের ব্যবহারের জন্য এবং রায়তি মূলে জমি দেখাশুনার দায়িত্ব দেওয়া হয় বর্তমান চেয়ারম্যানের পিতা আব্দুল গণিকে। ডিপি ফর্সায় জমির শ্রেণি কবরস্থান এবং মন্তব্য কলামে ধর্মপ্রাণ মুসলমান সর্বসাধারণের ব্যবহারযোগ্য মর্মে উল্লেখ করা হয়। কিন্তু পরবর্তীতে কৌশলে ৫৬ সালের ভূমি জরিপে এসএ (দাগ নং ১৪৭৬) ফর্সায় ওই ৩০ শতক জমি ইউপি চেয়ারম্যান আব্দুল আহবাব শাহজাহানের পিতা আব্দুল গণির…"/>
  </head>
  <body>
    <article>
      <h1>কবরস্থানের জমিতে চেয়ারম্যানের মার্কেট, তদন্ত কমিটি</h1>
      <address><time datetime="2019-11-25T20:40:00+00:00">25 Nov 2019, 20:40</time> by <a rel="author">কুলাউড়া (মৌলভীবাজার) প্রতিনিধি</a></address>
      <p>মৌলভীবাজারের কুলাউড়ায় ইউপি চেয়ারম্যান আব্দুল আহবাব শাহজাহান কর্তৃক কবরস্থানের জমি দখল করে মার্কেট নির্মাণ করার অভিযোগের প্রেক্ষিতে তদন্ত কমিটি গঠন করেছে উপজেলা প্রশাসন। আজ সোমবার উপজেলা সহকারী কমিশনার (ভূমি) নাজরাতুন নাঈমকে প্রধান করে এই তদন্ত কমিটি গঠন করা হয়।</p>
      <p>এর আগে গত ১৪ নভেম্বর উপজেলা নির্বাহী কর্মকর্তা বরাবরে স্থানীয় এলাকাবাসীর পক্ষে লিখিত অভিযোগ দেন হায়াত শহীদ সিপন নামের এক ব্যক্তি। যার অনুলিপি জেলা প্রশাসক ও উপজেলা পরিষদের চেয়ারম্যান বরাবরে পাঠানো হয়।</p>
      <p>অভিযোগ ও অনুসন্ধানে জানা যায়, উপজেলার তৎকালীন পৃথিমপাশার জমিদার পরিবারের উত্তরসূরী নবাব আলী ইয়াহর খান বরমচাল ইউনিয়নের জিন্নানগর মৌজার ১৪৭৬ নং দাগের ৩০ শতক ভূমি বন্দোবস্ত দেন মহলাল গ্রামের ধর্মপ্রাণ মুসলমানদের ব্যবহারের জন্য এবং রায়তি মূলে জমি দেখাশুনার দায়িত্ব দেওয়া হয় বর্তমান চেয়ারম্যানের পিতা আব্দুল গণিকে। ডিপি ফর্সায় জমির শ্রেণি কবরস্থান এবং মন্তব্য কলামে ধর্মপ্রাণ মুসলমান সর্বসাধারণের ব্যবহারযোগ্য মর্মে উল্লেখ করা হয়। কিন্তু পরবর্তীতে কৌশলে ৫৬ সালের ভূমি জরিপে এসএ (দাগ নং ১৪৭৬) ফর্সায় ওই ৩০ শতক জমি ইউপি চেয়ারম্যান আব্দুল আহবাব শাহজাহানের পিতা আব্দুল গণির নামে ভূমির শ্রেণি কবরস্থান উল্লেখপূর্বক রেকর্ড করা হয়। বর্তমান ভূমি জরিপে এস এ দাগ ১৪৭৬ এবং আরএস ১৪২৯ নং দাগের ওই ৩০ শতক মাঠ ফর্সায় ভূমির শ্রেণির পরিবর্তন করে চারা উল্লেখ করে আব্দুল গণির মেয়ে ও তাদের উত্তরাধিকারগণের নামে রেকর্ড করা হয়। বর্তমান মাঠ ফর্সায় জমির শ্রেণি কবরস্থান ও মন্তব্য কলামে ধর্মপ্রাণ মুসলমানদের ব্যবহারযোগ্য সেটা উল্লেখ করা হয়নি।</p>
      <p>অভিযোগকারির দাবি, প্রায় ৪ দশক আগেও এলাকার কেউ মারা গেলে ওই জায়গায় দাফন করা হতো। নিজের বাড়ির সামনের ভূমি হওয়ায় তার পরিবারের লোকজন এই ভূমি কৌশলে নিজের বাড়ির অংশ দেখিয়ে ক্ষমতার প্রভাব খাটিয়ে কবরস্থানের জায়গা দীর্ঘদিন ধরে দখল করে আছেন ইউপি চেয়ারম্যান আব্দুল আহবাব শাহজাহান এবং এলাকার কেউ মারা গেলে বর্তমানে সেখানে কাউকে দাফন করতে দেওয়া হয় না। কবরস্থানের জায়গা বোনদের নামে রেকর্ডভূক্ত করে নিজে দীর্ঘদিন থেকে দোকান মার্কেট স্থাপন করে ভাড়া আদায় এবং ভোগ দখল করছেন।</p>
      <p>কুলাউড়া উপজেলা নির্বাহী কর্মকর্তা (ইউএনও) এ টি এম ফরহাদ চৌধুরী সোমবার বিকেলে কালের কণ্ঠকে বলেন, বিষয়টি তদন্তের জন্য সহকারী কমিশনারকে (ভূমি) প্রধান করে দায়িত্ব দেওয়া হয়েছে। তদন্তের রিপোর্ট অনুযায়ী রেকর্ডপত্র যাচাইপূর্বক যদি কোনো অনিয়ম পাওয়া যায় তাহলে প্রয়োজনীয় ব্যবস্থা গ্রহণ করা হবে।</p>
    </article>
  </body>
</html>