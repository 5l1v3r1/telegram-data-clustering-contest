<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2419812&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-25T20:59:00+00:00"/>
    <meta property="og:title" content="கட்சியிலிருந்து விலகுகிறாரா ஜோதிராதித்யா"/>
    <meta property="og:description" content="போபால்: மத்திய பிரதேசத்தில் தொடர்ந்து புறக்கணிப்படுவதால், 'டுவிட்டர்' சமூக வலைதளத்தில், காங்.,கின் பெயரை நீக்கிவிட்டு, 'பொது சேவகன் மற்றும் கிரிக்கெட் ஆர்வலர்' என, காங்., மூத்த - தினமலர்"/>
  </head>
  <body>
    <article>
      <h1>கட்சியிலிருந்து விலகுகிறாரா ஜோதிராதித்யா</h1>
      <address>
        <time datetime="2019-11-25T20:59:00+00:00">25 Nov 2019, 20:59</time>
      </address>
      <p>போபால்: மத்திய பிரதேசத்தில் தொடர்ந்து புறக்கணிப்படுவதால், 'டுவிட்டர்' சமூக வலைதளத்தில், காங்.,கின் பெயரை நீக்கிவிட்டு, 'பொது சேவகன் மற்றும் கிரிக்கெட் ஆர்வலர்' என, காங்., மூத்த தலைவர் ஜோதிராதித்யா சிந்தியா குறிப்பிட்டுள்ளார். இதனால், அவர் காங்.,கிலிருந்து விலகப் போகிறார் என, சொல்லப்படுகிறது</p>
      <figure>
        <img src="https://img.dinamalar.com/data/gallery/gallerye_02030653_2419812.jpg"/>
      </figure>
      <h4>புறக்கணிப்பு</h4>
      <p>மத்திய பிரதேசத்தில் முதல்வர் கமல்நாத் தலைமையிலான காங்., அரசு அமைந்துள்ளது. சட்டசபை தேர்தலின்போதே, காங்., வென்றால் ஜோதிராதித்யா சிந்தியா முதல்வராவார் என்று பெரிதும் பேசப்பட்டது. ஆனால் கடைசி நேரத்தில் மூத்த தலைவர் கமல்நாத் முதல்வராக்கப்பட்டார்.அது முதல், கமல்நாத் மற்றும் ஜோதிராதித்யா இடையே புகைச்சல் இருந்து வந்தது. இந்நிலையில், மற்றொரு மூத்த தலைவர் திக்விஜய் சிங்கும் தனது வலிமையை காட்டத் துவங்கினார். அதனால், ஜோதிராதித்யா புறக்கணிக்கப்பட்டு வந்தார்.ஜோதிராதித்யா, கட்சியின் மாநிலத் தலைவராக நியமிக்கப்படுவார் என, எதிர்பார்க்கப்பட்டது. ஆனால், மூத்த தலைவர்கள் சிலரின் எதிர்ப்பால், அதுவும் நடக்கவில்லை. கட்சியின் மாநில நிர்வாகம் தொடர்பாகவும், அவருடன் யாரும் கலந்தாலோசிக்கப்படவில்லை.</p>
      <h4>எதிர்ப்பு</h4>
      <p>தொடர்ந்து புறக்கணிக்கப்பட்டு வருவதால், தன் அதிருப்தியையும் எதிர்ப்பையும் தெரிவிக்கும் வகையில், டுவிட்டர் சமூக வலைதளத்தில், தன் முகவரியில், காங்., பெயரை நீக்கிவிட்டார். பொது சேவகன் மற்றும் கிரிக்கெட் ஆர்வலர் என, குறிப்பிட்டுள்ளார். இதற்கு முன்பும், இதுபோன்ற தன் அதிருப்தியை சமூக வலைதளத்தில் அவர் தெரிவித்திருந்தார்.''இந்த மாற்றத்தை நான் ஒரு மாதத்துக்கு முன்பே செய்திருந்தேன். என்னுடைய சுயவிபரம் நீளமாக இருப்பதால் சுருக்கும்படி சமூக வலைதளத்தில் இருந்து தெரிவித்தனர். ''அதன்படியே மாற்றினேன். மற்றபடி கட்சியில் இருந்து விலகப் போவதாக வரும் செய்திகள் அனைத்தும் புரளி,'' என, ஜோதிராதித்யா சிந்தியா தெரிவித்துள்ளார்.<br/><br/>இதற்கிடையே, ஜோதிராதித்யா சிந்தியா ஆதரவாளர்களான, மத்திய பிரதேசத்தை சேர்ந்த, 20 காங்., - எம்.எல்.ஏ.,க்கள் மாயமானதாக, பத்திரிகையாளர் ஒருவர், சமூக வலை தளத்தில் செய்தி வெளியிட்டிருந்தார். பின்னர் அதை நீக்கி யுள்ளார். ஆனால், அதற்குள் அந்த செய்தி பரவிவிட்டது.இது குறித்து கருத்து கேட்டபோது, சிந்தியா கூறியதாவது:இந்தப் புரளியும் வெறும் குப்பை. யார் யார் மாயமானர் என்று கூறுங்கள். உங்களுடன் பேச வைக்கிறேன்.இவ்வாறு, அவர் கூறினார்.</p>
    </article>
  </body>
</html>