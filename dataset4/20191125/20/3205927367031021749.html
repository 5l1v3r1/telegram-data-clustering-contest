<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294341-eimaste-edw-gia-na-bgaloyme-antidrash-kai-na-kanoyme-mia-kainoyrgia-arxh"/>
    <meta property="og:site_name" content="gavros.gr"/>
    <meta property="article:published_time" content="2019-11-25T20:55:00+00:00"/>
    <meta property="og:title" content="«Να βγάλουμε αντίδραση και να κάνουμε μια καινούργια αρχή»"/>
    <meta property="og:description" content="Ο Πέδρο Μαρτίνς, στις δηλώσεις του στη συνέντευξη Τύπου του ματς με την Τότεναμ, τόνισε ότι ο Ολυμπιακός έχει πάει στο Λονδίνο, προκειμένου να πάρει το θετικό αποτέλεσμα..."/>
  </head>
  <body>
    <article>
      <h1>«Να βγάλουμε αντίδραση και να κάνουμε μια καινούργια αρχή»</h1>
      <address>
        <time datetime="2019-11-25T20:55:00+00:00">25 Nov 2019, 20:55</time>
      </address>
      <p>Την Τότεναμ αντιμετωπίζει την Τρίτη (26/11, 22:00) ο Ολυμπιακός για την 5η αγωνιστική της φάσης των ομίλων του Champions League, με τον Πέδρο Μαρτίνς στις δηλώσεις του στη συνέντευξη Τύπου ενόψει του ματς να τονίζει, ότι παρά τις δυσκολίες που αναμένεται να συναντήσει η ομάδα του, θα προσπαθήσει για το καλύτερο δυνατό αποτέλεσμα.</p>
      <p>Παράλληλα, ο Πορτογάλος τεχνικός μίλησε και για την παρουσία του Ζοσέ Μουρίνιο στον πάγκο των Λονδρέζων, ενώ ήταν ξεκάθαρος όσον αφορά στο αυριανό παιχνίδι και εκείνο κόντρα στον ΠΑΟΚ που... έρχεται, τονίζοντας ότι θα είναι τελείως διαφορετικό το πλάνο που θα έχει στα δύο ματς!</p>
      <p>
        <b>Αναλυτικά, ο Πέδρο Μαρτίνς μίλησε...</b>
      </p>
      <p>
        <b>Για τον Μουρίνιο:</b>
      </p>
      <p>«Είναι αλήθεια ότι είχαμε λίγο χρόνο για να προετοιμαστούμε γι αυτό το ματς. Είχαμε ένα παιχνίδι το περασμένο Σάββατο, όπως και η Τότεναμ και ο χρόνος που έχουμε στη διάθεσή μας είναι πολύ λίγος για να προετοιμάσουμε τον επόμενο αγώνα. Γνωρίζουμε τον Ζοσέ Μουρίνιο, αλλά αυτή θα είναι η πρώτη φορά που τον αντιμετωπίζουμε ως προπονητή της Τότεναμ. Ξέρουμε πολύ λίγα στοιχεία, όσον αφορά στο στυλ παιχνιδιού που θέλει να έχει η Τότεναμ. Και οι δύο ομάδες θα ήθελαν να έχουν περισσότερο χρόνο στη διάθεσή τους. Εμείς από την πλευρά μας προετοιμαστήκαμε όσο καλύτερα μπορούσαμε».</p>
      <p>
        <b>Για το αν επηρεάζει το πλάνο του για το αυριανό παιχνίδι το γεγονός ότι ακολουθεί το ντέρμπι με τον ΠΑΟΚ:</b>
      </p>
      <p>«Το παιχνίδι με τον ΠΑΟΚ είναι εντελώς διαφορετικά. Δεν θα επηρεάσει το πλάνο μας για το αυριανό ματς. Περιμένουμε να βγάλουμε αντίδραση, μετά το αποτέλεσμα στο τελευταίο αγώνα με τον Πανιώνιο. Εχουμε δουλέψει πολύ για να βρεθούμε εδώ και να παίζουμε απέναντι σε τόσο σπουδαίες ομάδες. Θα παλέψουμε για να διεκδικήσουμε ότι καλύτερο μπορούμε. Απέναντί μας θα έχουμε έναν πολύ δύσκολο αντίπαλο και περιμένω να βγάλουμε αντίδραση, όπως ξέρει να κάνει ο Ολυμπιακός στις δύσκολες στιγμές. Να παλέψουμε για να πετύχουμε τους στόχους μας. Αν πριν από λίγους μήνες έλεγε κάποιος ότι θα βρισκόμαστε εδώ, απέναντι σε τόσο σπουδαίες ομάδες και θα είμαστε στην πρώτη θέση στο πρωτάθλημα, πιστεύω ότι θα ήταν ευχαριστημένος. Εχουμε δουλέψει πάρα πολύ και είμαστε εδώ για να βγάλουμε αντίδραση και να κάνουμε μια νέα αρχή».</p>
      <p>«Πάντα το επόμενο ματς είναι η καλύτερη ευκαιρία για να αντιδράσεις μετά από ένα κακό αποτέλεσμα. Είμαστε ευτυχισμένοι που είμαστε εδώ και έχουμε δουλέψει σκληρά για να καταφέρουμε να βρισκόμαστε ανάμεσα σε τόσο σπουδαίες ομάδες. Αύριο θα δείτε την αντίδραση που περιμένετε. Η ομάδα είναι προετοιμασμένη κατάλληλα και είμαστε μέσα σε όλους μας τους στόχους. Αντιπροσωπεύουμε την Ελλάδα και στην Ευρώπη και είμαστε στην πρώτη θέση της βαθμολογίας. Είμαστε σε πάρα πολύ καλή κατάσταση και πιστεύω στις δυνατότητές μας. Η ομάδα θα αντιδράσει, όπως έχει κάνει και στο παρελθόν. Μπορούμε να βελτιώσουμε την εικόνα μας».</p>
      <p>
        <b>Για το αν το γεγονός ότι ο Μουρίνιο έχει κερδίσει το Champions League με δύο διαφορετικές ομάδες γεμίζει με άγχος τον Ολυμπιακό ή οι Ερυθρόλευκοι το αντιμετωπίζουν ως μία μεγάλη πρόκληση:</b>
      </p>
      <p>«Ούτε το ένα ούτε το άλλο. Είμαστε εδώ και αντιπροσωπεύουμε τον Ολυμπιακό. Αντιμετωπίζουμε μια πολύ μεγάλη ομάδα όπως είναι η Τότεναμ. Με σεβασμό, όπως και η Τότεναμ αντιμετωπίζει τον Ολυμπιακό. Ο Μουρίνιο είναι ένας πολύ μεγάλος προπονητής, αλλά είμαστε εδώ για να παλέψουμε και να κάνουμε ότι καλύτερο μπορούμε».</p>
      <p>
        <b>Για τα δύο πρόσωπα που δείχνει ο Ολυμπιακός, εντός και εκτός έδρας:</b>
      </p>
      <p>«Εντός έδρας έχουμε πολύ μεγάλες δυνατότητες, αλλά εκτός δείχνουμε έλλειψη ευθύνης. Το έχουμε αναλύσει και δεν χρειάζεται να το ξαναναλύσουμε. Στο Champions League εκτός έδρας έχουμε δύο ήττες, σε ματς τα οποία αποδείξαμε ότι έχουμε δυνατότητες. Ολοι είδατε πως ήρθαν οι δύο ήττες σε Μόναχο και Βελιγράδι».</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294342-sto-ksenodoxeio-toy-olympiakoy-o-baggelhs-marinakhs"/>
        <a href="https://www.gavros.gr/article/podosfairo/294343-erythroleykh-poreia-ws-to-ghpedo-ths-totenam-pic"/>
        <a href="https://www.gavros.gr/article/podosfairo/294338-na-paiksoyme-dynata-kai-na-deiksoyme-ena-kalo-proswpo"/>
        <a href="https://www.gavros.gr/article/podosfairo/294335-h-synenteyksh-typoy-toy-olympiakoy-vid"/>
      </related>
    </article>
  </body>
</html>