<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/radev-kym-uchashti-znanieto-i-obrazovanieto-sa-sila.430787"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T20:13:00+00:00"/>
    <meta property="og:title" content="Радев към учащи: Знанието и образованието са сила"/>
    <meta property="og:description" content="30 деца в неравностойно положение получиха стипендии | Dnes.bg"/>
  </head>
  <body>
    <article>
      <h1>Радев към учащи: Знанието и образованието са сила</h1>
      <h2>30 деца в неравностойно положение получиха стипендии</h2>
      <address><time datetime="2019-11-25T20:13:00+00:00">25 Nov 2019, 20:13</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Общо 30 ученици и студенти в неравностойно положение получиха стипендии в рамките на президентската инициатива "Подкрепи една мечта".</p>
      <p>Знанието и образованието са сила, която в ръцете на млади хора води до един по-добър свят. Бъдете настойчиви, упорити и последователни, защото от вас ще се изискват много усилия. Не се отказвайте от препятствията по пътя, а ги използвайте за трамплин към следващи успехи, заяви президентът Румен Радев в Гербовата зала на "Дондуков“ 2, където се срещна със студентите и учениците, които получиха еднократна стипендия от инициативата на държавния глава "Подкрепи една мечта“ за 2019 г.</p>
      <p>Еднократна стипендия получиха 22 студенти и 8 ученици в 12 клас, които са завършили миналата учебна година с отличен успех. Сумата от 51 636.29 лева, набрани чрез дарения по време на благотворителната кампания, беше разпределена сред студентите и отличните ученици, които подписаха днес договорите си за стипендии в президентската институция.</p>
      <p>Студентите първи курс получиха стипендии в размер на 1892 лв., 55 лева, а отличниците – стипендии от 1250 лева.</p>
      <p>В приветствието си пред младежите държавният глава припомни, че на абитуриентския бал т.г. е пожелал да има поне дузина студенти, приети през 2019 година.</p>
      <p>"Благодаря ви, че надхвърлихте значително тази бройка – 22-ма сте. Поздравявам ви за вашата смелост и амбиции да продължите вашето образование във висше училище“, каза президентът.</p>
      <p>"Не забравяйте хората, които ви помагат да се развивате и да намирате своята перспектива в живота“, призова още Радев и благодари на щедрите дарители, които са повярвали в младите хора и са им дали шанс и нови възможности в живота.</p>
      <p>Администрацията на Президента предоставя еднократна финансова помощ на младежите в неравностойно положение от инициативата "Подкрепи една мечта“, които през академичната 2019/2020 г. са приети за студенти в първи курс.</p>
      <p>Финансова подкрепа получават и учениците от 12 клас, които са настанени в социални услуги, и които са завършили с отличен успех учебната 2018/2019 г. Радев припомни, че през 2018 г. за първи път по инициативата бяха въведени стипендии за ученици с отличен успех, което се е превърнало в сериозен стимул.</p>
    </article>
  </body>
</html>