<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Cheb-Spitalsky-a-Zlaty-vrch-lokality-pro-dobre-bydleni-604637"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T20:21:00+00:00"/>
    <meta property="og:title" content="Cheb: Špitálský a Zlatý vrch, lokality pro dobré bydlení"/>
    <meta property="og:description" content="Cheb má ambici být městem, kam se lidé budou rádi vracet. Prioritou je výstavba a řešení bytové otázky."/>
  </head>
  <body>
    <article>
      <h1>Cheb: Špitálský a Zlatý vrch, lokality pro dobré bydlení</h1>
      <address>
        <time datetime="2019-11-25T20:21:00+00:00">25 Nov 2019, 20:21</time>
      </address>
      <p>
        <b>Cheb má ambici být městem, kam se lidé budou rádi vracet. Prioritou je výstavba a řešení bytové otázky.</b>
      </p>
      <p>Náklaďáky a těžká technika se opět po několika měsících vrátí do objektu bývalých kasáren Julia Fučíka na Zlatém vrchu. Zbylou stavební suť po zdemolovaných vojenských objektech je potřeba odvozit a uvést tak lokalitu do stavu, aby byla postupně připravena pro případného developera.</p>
      <p>„Našim zájmem je, aby především mladí lidé zůstávali v Chebu a také se do města vraceli. K tomu je zapotřebí, aby byla ve městě a jeho okolí práce a bydlení. Vzhledem k tomu, že Cheb má jeden z největších dobře prosperujících průmyslových parků a další zóny se plánují, je práce pro občany zajištěna. Je tedy potřeba řešit bytovou otázku města. A právě lokalita bývalých kasáren na Špitálském vrchu se již delší dobu jeví jako zajímavou lokalitou pro developery a investory. Město chce tuto lokalitu připravit tak, aby bylo možno zahájit konkrétní jednání s konkrétním investorem. Na lokalitu již existuje studie, jak by měla zástavba vypadat. Město se z pozice vlastníka v žádném případě nezříká uplatňování vlivu nad výsledným vzhledem území,“ sdělil starosta města Antonín Jalovec.</p>
      <h3>Nemalé investiční prostředky do oprav a rekonstrukcí</h3>
      <p>Další lokalitou, kde již zahájil svou činnost soukromý investor, je lokalita Zlatého vrchu v blízkosti Zlaté louky. Zde bude pokračovat příprava parcel pro výstavbu rodinných domů, která bude na tu současnou navazovat. I tady dobře funguje komunikace mezi investorem a městem, kdy se investor zavázal vybudovat páteřní komunikaci souběžnou se současnou Dolnickou ulicí, a zároveň i zrekonstruovat část Dvořákovy ulice na vjezdu ze světelné křižovatky s Ašskou ulicí.</p>
      <p>Nemalé investiční prostředky jsou každoročně vynakládány do oprav a rekonstrukcí bytů ve vlastnictví města. V letošním roce byla dokončena úprava bytového domu v ulici Mánesova 23, kde vzniklo přestavbou 22 bytových jednotek. V minulém roce byly dokončeny úpravy v tzv. modrém věžáku. Zde kromě městské ubytovny, vznikly byty jak pro potřeby lékařů, učitelů, zdravotních sester, tak i ty nájemní. Oprav se po letech dočkaly i věžáky v ulici Matěje Kopeckého č. 5 a 6. Zde kromě zateplení, výměny oken byly vybudovány i nové výtahy.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Cheb-Cviceni-prokazalo-akceschopnost-slozek-IZS-604363"/>
        <a href="https://www.parlamentnilisty.cz/politika/obce-volicum/Cheb-Stara-tribuna-na-Lokomotive-pujde-k-zemi-603991"/>
        <a href="https://www.parlamentnilisty.cz/politika/obce-volicum/Cheb-Predstavitele-mesta-uctili-pamatku-obeti-valecnych-konfliktu-603006"/>
        <a href="https://www.parlamentnilisty.cz/politika/obce-volicum/Cheb-Zprava-o-cinnosti-mestske-policie-602664"/>
      </related>
    </article>
  </body>
</html>