<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/rabotodatelite-napuskat-tristrannija-syvet-zaradi-bolnichnite-news_1409670.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T20:20:00+00:00"/>
    <meta property="og:title" content="Работодателите напускат Тристранния съвет заради болничните"/>
    <meta property="og:description" content="Работодателите напускат Тристранния съвет за национално сътрудничество докато не бъде направено ново предложение за болничните и тяхното изплащане."/>
  </head>
  <body>
    <article>
      <h1>Работодателите напускат Тристранния съвет заради болничните</h1>
      <address><time datetime="2019-11-25T20:20:00+00:00">25 Nov 2019, 20:20</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>Работодателите напускат Тристранния съвет за национално сътрудничество докато не бъде направено ново предложение за болничните и тяхното изплащане. Това се казва в отворено писмо на четирите най-големи бизнес организации до премиера Бойко Борисов, съобщи БНТ. <br/><br/><br/>Според становището чрез задължението работодателите да плащат първите три дни болнични, те фактически биват облагани тройно - чрез осигуровки, дължими обезщетения и изплащане на допълнителни възнаграждения на заместващите работници.</p>
      <related>
        <a href="https://www.actualno.com/interview/velev-u-nas-e-izgodno-da-se-krade-video-news_1408801.html"/>
      </related>
      <p>Работодателите настояват първите три дни да бъдат за сметка на държавата. Миналата седмица премиерът Бойко Борисов обяви, че предложението първият ден от болничния да не се заплаща, няма да бъде внесено за разглеждане в Народното събрание, въпреки че по-рано такава договорка бе постигната на политически съвет на коалицията ГЕРБ-Обединени патриоти. <br/>Синдикатите също са недоволни. КТ "Подкрепа" ще направи Национален протестен митинг-шествие на 27 ноември под наслов "Болните работници не са престъпници". КНСБ запазва стачна готовност. Заседание на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата.</p>
    </article>
  </body>
</html>