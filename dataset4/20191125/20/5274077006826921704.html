<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419243"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T20:49:00+00:00"/>
    <meta property="og:title" content="מולדובה: קיבלו קנס כספי ושוחררו"/>
    <meta property="og:description" content="שלושת העצורים החרדים במולדובה שוחררו לאחר שספגו קנס כספי גבוה ונדרשו לשלם את הוצאות הוצאות המשפט."/>
  </head>
  <body>
    <article>
      <h1>מולדובה: קיבלו קנס כספי ושוחררו</h1>
      <address><time datetime="2019-11-25T20:49:00+00:00">25 Nov 2019, 20:49</time> by <a rel="author">בן שאול</a></address>
      <p>שלושת העצורים החרדים במולדובה שוחררו היום (שני) לאחר שקיבלו קנס כספי גבוה ונדרשו לשלם הוצאות משפט.</p>
      <p>לפני כחודש וחצי צעיר בעל חזות חרדית ששב מאומן לאחר ראש השנה, עישן בעת העליה למטוס בשדה התעופה במולדובה.</p>
      <p>בתגובה ניגש אליו מאבטח מקומי וביקשו לחדול ממעשהו. הצעיר שלא הבין את השפה המקומית, סירב לעשות זאת. בחלוף הדקות הוויכוח החל להתלהט ואף גרר אלימות פיזית.</p>
      <p>צעיר חרדי אחר שנכח במקום ניסה להגיש עזרה ותרגם עבור הצעיר את דרישות המאבטח - אולם הלה חמק לתוך המטוס כשהוא משנה את חזותו החרדית.</p>
      <p>המאבטחים המקומיים לא חשבו פעמיים ועצרו את הצעיר החרדי שתרגם עבור המעשן, גם את אשתו ואחיו, בטענה כי הם יודעים במי מדובר אך מסרבים להסגירו.</p>
      <p>שלושת העצורים נלקחו למעצר ושהו שם במהלך השבת. בהתערבות גורמים בקהילה היהודית המקומית לקראת סוף השבת הם שוחררו למעצר בית אצל אחד מחברי הקהילה עד להכרעה בעניינם.</p>
      <p>משפטם נדחה פעמיים לבקשתם מאחר ואמור היה להתקיים ביום הכיפורים ובחג הסוכות.</p>
      <p>לאחר דחיות התקיים היום הדיון בעניינם בסופו נשפטו העצורים על מעשיהם. העצורים הואשמו בגין הפרעה לשוטר בעת מילוי תפקידו.</p>
      <p>במהלך הדיון קבע השופט כי השלושה יקבלו עונש קנס כספי, כאשר כל אחד ישלם 1,500 אירו וכן הוצאות משפט על סך 3,000 אירו.</p>
      <p>מדובר בעונש קל יחסית משום שהחוק במולדובה מאפשר להשית על העבירות שביצעו עונשי מאסר של מספר שנים.</p>
      <p>העצורים יעלו לטיסה לארץ בימים הקרובים. היום הם נועדו עם הרב פנחס זלצמן, רבה האורתדוכסי של מולדובה והודו לו על פעילותו ועזרתו הרבה בפני השלטונות.</p>
    </article>
  </body>
</html>