<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/zadluzenost-slovenskych-domacnosti-se-zvysuje-nadmernym-tempem_535592.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T20:00:00+00:00"/>
    <meta property="og:title" content="Zadluženost slovenských domácností se zvyšuje nadměrným tempem"/>
    <meta property="og:description" content="Zadluženost slovenských domácností se po poklesu úrokových sazeb zvyšuje nadměrným tempem a v hlavních věkových kategoriích má dluhy více než 70 procent..."/>
  </head>
  <body>
    <article>
      <h1>Zadluženost slovenských domácností se zvyšuje nadměrným tempem</h1>
      <address><time datetime="2019-11-25T20:00:00+00:00">25 Nov 2019, 20:00</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Zadluženost slovenských domácností se po poklesu úrokových sazeb zvyšuje nadměrným tempem a v hlavních věkových kategoriích má dluhy více než 70 procent zaměstnaných Slováků. Bankám ale pokles úrokových marží zvyšuje citlivost vůči na negativním trendům a ziskovost slovenských peněžních ústavů sklouzla mezi nejhorší v regionu střední a východní Evropy. Upozornila na to slovenská centrální banka (NBS), která připravila další opatření ke zpřísnění podmínek pro poskytování komerčních bankovních úvěrů spotřebitelům.</b>
      </p>
      <p>"Národní banka Slovenska zvedá prst. Upozorňuje na možná rizika. Hrozí, že opětovně posílí rizika spojena s nadměrným růstem zadluženosti domácností," řekl člen bankovní rady NBS Vladimír Dvořáček, který zmínil zrychlení tempa růstu úvěrů na bydlení letos na podzim. Důvodem je pokles tržních úrokových sazeb v eurozóně, do které patří také Slovensko.</p>
      <p>Hlavní peněžní ústavy na Slovensku začaly nabízet klientům úvěry na bydlení s roční úrokovou sazbou pod hranicí jednoho procenta.</p>
      <p>NBS připravila nové opatření s cílem zamezit nadměrnému růstu zadluženosti Slováků. Od příštího roku se až na výjimky sníží maximální podíl splátky úvěru na příjmu žadatele o půjčku. Podle NBS bude mít tento krok jen mírný dopad na dostupnost úvěrů a sníží rizikovost nových půjček. Dosud bylo zmíněné pravidlo podílu splátky na příjmu dlužníka nastaveno na Slovensku volněji než u většiny dalších zemí EU včetně Česka.</p>
      <p>
        <b>Bankovní odvody</b>
      </p>
      <p>Podle NBS je pro banky kvůli klesajícím maržím stále těžší udržet předchozí úroveň ziskovosti, která v zemi pod Tatrami už klesla pod úroveň ve střední a východní Evropě. "Nižší marže nemusejí postačovat na pokrytí ztrát nesplácených úvěrů v případě krize," uvedl Dvořáček. Pro případ růstu objemu nesplácených úvěrů vyjádřila NBS svou připravenost snížit sazbu bankovních rezerv, která v zemi dříve stoupala. Banky by tak měly k dispozici dodatečný kapitál.</p>
      <p>NBS zopakovala kritiku vůči plánům slovenské vlády prodloužit na neurčito a od příštího roku zdvojnásobit sazbu zvláštního odvodu, který platí peněžní ústavy. "Zvýšení bankovního odvodu a zejména jeho dlouhodobé ponechání představuje riziko pro stabilitu sektoru," řekl Dvořáček. Dodal, že zmíněný odvod dosáhne třetiny loňského zisku celého bankovního sektoru.</p>
      <p>Podle Dvořáčka kritické stanovisko k bankovnímu odvodu připravila i Evropská centrální banka. Zvláštní bankovní daň na Slovensku se nepočítá ze zisku bank, ale z hodnoty jejich vybraných pasiv uvedených v bilanční sumě.</p>
    </article>
  </body>
</html>