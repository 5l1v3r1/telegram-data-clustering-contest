<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191125_conan_kutya_abu_bakr_al_bagdadi_donald_trump_mike_pence"/>
    <meta property="og:site_name" content="HVG.hu"/>
    <meta property="article:published_time" content="2019-11-25T20:52:00+00:00"/>
    <meta property="og:title" content="Kitüntette Trump a hős kutyát, amelyik segített likvidálni az Iszlám Állam vezérét – videó"/>
    <meta property="og:description" content="Úgy tűnik, Conan, a malinois élvezte a látogatást a Fehér Házban."/>
  </head>
  <body>
    <article>
      <h1>Kitüntette Trump a hős kutyát, amelyik segített likvidálni az Iszlám Állam vezérét – videó</h1>
      <address><time datetime="2019-11-25T20:52:00+00:00">25 Nov 2019, 20:52</time> by <a rel="author">MTI / hvg.hu</a></address>
      <p>
        <b>Úgy tűnik, Conan, a malinois élvezte a látogatást a Fehér Házban.</b>
      </p>
      <p>Kitüntetést adományozott Donald Trump az amerikai hadsereg kutyájának, Conannek, amely részt vett a különleges erők szíriai rajtaütésében Abu Bakr al-Bagdadi, az Iszlám Állam vezére ellen.</p>
      <p>Trump jelzők sokaságával halmozta el belga malinois-t, amely megsérült az akcióban. „Hihetetlen, briliáns, okos, abszolút harcos, nagyon különleges” – jellemezte az elnök a pásztorkutyát, amelyet egy medállal és egy plakettel jutalmazott meg.</p>
      <p>Conant ennél jobban érdekelte az alelnök, aki többször is megvakargatta a fejét. „Conan egy valódi hős” – jelentette ki Mike Pence.</p>
      <figure>
        <iframe src="https://www.youtube.com/embed/fcN5XZm_aOI" width="560" height="400" data-service="Youtube" scrolling="no"/>
      </figure>
      <p>Trump azt is elárulta, hogy eredetileg szájkosarat akartak adni Conanre, ő azonban úgy vélte, hogy az esetleg feltüzelné a támadó ösztönét. „Ma nem rossz a hangulata, biztonságban vannak” – mondta a Fehér Ház rózsakertjében megrendezett eseményre összegyűlt több tucat újságírónak, operatőrnek és fotósnak.</p>
      <p>Az elnök néhány nappal al-Bagdadi likvidálása után tette közzé <a href="https://hvg.hu/elet/20191029_Trump_nyilvanossagra_hozta_a_kutya_fotojat_ami_segitett_megolni_alBagdadit">a katonáknak segítő kutya fotóját</a> a Twitter-oldalán, de a nevét nem hozta nyilvánosságra, mert titkosította a hadsereg. A Mashable akkor azt írta egy nyugalmazott katonatisztre, Mark Hertlingre hivatkozva, hogy ha kiadnák a kutya nevét, úgy a terroristák <a href="https://hvg.hu/tudomany/20191030_donald_trump_kutya_abu_bakr_al_bagdadi_iszlam_allam_titkositas">könnyen beazonosíthatnák a gondozóját vagy a tenyésztőjét</a>. Később Trump egy olyan photoshoppolt képpel jelentkezett, amelyen mintha <a href="https://hvg.hu/elet/20191030_Trump_nem_engedi_el_a_hos_kutyat_egy_borzalmas_keppel_tolja_tovabb_a_temat">kitüntetést kötne</a> az eb nyakába, végül pedig a nevét is publikálta.</p>
    </article>
  </body>
</html>