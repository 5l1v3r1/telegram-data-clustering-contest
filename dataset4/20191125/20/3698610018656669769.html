<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pozhezha-znischila-budinki-mirnih-zhiteliv-u-shtabi-pokazali-naslidki-vorozhogo-obstrilu-selischa-na-donechchini-330870_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T20:16:00+00:00"/>
    <meta property="og:title" content="Пожежа знищила будинки мирних мешканців: у штабі показали наслідки ворожого обстрілу селища на Донеччині"/>
    <meta property="og:description" content="Українські військовослужбовці протягом кількох годин боролися з вогнем."/>
  </head>
  <body>
    <article>
      <h1>Пожежа знищила будинки мирних мешканців: у штабі показали наслідки ворожого обстрілу селища на Донеччині</h1>
      <h2>Українські військовослужбовці протягом кількох годин боролися з вогнем.</h2>
      <address>
        <time datetime="2019-11-25T20:16:00+00:00">25 Nov 2019, 20:16</time>
      </address>
      <p>Через обстріл <b><a href="https://dt.ua/UKRAINE/boyoviki-zastosuvali-zenitnu-ustanovku-zu-23-2-dlya-obstrilu-sil-ato-pid-berezovim-211347_.html">селища Березове</a></b> Донецької області бойовиками російсько-окупаційних формувань у населеному пункті спалахнула пожежа. Вогонь знищив шість будинків. Українські військовослужбовці оперативно евакуювали цивільне населення і протягом декількох годин гасили вогонь, повідоми пресс-центр штабу ООС.</p>
      <p>Окупанти відкрили вогонь по українських позиціях і по населеному пункту близько 18:00 неділі, 24 листопада. Противник бив з великокаліберних кулеметів із застосуванням трасуючих і бронебійно-запальних боєприпасів. У результаті обстрілу загорілася суха трава, через сильний вітер вогонь перекинувся на дачне селище і знищив шість будинків.</p>
      <p>З вогнем боролися пожежні розрахунки підрозділів, що чергують на цій ділянці лінії розмежування, пожежні підрозділи із складу резерву військової частини, а також робітники насосної станції КП "Вода Донбасу".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpressjfo.news%2Fvideos%2F2741324792590747%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Житлові квартали населених пунктів у зоні ООС регулярно зазнають обстрілів з боку бойовиків російсько-окупаційних формувань, мирні мешканці гинуть і отримують поранення. Зокрема, 14 листопада через обстріл <b><a href="https://dt.ua/UKRAINE/okupanti-znischili-zhitloviy-budinok-poblizu-avdiyivki-fotoreportazh-329899_.html">згорів будинок у дачному селищі "Акація" на околиці Авдіївки</a></b>.</p>
      <p>31 травня окупанти <b><a href="https://dt.ua/UKRAINE/okupanti-vdarili-z-ptrk-po-selu-na-donechchini-i-poranili-miscevogo-zhitelya-313244_.html">вдарили із протитанкового ракетного комплексу по селу Водяне</a></b> на Донеччині. Ракета розірвалася на подвір'ї місцевого мешканця, зруйнувавши гараж. Чоловік отримав поранення.</p>
      <p>Протягом січня-квітня бойовики російсько-окупаційних формувань як мінімум 12 разів <b><a href="https://dt.ua/UKRAINE/kilkist-obstriliv-shkil-v-donbasi-zrosla-u-chotiri-razi-yunisef-312006_.html">обстріляли школи в Донецькій і Луганській областях</a></b>, що в чотири рази більше, ніж за аналогічний період 2018 року.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>