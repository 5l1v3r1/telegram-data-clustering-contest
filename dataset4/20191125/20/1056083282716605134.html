<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402612/%D8%A8%D8%A7%D8%B2%DA%AF%D8%B4%D8%AA-%D9%85%D9%88%D8%B1%DB%8C%D9%86%DB%8C%D9%88-%D8%A8%D9%87-%D9%84%DB%8C%DA%AF-%D9%82%D9%87%D8%B1%D9%85%D8%A7%D9%86%D8%A7%D9%86-%D8%B2%DB%8C%D8%AF%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D9%86%D8%AA%D9%82%D8%A7%D9%85-%D9%88-%D9%82%D8%B7%D8%B9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T20:50:00+00:00"/>
    <meta property="og:title" content="بازگشت مورینیو به لیگ قهرمانان/ زیدان به دنبال انتقام و قطعی کردن صعود"/>
    <meta property="og:description" content="رئال‌مادرید، تاتنهام، منچسترسیتی و اتلتیکومادرید امیدوار هستند در صورت برتری برابر حریفانشان صعود زودهنگامی به مرحله حذفی رقابت‌ها داشته باشند."/>
  </head>
  <body>
    <article>
      <h6 class="kicker">هفته چهارم مرحله گروهی لیگ قهرمانان اروپا ۲۰-۲۰۱۹؛</h6>
      <h1>بازگشت مورینیو به لیگ قهرمانان/ زیدان به دنبال انتقام و قطعی کردن صعود</h1>
      <address><time datetime="2019-11-25T20:50:00+00:00">25 Nov 2019, 20:50</time> by <a rel="author">محمد علی ایزدی</a></address>
      <p>رئال‌مادرید، تاتنهام، منچسترسیتی و اتلتیکومادرید امیدوار هستند در صورت برتری برابر حریفانشان صعود زودهنگامی به مرحله حذفی رقابت‌ها داشته باشند.</p>
      <p>به گزارش ایسنا، دور برگشت مرحله گروهی لیگ قهرمانان اروپا امشب (سه‌شنبه) با برگزاری هشت مسابقه ادامه می‌یابد تا چهره چند تیم صعود کننده به مرحله حذفی مشخص شود.</p>
      <p>
        <b>گروه A</b>
      </p>
      <p>
        <b> رئال مادرید - پاری سن‌ژرمن</b>
      </p>
      <p>
        <b>گالاتاسرای - بروخه</b>
      </p>
      <p>رئال‌مادرید، تیم ۷ امتیازی برای قطعی کردن صعود خود به مرحله حذفی لیگ قهرمانان به جبران شکست دور رفت برابر تیم پاری سن ژرمن امیدوار است. شاگردان زین الدین زیدان که با تفاضل گل کمتر نسبت به بارسلونا در رده دوم جدول رده بندی لالیگا قرار دارد با تمام قوا به دیدار حریف پاریسی خود خواهد رفت. رئال از چهار دیدار خانگی خود برابر پاری سن ژرمن به سه برد و یک باخت رسیده است که تنها باخت نیز به سال ۱۹۹۴ برمی‌گردد که در جام برندگان با یک گل برابر این تیم فرانسوی شکست خوردند.</p>
      <p>در طرف مقابل، پاری سن ژرمن امیدوار است با کسب حتی یک تساوی از دیدار صعود خود را به عنوان تیم اول گروه قطعی کند. کیلیان ام‌باپه که تنها نگرانی تیم پاریسی است می‌تواند در این دیدار به میدان برود. </p>
      <p>در دیگر دیدار، گالاتاسرای ۲ امتیازی در خانه پذیرای تیم بروخه است. به نظر می‌رسد این جدال برای تعیین تیم صعود کننده به لیگ اروپاست که به میزبانی تیم ترکیه‌ای برگزار می‌شود. </p>
      <p>
        <b>گروه B</b>
      </p>
      <p>
        <b>تاتنهام - المپیاکوس</b>
      </p>
      <p>
        <b> ستاره سرخ - بایرن مونیخ</b>
      </p>
      <p>ژوزه مورینیو بعد از مدت‌ها به لیگ قهرمانان اروپا برگشت و هدایت تیمی را بر عهده دارد که در خانه باید به دیدار المپیاکوس برود. اسپرز نیز امیدوار است با کسب برد در این دیدار صعود خود را به مرحله بعد قطعی کند. شاگردان مورینیو این هفته در لیگ برتر توانستند وستهام را در داربی لندن شکست دهند و اکنون المپیاکوس را در پیش دارند.</p>
      <p>در این گروه بایرن مونیخ باید در صربستان به دیدار ستاره سرخ برود. باواریایی‌ها که بعد از برکناری کواچ و حضور فلیک توانستند نتایج خوبی در بوندسلیگا و لیگ قهرمانان به دست بیاورند، برای حفظ این روند خوب خودشان، باید ستاره سرخ را از پیش روی بردارند. </p>
      <p>
        <b>گروه C</b>
      </p>
      <p>
        <b>آتالانتا - دیناموزاگرب</b>
      </p>
      <p>
        <b>منچسترسیتی - شاختار</b>
      </p>
      <p>در این گروه منچسترسیتی  برای قطعی کردن صعود خود به مرحله بعدی این رقابت‌ها امیدوار به شکست دادن شاختار است. شاگردان گواردیولا بعد از شکست دادن چلسی در لیگ برتر، در حالی برابر شاختار قرار می‌گیرند که سرخیو آگوئرو به دلیل مصدومیت بزرگ‌ترین غایب این دیدار است. در غیاب این مهاجم آرژانتینی، گابریل ژسوس از ابتدا در ترکیب تیمش قرار می‌گیرد. </p>
      <p>همچنین در این گروه آتالانتا که با یک امتیاز جزو ضعیف ترین تیم‌های این فصل لیگ قهرمانان است، کورسوی امیدی برای صعود از این گروه دارد و باید بتواند برای رسیدن به این هدف هر سه امتیاز دیدار خانگی با دیناموزاگرب را به دست بیاورد.</p>
      <p>
        <b>گروه D</b>
      </p>
      <p>
        <b>یوونتوس - اتلتیکومادرید</b>
      </p>
      <p>
        <b>لوکوموتیو مسکو - بایرلورکوزن</b>
      </p>
      <p>یوونتوس، صدرنشین لیگ ایتالیا که این هفته بدون کریستیانو رونالدو با درخشش گونسالو ایگواین موفق به شکست دادن حریف خود شد، در حساس‌ترین بازی خود به دیدار اتلتیکومادرید خواهد رفت. در دیگر دیدار این گروه، لوکوموتیو مسکو در خانه پذیرای بایرلورکوزن است که موفق شد در هفته قبل دست به کار بزرگی بزند و اتلتیکومادرید را شکست دهد و حالا برای کسب دومین برد خود در این رقابت‌ها باید در مسکو با تیم دینامو بازی کند. </p>
      <p>انتهای پیام</p>
    </article>
  </body>
</html>