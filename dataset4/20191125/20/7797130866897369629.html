<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546964/Milan-Radoicic-nece-biti-obuhvacen-optuznicom-za-ubistvo-Olivera-Ivanovica.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T20:30:00+00:00"/>
    <meta property="og:title" content="KTV: Milan Radoičić neće biti obuhvaćen optužnicom za ubistvo Olivera Ivanovića"/>
    <meta property="og:description" content="Ne očekuje se da će potpredsednik Srpske liste Milan Radoičić biti deo optužnice za ubistvo Olivera Ivanovića,..."/>
  </head>
  <body>
    <article>
      <h1>KTV: Milan Radoičić neće biti obuhvaćen optužnicom za ubistvo Olivera Ivanovića</h1>
      <address>
        <time datetime="2019-11-25T20:30:00+00:00">25 Nov 2019, 20:30</time>
      </address>
      <p>Ne očekuje se da će potpredsednik Srpske liste Milan Radoičić biti deo optužnice za ubistvo Olivera Ivanovića, javlja večeras KTV, a prenosi portal Kosovo Onlajn. Iako je za Radoičićem raspisan međunarodni nalog za hapšenje, tužilaštvo je potvrdilo za KTV da trenutno neće biti optužen za ovaj slučaj.</p>
      <p>Prema rečima tužioca koji vodi istragu, Sulj Hodže, optužnicom će biti obuhvaćeno šest osoba za koje se sumnja da su pomagale u ubistvu Ivanovića, prenosi <a href="https://www.kosovo-online.com/vesti/hronika/za-ivanovicevo-ubistvo-bice-optuzeno-sest-osoba-ne-i-milan-radoicic-25-11-2019">Kosovo Onlajn</a>.</p>
      <p>Hodža kaže da se veruje da su identifikovali jednu od dve osobe, čije je <b><a href="http://rs.n1info.com/Vesti/a545861/Kosovska-policija-objavila-fotografiju-osumnjicenih-u-slucaju-ubistva-Ivanovica.html">slike policija dan ranije objavila</a></b> i zatražila informacije od građana.</p>
      <p>Međutim, njihova imena su kasnije javno spomenuta u Beogradu od strane predsednika Srbije Aleksandra Vučića, <b><a href="http://rs.n1info.com/Vesti/a545949/Vucic-Oni-koje-Pristina-trazi-nisu-nikakve-ubice-vec-srpski-studenti.html">koji je rekao da se radi o studentima uMitrovici</a></b> i koji nemaju veze sa ubistvom Ivanovića.</p>
      <p>Prema Hodži, ove osobe su, navodno, pratile Ivanovića nekoliko minuta pre nego što je on ubijen.</p>
      <p>U međuvremenu, Marko Rošić, jedan od prvih pritvorenika u vezi sa ovim slučajem i koji je u zatvoru visoke bezbednosti, prema rečima njegovog advokata, pokušao je da izvrši samoubistvo.</p>
      <p>Oliver Ivanović ubijen je ispred stranačkih prostorija Građanske inicijative SDP u Severnoj Mitrovici 16. januara 2018. godine.</p>
      <p>Tri osobe su još uvek u pritvoru zbog ovog ubistva, dok je kosovsko tužilaštvo u ovom periodu proširilo istrage i na mnoge druge, uključujući i kolege bivšeg lidera SDP-a, za koga KTV navodi, da je bio otvoreni protivnik beogradske politike prema Kosovu.</p>
      <p>Kosovo Onlajn je pre dva dana javio da je kosovski specijalni tužilac Sulj Hodža <b><a href="http://rs.n1info.com/Vesti/a546376/Optuznice-za-ubistvo-Ivanovica.html">podigaooptužnice protiv Nedeljka Spasojevića i Marka Rošića</a>.</b></p>
      <p>Spasojević i Rošić su, kako saznaje Kosovo Onlajn, optuženi za pomaganje u ubistvu Olivera Ivanovića po nalogu Milana Radoičića.</p>
    </article>
  </body>
</html>