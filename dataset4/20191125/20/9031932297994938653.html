<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/argentyna-niemal-pol-wieku-spedza-za-kratami-duchowni-oskarzeni-o-wykorzystywanie-seksualne-dzieci/"/>
    <meta property="og:site_name" content="Polsat News"/>
    <meta property="article:published_time" content="2019-11-25T20:05:00+00:00"/>
    <meta property="og:title" content="Argentyna: wysokie kary dla duchownych oskarżonych o wykorzystywanie seksualne dzieci"/>
    <meta property="og:description" content="Na kary 42 i 45 lat więzienia skazał w poniedziałek sąd w Argetynie dwóch księży oskarżonych o wykorzystywanie seksualne uczniów szkoły katolickiej dla głuchych i niedosłyszących. Jeden z duchownych był w przeszłości we Włoszech podejrzewany o podobne czyny."/>
  </head>
  <body>
    <article>
      <h1>Argentyna: wysokie kary dla duchownych oskarżonych o wykorzystywanie seksualne dzieci</h1>
      <address>
        <time datetime="2019-11-25T20:05:00+00:00">25 Nov 2019, 20:05</time>
      </address>
      <p>
        <b>Na kary 42 i 45 lat więzienia skazał w poniedziałek sąd w Argetynie dwóch księży oskarżonych o wykorzystywanie seksualne uczniów szkoły katolickiej dla głuchych i niedosłyszących. Jeden z duchownych był w przeszłości we Włoszech podejrzewany o podobne czyny.</b>
      </p>
      <related>
        <a href="https://www.polsatnews.pl/wiadomosc/2019-08-02/kolejny-skandal-seksualny-w-kosciele-w-chile-jezuita-mial-wykorzystywac-kobiety-i-dzieci/"/>
      </related>
      <p>Sąd w mieście Mendoza skazał 83-letniego włoskiego księdza Nicolę Corradiego na 42 lata więzienia, a 59-letniego argentyńskiego duchownego Horacio Corbacho na 45 lat pozbawienia wolności.</p>
      <p>W akcie oskarżenia obu postawiono zarzut znęcania się nad dziećmi w Instytucie Antonio Provolo dla dzieci głuchych i niedosłyszących w gminie Lujan de Cuyo w północno-zachodniej Argentynie. Ofiarami było 10 uczniów tej szkoły.</p>
      <p>
        <b>Duchowni nie przyznali się do winy </b>
      </p>
      <p>Na poniedziałkowej rozprawie w Mendozie oskarżeni odmówili składania zeznań, oświadczyli jedynie, że nie przyznają się do winy, a informacje podawane przez ich byłych uczniów są nieprawdziwe.</p>
      <p>Jak pisze AP, sprawa ta wywołała w Argentynie społeczne oburzenie, które spotęgowane zostało informacjami, iż Corradi był już podejrzewany o podobne czyny przed laty, gdy pełnił posługę w siostrzanym Instytucie Antonio Provolo w Weronie.</p>
      <p>Według ujawnionych przez sąd informacji Watykan wiedział o czynach księdza od 2009 roku, gdy włoscy uczniowie opublikowali relacje o nadużyciach w szkole, podając nazwiska sprawców i ofiar. 67 osób twierdziło wówczas, że były molestowane przez 24 księży, zakonników i świeckich. Wszczęto wówczas dochodzenia kanoniczne, w wyniku których niektórych oskarżonych ukarano; Corradi nie został jednak pociągnięty do odpowiedzialności.</p>
      <p>"Argentyński sąd przywrócił ludziom z traumą w Provolo poczucie sprawiedliwości, której Kościół katolicki im nie dał" - cytuje AP słowa Anne Barrett Doyle, współzałożycielki internetowej bazy danych BishopAccountability.org., zajmującej się gromadzeniem informacji na temat przestępczości księży.</p>
      <p>"(Tu chodzi o) cierpienie dzieci i fakt, że Kościół mu nie zapobiegł. Mamy nadzieję, że prokuratorzy rozpoczną teraz śledztwo w sprawie arcybiskupów i innych przywódców Kościoła, którzy wiedzieli lub powinni byli wiedzieć, że w szkole pracują osoby molestujące dzieci" - dodała Doyle.</p>
      <p>Według niej "papież także musi przyjąć odpowiedzialność za niewyobrażalne cierpienia tych dzieci", ponieważ "zignorował powtarzające się sygnały, że Corradi przebywa w Argentynie".</p>
      <p>
        <a href="https://www.polsatnews.pl/wiadomosc/2019-11-14/biskup-badal-sprawe-pedofilii-w-kosciele-sam-zostal-o-nia-oskarzony/">
          <b>ZOBACZ: Biskup badał sprawę pedofilii w kościele. Sam jest o nią oskarżany</b>
        </a>
      </p>
      <p>
        <b>Szokujące zeznania </b>
      </p>
      <p>AP podkreśla, że w 2017 r. Watykan oddelegował dwóch argentyńskich księży do zbadania sprawy w szkole. Jednym z nich był Dante Simon, wikariusz sądowy, który powiedział, że "okropne" zarzuty są "więcej niż prawdopodobne". W raporcie przedłożonym Watykanowi w czerwcu br. Simon zażądał maksymalnej kary kanonicznej dla Corradiego i Corbacho.</p>
      <p>Byli uczniowie szkoły, młodzi mężczyźni i kobiety, zeznawali w sądzie, że byli gwałceni przez księży w akademikach i szkolnych łazienkach. Mówili również, że byli zmuszani do oglądania zdjęć pornograficznych i namawiani do zachowania milczenia.</p>
      <p>Jak pisze AP, w trakcie śledztwa znaleziono zapisy skarg rodziców, które nie były przez nikogo rozpatrywane. W komputerze Corbacho natrafiono też na zdjęcia nagiej dziewczyny oraz na łańcuchy, których rzekomo ksiądz używał wobec jednej z uczennic.</p>
      <p>Na 18 lat więzienia skazany został także Armando Gomez, były ogrodnik szkoły w Lujan de Cuyo.</p>
      <p>
        <a href="https://www.polsatnews.pl/wideo/spadochroniarz-zawisl-na-latarni-wszystkiemu-przygladal-sie-krol-hiszpanii_6757512/">WIDEO - Spadochroniarz zawisł na latarni. Wszystkiemu przyglądał się król Hiszpanii</a>
      </p>
      <figure>
        <img src="https://r.dcs.redcdn.pl/http/o2/redefine/cp/ka/kafmcpjwuoztoemc54jvncwo4w5omxkn.jpg"/>
      </figure>
    </article>
  </body>
</html>