<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/roger-record-ndash-federer-polverizza-altro-primato-citta-220034.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-25T20:07:40+00:00"/>
    <meta property="og:title" content="Roger dei record – federer polverizza un altro primato e a citt"/>
    <meta property="og:description" content="ROGER DEI RECORD – FEDERER POLVERIZZA UN ALTRO PRIMATO: A CITTÀ DEL MESSICO INFILA DENTRO A UNO STADIO 42.517 SPETTATORI CHE PER UNA PARTITA DI TENNIS NON SI ERANO MAI VISTI - PER IL SUO TOUR DEGNO DI UNA ROCKSTAR IN SUD AMERICA IL TENNISTA SI È MESSO IN TASCA UN BEL GRUZZOLETTO: IN UNA STAGIONE IN CUI HA GUADAGNATO DI SOLI PREMI PIÙ DI 7 MILIONI DI DOLLARI, FEDERER ARROTONDA IL BOTTINO CON ALTRI… - VIDEO"/>
  </head>
  <body>
    <article>
      <h1>Roger dei record – federer polverizza un altro primato e a citt</h1>
      <address>
        <time datetime="2019-11-25T20:07:40+00:00">25 Nov 2019, 20:07</time>
      </address>
      <p>
        <b>ROGER DEI RECORD – FEDERER POLVERIZZA UN ALTRO PRIMATO: A CITTÀ DEL MESSICO INFILA DENTRO A UNO STADIO 42.517 SPETTATORI CHE PER UNA PARTITA DI TENNIS NON SI ERANO MAI VISTI - PER IL SUO TOUR DEGNO DI UNA ROCKSTAR IN SUD AMERICA IL TENNISTA SI È MESSO IN TASCA UN BEL GRUZZOLETTO: <b>IN UNA STAGIONE IN CUI HA GUADAGNATO DI SOLI PREMI PIÙ DI 7 MILIONI DI DOLLARI</b>, FEDERER ARROTONDA IL BOTTINO CON ALTRI… - VIDEO</b>
      </p>
      <hr/>
      <figure>
        <iframe src="https://www.youtube.com/embed/qYkWcHkOosU" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/k5UT9kYcxmA" width="560" height="315" data-service="Youtube" scrolling="no"/>
      </figure>
      <p><b>Gaia Piccardi pe</b>r <a href="https://www.corriere.it/">"www.corriere.it"</a></p>
      <figure>
        <a href="https://www.dagospia.com/mediagallery/Dago_fotogallery-256459/1243498.htm">
          <img src="https://cdn-static.dagospia.com/img/foto/11-2019/roger-federer-1243498.jpg"/>
        </a>
        <figcaption>roger federer</figcaption>
      </figure>
      <p>Il tifo, ormai diventato culto, gli ha permesso di battere un altro record: 42.517 spettatori per una partita di tennis non si erano mai visti. Li ha contenuti, a malapena, la Plaza de Toros di Città del Messico, quarta e penultima tappa della tournée sudamericana di un anziano tennista svizzero con un grande avvenire dietro le spalle, Roger Federer.</p>
      <p><b>Cile, Argentina, Colombia, Messico, Ecuador. </b>14.533 chilometri percorsi in sei giorni, in un crescendo di eccitazione e pubblico (erano 13 mila a Santiago, 14 mila a Buenos Aires, sarebbero stati 8 mila a Bogotà se il governo del presidente Marquez non avesse imposto il coprifuoco per contenere i disordini di piazza, costringendo gli organizzatori a cancellare l’esibizione), biglietti polverizzati mesi fa per riempirsi gli occhi della musica sublime dell’ultima rock star: a 38 anni, tre mesi, 16 giorni e 20 Slam, ogni volta potrebbe essere l’ultima.</p>
      <figure>
        <a href="https://www.dagospia.com/mediagallery/Dago_fotogallery-256459/1243497.htm">
          <img src="https://cdn-static.dagospia.com/img/foto/11-2019/roger-federer-8-1243497.jpg"/>
        </a>
        <figcaption>roger federer 8</figcaption>
      </figure>
      <p><b>E così, in fondo a una stagione in cui si è messo in tascadi soli premi 7.634.975 dollari</b> (per un totale di 128.149.891 vinti in carriera), Federer arrotonda il bottino di altri 10 milioni, due per incontro, la paghetta con cui comprerà i regali di Natale ai suoi bambini. Chi c’è dall’altra parte della rete quando in campo si manifesta lui, è secondario.</p>
      <figure>
        <a href="https://www.dagospia.com/mediagallery/Dago_fotogallery-256459/1243496.htm">
          <img src="https://cdn-static.dagospia.com/img/foto/11-2019/roger-federer-7-1243496.jpg"/>
        </a>
        <figcaption>roger federer 7</figcaption>
      </figure>
      <p>Compagno di viaggio nello swing sudamericano è stato Alexander Zverev, 22 anni, dirottato dalla Coppa Davis al ruolo di damo di compagnia dello svizzero non a caso: il tedesco è il neo-acquisto di Team8 Sports &amp; Entertainment, la società fondata nel 2013 da Tony Godsick, storico manager di Federer.</p>
      <figure>
        <a href="https://www.dagospia.com/mediagallery/Dago_fotogallery-256459/1243495.htm">
          <img src="https://cdn-static.dagospia.com/img/foto/11-2019/roger-federer-6-1243495.jpg"/>
        </a>
        <figcaption>roger federer 6</figcaption>
      </figure>
      <p>Roger e Sasha si sono divertiti e hanno fatto divertire. Siparietti, gag, tonnellate di selfie, qualche scambio simile al vero tennis. A Buenos Aires per Federer si è scomodato persino Diego Armando Maradona, autore di un (inquietante) videomessaggio che ha commosso il più grande: «Roger, maestro, idolo assoluto, qualsiasi cosa tu abbia bisogno in Argentina, chiedi a me e ti verrà data...». Non chiaro a cosa alludesse El Pibe, ma tra divinità ci si intende.</p>
      <figure>
        <a href="https://www.dagospia.com/mediagallery/Dago_fotogallery-256459/1243490.htm">
          <img src="https://cdn-static.dagospia.com/img/foto/11-2019/roger-federer-alexander-zverev-1243490.jpg"/>
        </a>
        <figcaption>roger federer alexander zverev</figcaption>
      </figure>
      <p><b>Lunedì il volo privato con guardia del corpo riporterà </b>il campione in Europa, da dove ripartirà per Dubai, sede invernale della Federer Corporation. Trascorse le feste al caldo e in famiglia, Roger è atteso il 27 dicembre a Hangzhou, Cina orientale, e soprattutto il 7 febbraio a Città del Capo, dove 50 mila spettatori faranno segnare un nuovo record: l’amichevole con il rivale di una vita, Rafa Nadal, servirà a raccogliere fondi in beneficenza per i bambini delle township.</p>
      <figure>
        <a href="https://www.dagospia.com/mediagallery/Dago_fotogallery-256459/1243489.htm">
          <img src="https://cdn-static.dagospia.com/img/foto/11-2019/la-plaza-de-toros-di-citta-del-messico-1243489.jpg"/>
        </a>
        <figcaption>la plaza de toros di citta del messico</figcaption>
      </figure>
      <p>In mezzo, tra Cina e Sud Africa, ci sarebbe l’Australian Open da affrontare, snobbando clamorosamente l’Atp Cup di nuova creazione per debuttare («Alla mia età e con la mia esperienza posso permettermelo!») direttamente a Melbourne dal 20 gennaio. Ma è chiaro che firmando contratti pluriennali (quello con Hangzhou arriva al 2023) Federer si sta apparecchiando un futuro di lucrose esibizioni, alla scoperta di nuovi paesi fino a 42 anni.</p>
      <figure>
        <a href="https://www.dagospia.com/mediagallery/Dago_fotogallery-256459/1243491.htm">
          <img src="https://cdn-static.dagospia.com/img/foto/11-2019/roger-federer-alla-plaza-de-toros-di-citta-del-messico-1243491.jpg"/>
        </a>
        <figcaption>roger federer alla plaza de toros di citta del messico</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256459/1243493.htm">
          <img src="https://cdn-static.dagospia.com/img/foto/11-2019/roger-federer-4-1243493.jpg"/>
        </a>
        <figcaption>roger federer 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256459/1243494.htm">
          <img src="https://cdn-static.dagospia.com/img/foto/11-2019/roger-federer-5-1243494.jpg"/>
        </a>
        <figcaption>roger federer 5</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256459/1243492.htm">
          <img src="https://cdn-static.dagospia.com/img/foto/11-2019/roger-federer-3-1243492.jpg"/>
        </a>
        <figcaption>roger federer 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256459/1243488.htm">
          <img src="https://cdn-static.dagospia.com/img/foto/11-2019/la-plaza-de-toros-di-citta-del-messico-copia-1243488.jpg"/>
        </a>
        <figcaption>la plaza de toros di citta del messico copia</figcaption>
      </figure>
    </article>
  </body>
</html>