<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/47-ukraintsiv-ne-zadovoleni-diialnistiu-verkhovnoi-rady-demokratychni-initsiatyvy-203467.html"/>
    <meta property="og:site_name" content="5 канал"/>
    <meta property="article:published_time" content="2019-11-25T20:56:00+00:00"/>
    <meta property="og:title" content="47% українців не задоволені діяльністю Верховної Ради – &quot;Демократичні ініціативи&quot;"/>
    <meta property="og:description" content="На запитання про те, чи у правильному напрямі розвиваються події в Україні, переважна більшість респондентів відповіла – у неправильному"/>
  </head>
  <body>
    <article>
      <h1>47% українців не задоволені діяльністю Верховної Ради – "Демократичні ініціативи"</h1>
      <address>
        <time datetime="2019-11-25T20:56:00+00:00">25 Nov 2019, 20:56</time>
      </address>
      <p>Майже 40 відсотків громадян вважають, що Україна нині рухається в неправильному напрямі. Це результати дослідження, яке провів Фонд "Демократичні ініціативи" спільно з Київським міжнародним інститутом соціології. Опитування тривало на території 110 населених пунктів – від 4-го до 19-го листопада, повідомляє "5 канал".</p>
      <figure>
        <iframe src="https://www.youtube.com/embed/d5hfOo8SAjA" width="745" height="451" data-service="Youtube" scrolling="no"/>
      </figure>
      <p>Так, на запитання про те, чи у правильному напрямі розвиваються події в Україні, переважна більшість респондентів відповіла – у неправильному. Так вважають 39% опитаних. Водночас 36% опитаних – протилежної думки.</p>
      <p>Одразу після позачергових парламентських виборів українці думали інакше. Тоді половина опитаних вважала, що Україна рухається за правильним вектором. Натомість у серпні 2018 року лише 11% вважали, що рух України відбувається правильно, і 72% були з цим не згодні.</p>
      <p>Діяльністю Верховної Ради більшість опитаних респондентів не задоволені – це 47%, водночас тих, кого робота нардепів влаштовує, – 34%. До того ж, 33% опитаних громадян вважають, що дочасні парламентські вибори відбудуться. Утім, більшість – 43,5 %, переконані, що парламентарії допрацюють свій термін, а це – до листопада 2024 року.</p>
      <p>Також є оцінка діяльності самого президента Володимира Зеленського та його команди. Так, перші кроки як позитивні оцінили 62% опитаних. Водночас тих, хто не підтримав провладної політики, виявилося 24%. Ініціювання переговорів Зеленського з Володимиром Путіним підтримали 75%, негативно до цього поставилися 15%. Відведення військ від лінії розмежування 59% респондентів оцінили як позитивний крок і 26% – як негативний.</p>
      <p>Натомість, більшість опитаних негативно оцінили рішення відкрити ринок землі – 58% проти і лише 24% – за. Також негативно поставилися опитані і до приватизації великих держпідприємств – тут проти виявилися 55%.</p>
      <p>Як повідомляв 5.UA, кореспонденти "5-го" <a href="https://www.5.ua/suspilstvo/zhurnalisty-proanalizuvaly-vulychni-protesty-ta-pospilkuvalysia-z-sotsiolohamy-iaki-prohnozy-203247.html">проаналізували серію вуличних акцій та протестів</a>, що тривали в Україні останнім часом. </p>
      <p> </p>
    </article>
  </body>
</html>