<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/prezydent-jaworzna-wstrzymal-planowana-reorganizacje-sieci-szkol,135560.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T20:03:00+00:00"/>
    <meta property="og:title" content="Prezydent Jaworzna wstrzymał planowaną reorganizację sieci szkół"/>
    <meta property="og:description" content="Prezydent Jaworzna (Śląskie) Paweł Silbert zdecydował o wstrzymaniu przygotowanej przez władze miasta reorganizacji sieci szkół w mieście. Przeciwko zmianom, które miały objąć dziewięć placówek, protestowali uczniowie części szkół i ich rodzice."/>
  </head>
  <body>
    <article>
      <h1>Prezydent Jaworzna wstrzymał planowaną reorganizację sieci szkół</h1>
      <address><time datetime="2019-11-25T20:03:00+00:00">25 Nov 2019, 20:03</time> by <a rel="author">PAP/JS  </a></address>
      <h4>Prezydent Jaworzna (Śląskie) Paweł Silbert zdecydował o wstrzymaniu przygotowanej przez władze miasta reorganizacji sieci szkół w mieście. Przeciwko zmianom, które miały objąć dziewięć placówek, protestowali uczniowie części szkół i ich rodzice.</h4>
      <hr/>
      <p>"Zdecydowałem o wstrzymaniu planowanych zmian w sieci szkół. Nie zmienia to faktu, że demografia jest bezlitosna, a szukanie racjonalnych rozwiązań w systemie oświaty konieczne. Dotychczasowe propozycje uważam za warte przeanalizowania w przyszłości i pozostaję otwarty na rozmowy o kształcie oświaty w mieście, jednak z poszanowaniem stron i dotychczasowych osiągnięć wszystkich placówek oświatowych" - napisał prezydent miasta w oświadczeniu.</p>
      <p>Przeciwko zmianom protestowali uczniowie i rodzice części szkół, które - gdyby projektowane zmiany doszły do skutku - miały być stopniowo przenoszone lub łączone z innymi. Przeciwnicy reorganizacji m.in. pikietowali w ubiegłym tygodniu siedzibę magistratu i przedstawiali swoje argumenty podczas piątkowej, nadzwyczajnej sesji Rady Miasta.</p>
      <p>Prezydent Silbert, choć wstrzymał prace nad reorganizacją, poinformował w oświadczeniu, że nie podziela większości podnoszonych argumentów przeciwnych zmianom w sieci szkół. "Ubolewam, że przeciwnicy polityczni i media posługują się tym tematem w celu wzbudzania niepokojów społecznych. Nie godzę się na wykorzystywanie dzieci i młodzieży do organizowania wieców i protestów oraz nie akceptuję fali hejtu kierowanej zarówno przeciw mnie jak i mojej rodzinie" - napisał w oświadczeniu prezydent Jaworzna.</p>
      <p>Jego zdaniem, obecny stan zatrudnienia personelu oświaty i błyskawicznie rosnące koszty utrzymania szkół mogą wkrótce przekroczyć możliwości finansowe miasta. W ocenie Silberta, dyskusja o reorganizacji sieci szkół w mieście wymaga spokoju.</p>
      <p>"Nie widzę dziś możliwości prowadzenia spokojnych i merytorycznych konsultacji. Zwyciężyły emocje. Eskalowanie nastrojów nikomu nie służy, a w szczególności uczniom, kadrze pedagogicznej i rodzicom" - uważa Silbert.</p>
      <p>Przeciwko zmianom protestowali przede wszystkim uczniowie i rodzice ze szkół podstawowych nr 12 i nr 9 oraz liceum ogólnokształcącego nr 2 im. Czesława Miłosza. Zmiany, polegające m.in. na przeniesienie kształcenia pomiędzy wybranymi placówkami, miały objąć kilka szkół podstawowych, liceum oraz dwa zespoły szkół.</p>
      <p>Władze miasta od początku uspokajały jednak, że "nie ma i nie było żadnych decyzji o likwidacji szkół". "Są za to propozycje, by podjąć rozmowy o zmianach w sieci szkół, z uwagi na problemy demograficzne i niewystarczający poziom finansowania oświaty" - informował w ub. tygodniu prezydent Jaworzna, zapewniając, że ewentualne decyzje będą podejmowane po pełnych konsultacjach, w zgodzie z obowiązującym prawem.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>