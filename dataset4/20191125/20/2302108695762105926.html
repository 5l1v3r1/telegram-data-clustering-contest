<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/doua-asociatii-de-magistrati-solicita-din-nou-csm-sa-renunte-la-achizitionarea-imobilului-de-18-milioane-de-euro-si-cer-ca-banii-sa-fie-redirectionati-catre-problemele-urgente-din-sistemul-judiciar.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T20:36:04+00:00"/>
    <meta property="og:title" content="Două asociații de magistrați solicită din nou CSM să renunțe la imobilul de 18 milioane de euro și cer ca banii să fie cheltuiți pentru urgențele sistemului judiciar"/>
    <meta property="og:description" content="Două asociații de magistrați solicită din nou CSM să renunțe la achiziționarea imobilului de 18 milioane de euro și cer ca banii să fie redirecționați"/>
  </head>
  <body>
    <article>
      <h1> Două asociații de magistrați solicită din nou CSM să renunțe la imobilul de 18 milioane de euro și cer ca banii să fie cheltuiți pentru urgențele sistemului judiciar </h1>
      <address><time datetime="2019-11-25T20:36:04+00:00">25 Nov 2019, 20:36</time> by <a rel="author">Redacția</a></address>
      <p>Două asociații de magistrați solicită din nou CSM să renunțe la achiziționarea imobilului de 18 milioane de euro și cer ca banii să fie redirecționați către problemele urgente din sistemul judiciar, se arată într-un comunicat transmis de ”Forumul Judecătorilor din România” și ”Inițiativa pentru Justiție”.</p>
      <p>Cele două asociații consideră că cele 18 milioane de euro ar trebui să fie cheltuită pentru alte investiții pe care acestea le consideră prioritare în sistem, cum ar fi mobilierul, aparatele telefonice, sistemele informatice și, în general, modernizarea condițiilor și spațiilor de lucru ale magistraților.</p>
      <p>
        <b>Comunicatul celor două asociații de magistrați:</b>
      </p>
      <p>”Asociația “Forumul Judecătorilor din România” și Asociația ”Inițiativa pentru Justiție” solicită din nou Consiliului Superior al Magistraturii să renunțe la achiziționarea unui imobil în scopul de a-l transforma în sediu al instituției. Ministerul Justiției și Ministerul Finanțelor Publice pot realoca suma destinată Consiliului Superior al Magistraturii pentru noua achiziție (18.000.000 EUR), către investițiile cu adevărat urgente pentru sistemul judiciar,</p>
      <p>În raport de relansarea procedurii de achiziționare a unui nou imobil, distinct, în afara Cartierului pentru Justiție, pentru a fi folosit exclusiv de Consiliul Superior al Magistraturii drept sediu nou, în suprafață de 12.000 mp, ale cărui costuri se ridică la suma de 84.600.000 de lei (18.000.000 EUR), apreciem în continuare că această inițiativă este nepotrivită și trebuie abandonată, inclusiv pentru evitarea dublei finanțări din fondurile publice, Cartierul pentru Justiție cuprinzând și realizarea unui sediu nou destinat Consiliului Superior al Magistraturii.</p>
      <p>Nevoile de resurse de finanțare pentru sistemul judiciar sunt extrem de mari, fapt care reiese din simplul inventar realizat chiar de Consiliul Superior al Magistraturii, atât sub aspectul construirii unor clădiri noi, cât și al reparațiilor capitale/curente, extinderilor de spațiu, achiziționării de mobilier, aparate telefonice, sisteme informatice etc.</p>
      <p>Starea de degradare considerabilă a sediilor unor instanțe și parchete a fost documentată de Asociația Forumul Judecătorilor într-un studiu care a fost publicat la sfârșitul anului 2017, între sediile cu cele mai grave deficiențe aflându-se cel al Înaltei Curți de Casație și Justiție, probabil cel mai impropriu sediu al unei instanțe supreme în Europa.</p>
      <p>În acest context, dacă Ministerul Justiției și Ministerul Finanțelor Publice ar realoca suma destinată Consiliului Superior al Magistraturii pentru noua achiziție (18.000.000 EUR), către investițiile cu adevărat urgente pentru sistemul judiciar, cel puțin o parte din necesarul reparațiilor capitale/curente ar fi acoperită, cu beneficii atât pentru personalul instanțelor și parchetelor în cauză, dar, mai ales pentru justițiabili. Adresăm acest apel, deopotrivă, Consiliului Superior al Magistraturii, Ministerului Justiției și Ministerului Finanțelor Publice”.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>