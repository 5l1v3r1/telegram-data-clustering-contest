<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/15-tys-dolarow-za-przerzut-do-polski-zatrzymani-wietnamczycy-musieli-to-odpracowac/"/>
    <meta property="og:site_name" content="Polsat News"/>
    <meta property="article:published_time" content="2019-11-25T20:09:00+00:00"/>
    <meta property="og:title" content="15 tys. dolarów za przerzut do Polski. Zatrzymani Wietnamczycy musieli to odpracować"/>
    <meta property="og:description" content="Funkcjonariusze Straży Granicznej zatrzymali 8 Wietnamczyków przebywających nielegalnie w Polsce. Pięciu z nich przyznało, że za podróż z Azji do Europy zapłaciło od 1 tys. do 15 tys. dolarów. W handlowym zagłębiu na terenie podwarszawskiej Wólki Kosowskiej znaleźli się najprawdopodobniej po to, by odpracować koszty podróży do Polski."/>
  </head>
  <body>
    <article>
      <h1>15 tys. dolarów za przerzut do Polski. Zatrzymani Wietnamczycy musieli to odpracować</h1>
      <address>
        <time datetime="2019-11-25T20:09:00+00:00">25 Nov 2019, 20:09</time>
      </address>
      <p>
        <b>Funkcjonariusze Straży Granicznej zatrzymali 8 Wietnamczyków przebywających nielegalnie w Polsce. Pięciu z nich przyznało, że za podróż z Azji do Europy zapłaciło od 1 tys. do 15 tys. dolarów. W handlowym zagłębiu na terenie podwarszawskiej Wólki Kosowskiej znaleźli się najprawdopodobniej po to, by odpracować koszty podróży do Polski.</b>
      </p>
      <related>
        <a href="https://www.polsatnews.pl/wiadomosc/2019-11-07/wietnam-policja-zidentyfikowala-wszystkie-ofiary-z-ciezarowki/"/>
      </related>
      <p>Do zatrzymań Azjatów w podwarszawskiej Wólce Kosowskiej doszło w piątek. Wszyscy mężczyźni w wieku od 26 do 44 lat są obywatelami Wietnamu.</p>
      <p>W Wólce Kosowskiej zajmowali się różnego rodzaju pracami dorywczymi, m. in. handlem, gastronomią czy przewożeniem towarów w obrębie azjatyckiego centrum.</p>
      <p>
        <a href="https://www.polsatnews.pl/wiadomosc/2019-10-25/wietnamczycy-ukryci-w-tirze-ze-sklejka-probowali-nielegalnie-wjechac-do-polski/">
          <b>ZOBACZ: Wietnamczycy ukryci w tirze ze sklejką. Próbowali nielegalnie wjechać do Polski</b>
        </a>
      </p>
      <p>
        <b>Bez wiz i dokumentów, jeden z cudzym paszportem</b>
      </p>
      <p>Podczas kontroli funkcjonariusze z Nadwiślańskiego Oddziału Straży Granicznej ustalili, że zatrzymani Wietnamczycy nie mieli ważnych wiz lub innych dokumentów, które uprawniałyby ich do wjazdu i pobytu w Polsce. Co więcej - czworo z nich nie posiadało żadnego dokumentu potwierdzającego tożsamości, a jeden legitymował się cudzym paszportem.</p>
      <p>Cudzoziemcy dostali się do Polski nielegalnie i prawdopodobnie dlatego nie podjęli żadnych prób uzyskania zezwolenia na pobyt w naszym kraju. Pięciu z nich przyznało, że za podróż z Azji do Europy zapłaciło od 1 tys. do 15 tys. dolarów amerykańskich. Prawdopodobnie w handlowym zagłębiu na terenie Wólki Kosowskiej znaleźli się po to, aby odpracować koszty podróży do Polski.</p>
      <p>
        <a href="https://www.polsatnews.pl/wiadomosc/2019-09-27/wietnamczycy-przemycani-miedzy-meblami-znalezli-ich-funkcjonariusze-kas/">
          <b>ZOBACZ: Wietnamczycy przemycani między meblami. Znaleźli ich funkcjonariusze KAS</b>
        </a>
      </p>
      <p>
        <b>Sześciu trafiło do ośrodka</b>
      </p>
      <p>Obywatele Wietnamu otrzymali decyzje zobowiązujące do powrotu oraz zakaz ponownego wjazdu do Polski i innych państw obszaru Schengen przez 3 lata. Ponadto zatrzymani usłyszeli zarzuty nielegalnego przekroczenia granicy państwowej, a jeden z nich także zarzut posłużenia się dokumentem stwierdzającym tożsamość innej osoby.</p>
      <p>Komendant Placówki Straży Granicznej w Warszawie skierował wnioski do sądu o umieszczenie sześciu z zatrzymanych mężczyzn w jednym ze strzeżonych ośrodków dla cudzoziemców.</p>
      <p>
        <a href="https://www.polsatnews.pl/wiadomosc/2016-09-19/udawali-torf-12-wietnamczykow-ukrylo-sie-w-skrzyniach/">
          <b>ZOBACZ: Udawali torf. 12 Wietnamczyków ukryło się w skrzyniach</b>
        </a>
      </p>
      <p>
        <a href="https://www.polsatnews.pl/wideo/nowe-fakty-ws-18-latka-ktory-zaatakowal-nozem-swoja-rodzine_6760280/">WIDEO - Nowe fakty ws. 18-latka, który zaatakował nożem swoją rodzinę</a>
      </p>
      <figure>
        <img src="https://r.dcs.redcdn.pl/http/o2/redefine/cp/j1/j1d4zb6ni6p1pu5b947ybnvs55q2djmc.jpg"/>
      </figure>
    </article>
  </body>
</html>