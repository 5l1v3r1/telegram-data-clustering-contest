<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474651-szlapka-nalezy-podniesc-wiek-emerytalny"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T20:59:25+00:00"/>
    <meta property="og:title" content="Ma ratować Nowoczesną, ale chyba ją zatopi. Szłapka na jednym wydechu: Należy podnieść wiek emerytalny i zliberalizować prawo aborcyjne"/>
    <meta property="og:description" content="&quot;Nieunikniona jest bardzo poważna dyskusja o systemie emerytalnym w Polsce&quot; - przyznał nowo wybrany szef Nowoczesnej."/>
  </head>
  <body>
    <article>
      <h1>Ma ratować Nowoczesną, ale chyba ją zatopi. Szłapka na jednym wydechu: Należy podnieść wiek emerytalny i zliberalizować prawo aborcyjne</h1>
      <address><time datetime="2019-11-25T20:59:25+00:00">25 Nov 2019, 20:59</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Należy podnieść wiek emerytalny - ocenił w poniedziałek nowo wybrany szef Nowoczesnej Adam Szłapka. Zadeklarował, że zagłosowałby za liberalizacją prawa aborcyjnego oraz zalegalizowaniem związków partnerskich w Polsce.</b>
      </p>
      <blockquote>Nieunikniona jest bardzo poważna dyskusja o systemie emerytalnym w Polsce</blockquote>
      <p>—powiedział Szłapka w poniedziałek w RMF FM. Przyznał, że popiera pomysł podniesienia wieku emerytalnego. Jak ocenił, dyskusja o podniesieniu wieku emerytalnego czeka nas jeszcze w tej kadencji Sejmu, „za kadencji PiS”.</p>
      <p>CZYTAJ TAKŻE:</p>
      <p>
        <a href="https://wpolityce.pl/polityka/474582-chwedoruk-projekty-liberalow-z-reguly-koncza-sie-balaganem">- Prof. Chwedoruk: Historia Nowoczesnej pokazuje, że projekty liberałów kończą się tym, że ktoś musi przyjść i po nich posprzątać</a>
      </p>
      <p>
        <a href="https://wpolityce.pl/polityka/474550-tylko-u-nas-wiemy-jaka-jest-koncepcja-ratunku-nowoczesnej">- TYLKO U NAS. Wiemy, jakie koncepcje ratunku Nowoczesnej zaprezentowali Szłapka i Mieszkowski. Ważna była kwestia finansów</a>
      </p>
      <p>
        <a href="https://wpolityce.pl/polityka/474450-tylko-u-nas-kulisy-wyboru-nowego-szefa-n-bylo-goraco">- TYLKO U NAS. Kulisy wyboru nowego szefa Nowoczesnej. „Było naprawdę wyjątkowo gorąco” ; „Główną osią dyskusji były pieniądze”</a>
      </p>
      <p>Podkreślił, że podniesienie wieku emerytalnego musi się wiązać z wprowadzeniem rozwiązań zachęcających Polaków do dłuższej obecności na rynku pracy, ale jednocześnie, żeby to rozwiązanie dawało im możliwość wyboru. Jego zdaniem, nieprzedłużenie okresu pracy spowoduje, że Polacy będą mieli głodowe emerytury.</p>
      <p>Pytany czy ktoś w Koalicji Obywatelskiej poparłby takie rozwiązanie, wymienił polityka PO Bogdana Zdrojewskiego.</p>
      <p>Szłapka mówił też o 13-tych emeryturach. W jego ocenie, Nowoczesna nie zapisze takiego rozwiązania w nowym programie, który - jak mówił - powinien być gotowy w pierwszym kwartale nowego roku. Na pytanie dlaczego nie, skoro takie rozwiązanie jest zapisane w programie Koalicji obywatelskiej, Szłapka odpowiedział, że 13-ta emerytura powinna być powiązana z długością pracy.</p>
      <blockquote>Ludzie powinni mieć jak najwięcej zachęt, aby jak najdłużej pozostawać na rynku pracy</blockquote>
      <p>—podkreślił.</p>
      <p>Nowy szef Nowoczesnej zapowiedział też, że jego partia będzie współpracować z Lewicą przy składaniu projektów ustaw o świeckim państwie i o aborcji. Przyznał, że sam zagłosowałby za liberalizacją prawa aborcyjnego. Dopytywany o konkretne rozwiązania proponowane przez Lewicę, stwierdził, że przed ich poparciem chciałby zobaczyć projekt. Ocenił, że najlepszym projektem w tym zakresie, jaki się pojawił, to jest projekt ustawy autorstwa Nowoczesnej „o świadomym macierzyństwie”.</p>
      <blockquote>
        <b>Na pewno nie można zaostrzyć prawa aborcyjnego. Nie wyobrażam sobie, aby ktoś z Koalicji Obywatelskiej zagłosował z zaostrzeniem (…) Dobre projekty liberalizujące prawo aborcyjne powinny być rozważane</b>
      </blockquote>
      <p>—ocenił Szłapka. Podkreślił, że liberalizacja aborcji powinna być powiązana z edukacją, dostępnością do lekarza i psychologa.</p>
      <blockquote>Nie można udawać, że problemu aborcji w Polsce nie ma</blockquote>
      <p>—przekonywał.</p>
      <p>Szłapka poinformował też, że Nowoczesna ma przygotowany projekt ustawy o związkach partnerskich.</p>
      <blockquote>Będziemy przekonywać innych posłów w KO, żeby taki projekt złożyć i mam nadzieję, że przynajmniej 15 posłów uda się przekonać</blockquote>
      <p>—zaznaczył. Jak dodał, w projekcie zdefiniowane są związki partnerskie, ale też zapisane rozwiązania dotyczące wspólnego rozliczania się z podatków, możliwość dziedziczenia i „kwestie lekarskie”.</p>
      <p>kk/PAP</p>
    </article>
  </body>
</html>