<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/silnicare-stvou-reci-o-tom-ze-zase-zaspali-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T20:23:00+00:00"/>
    <meta property="og:title" content="Silničářům vadí názor, že zase zaspali. Jsme připraveni, vzkazují"/>
    <meta property="og:description" content="Jsme připraveni velmi dobře, hlásí silničáři před nadcházející zimou. Prověřila je polovina listopadu, kdy během jediného dne najezdili v oblasti Krkonoš a Orlických hor 960 kilometrů a spotřebovali 40 tun posypových materiálů a 9500 litrů solanky. Za poslední zimu absolvovali celkem 435 tisíc kilometrů. V té letošní je novinkou vedle deseti nových strojů osazení sypačů teploměry pro zjištění teploty povrchu vozovek, které se budou využívat na silnicích I. třídy."/>
  </head>
  <body>
    <article>
      <h1>Silničářům vadí názor, že zase zaspali. Jsme připraveni, vzkazují</h1>
      <address><time datetime="2019-11-25T20:23:00+00:00">25 Nov 2019, 20:23</time> by <a rel="author">Jan Braun</a></address>
      <p>Sníh napadl, silničáři zaspali. Klišé mezi řidiči štve muže, kteří se starají o údržbu cest v našem regionu. Šoféři sypačů vyjíždějí v Královéhradeckém kraji z patnácti cestmistrovství, v zimním provozu pracují ve dvousměnném provozu. Dispečink funguje nepřetržitě 24 hodin denně a točí se na něm 85 dispečerů.</p>
      <p>Silničáři udržují na území Královéhradeckého kraje 3541 kilometrů silnic I., II. a III. třídy. Nejproblematičtější bývají horské úseky Krkonoš a Orlických hor. Nejvíce jim dávají zabrat silnice na Horní Malou Úpu v Krkonoších a úsek Šerlich – Bartošovice v Orlických horách. Délka neudržovaných krajských silnic se snížila z 301 kilometrů v roce 2016 na současných 215 kilometrů.</p>
      <p>Za poslední zimu spotřebovali 17 751 tun soli a 9896 tun inertních materiálů. Do boje se sněhem se nově zapojí šest sypačů Scania, jeden sypač Tatra, traktor Zetor a dva nakladače. Celkem mají silničáři k dispozici 121 sypačů s radlicemi, 51 nakladačů, 18 sněhových fréz a 113 traktorových radliček. Obsluhovat je bude 230 řidičů.</p>
      <figure>
        <img src="https://g.denik.cz/23/76/soutez-o-nejlepsi-vanocku-byla-rekordni-03_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/zacler-soutez-o-nejlepsi-vanocku-byla-rekordni-20191124.html">FOTO: Soutěž o nejlepší vánočku byla rekordní Přečíst článek ›</a>
      </aside>
      <p>„Veřejnému mínění se věnujeme dlouhodobě, protože negativní reakce nás velmi mrzí. Drtivá většina je neoprávněných,“ reaguje na narážky řidičů Jiří Brandejs, ředitel Údržby silnic Královéhradeckého kraje.</p>
      <p>„Bohužel většina lidí hledá chybu u někoho jiného než u sebe. Vzhledem k tomu, že veškerá technika je vybavena systémem GPS, můžeme zpětně podrobně zrekonstruovat průběh naší činnosti,“ dodává.</p>
      <p>Veřejnosti je k dispozici aplikace na webu www.uskhk.eu, kde je na mapě kraje v časových úsecích znázorněna činnost silničářů při výkonu zimní údržby.</p>
      <p>„Jako každý rok jsme připraveni velmi dobře. Je zpracovaný a schválený Plán zimní údržby, připravena je technika, ve skladech posypový materiál, dispečerská pracoviště, řidiči byli před zimou proškoleni,“ hlásí Brandejs.</p>
      <p>Služebně nejmladší šoféři absolvovali kurz bezpečné jízdy na polygonu v Hradci Králové. „Účastnili se ho ti, kteří k naší společnosti nastoupili v letošním nebo loňském roce a mají nejmenší zkušenosti s plně naloženým sypačem s radlicí na neposypané vozovce. Cílem bylo nasimulovat tyto zimní podmínky a vyzkoušet si reakci vozidla,“ vysvětluje ředitel Údržby silnic.</p>
      <figure>
        <img src="https://g.denik.cz/23/fb/sbirka-potravin-v-trutnove-45_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/lide-pred-svatky-mysli-na-potrebne-prispeli-tunami-jidla-i-oblecenim-20191124.html">Lidé přispěli tunami jídla. Dojal nákup od seniorky za několik tisíc korun Přečíst článek ›</a>
      </aside>
    </article>
  </body>
</html>