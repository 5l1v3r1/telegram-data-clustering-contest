<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/sport-rusku-hrozi-za-falsovanie-dat/432208-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T20:18:00+00:00"/>
    <meta property="og:title" content="WADA žiada vylúčiť Rusko na štyri roky zo športových súťaží"/>
    <meta property="og:description" content="Dáta, ktoré získala WADA z moskovského laboratória, obsahovali údajne až tisíce zmien."/>
  </head>
  <body>
    <article>
      <h1>WADA žiada vylúčiť Rusko na štyri roky zo športových súťaží</h1>
      <h2>Dáta, ktoré získala WADA z moskovského laboratória, obsahovali údajne až tisíce zmien.</h2>
      <address><time datetime="2019-11-25T20:18:00+00:00">25 Nov 2019, 20:18</time> by <a rel="author">TASR</a></address>
      <p>Montreal 25. novembra (TASR) - Kontrolná komisia Svetovej antidopingovej agentúry (WADA) žiada pre Rusko a jeho športovcov štvorročný dištanc za manipuláciu a falšovanie dát z moskovského antidopingového laboratória.</p>
      <p>Komisia svoj návrh zdôvodnila v 26-stranovej správe. Jej šéf Jonathan Taylor pre nemeckú televíziu ARD uviedol, že očakáva potvrdenie návrhu sankcií na základe predložených dôkazov. Definitíva má padnúť 9. decembra na zasadnutí exekutívy WADA v Paríži.</p>
      <p>Niektorí ruskí športovci by podľa návrhu komisie, ktorá má na starosti kontrolu dodržiavanie predpisov, mohli štartovať na budúcoročných olympijských hrách v Tokiu i na ZOH 2022 v Pekingu iba pod neutrálnou vlajkou a iba ak splnia predpísané antidopingové podmienky. Informovali o tom agentúry AFP a SID.</p>
      <p>Pre Rusko by zároveň platil zákaz usporiadať akékoľvek vrcholné športové podujatie na obdobie štyroch rokov. Petrohrad by preto mal vypadnúť z menoslovu dejísk futbalových ME 2020 a ohrozená by bola aj účasť reprezentácie Ruska na tomto šampionáte. Petrohrad mal hostiť štyri zápasy, podľa agentúry AP by sa mohli odohrať v Štokholme. UEFA by musela určiť aj nový štadión pre finále Ligy majstrov 2021, ktoré malo byť rovnako v Petrohrade. Na medzinárodné športové podujatia by mali štyri roky zákaz vstupu aj ruskí funkcionári.</p>
      <p>Dáta, ktoré získala WADA z moskovského laboratória, obsahovali údajne až tisíce zmien. Pozitívne dopingové nálezy tak mohli byť odstránené. Sprístupnenie dát bolo jednou z podmienok WADA pre opätovné začlenenie Ruskej antidopingovej agentúry (RUSADA) do celosvetovej organizácie. Rusi ich poskytnutie viackrát odložili, napokon však stihli termín a WADA ich prijala späť. Po analýze však kompetentní odhalili nezrovnalosti, posledné zmeny údajov v dátach mali nastať v decembri minulého a v januári tohto roka.</p>
      <related>
        <h4>Prečítajte si aj:</h4>
        <a href="https://www.teraz.sk/sport/komisia-odporucila-wada-aby-opat-vyl/431827-clanok.html"/>
        <a href="https://www.teraz.sk/sport/atletika-lasickieneova-skritizovala-fu/431722-clanok.html"/>
        <a href="https://www.teraz.sk/sport/ruskeho-bezca-denmuchametova-ocistili/431121-clanok.html"/>
      </related>
    </article>
  </body>
</html>