<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/news-ponad-40-letnie-wyroki-dla-ksiezy-z-argentyny-gwalcili-dziec,nId,3354220?utm_source=wykop.pl&amp;utm_medium=link-5230369&amp;utm_campaign=wykop-poleca"/>
    <meta property="og:site_name" content="RMF24"/>
    <meta property="article:published_time" content="2019-11-25T20:36:30+00:00"/>
    <meta property="og:title" content="Ponad 40-letnie wyroki dla księży z Argentyny. Gwałcili dzieci w szkolnych łazienkach"/>
    <meta property="og:description" content="Ponad 40-letnie wyroki usłyszeli dwaj księża z Argentyny, oskarżeni o wykorzystywanie seksualne uczniów szkoły katolickiej dla głuchych i niedosłyszących. Jeden z duchownych był w przeszłości we Włoszech podejrzewany o podobne czyny. Mimo że Watykan o nich wiedział, człowiek ten nigdy nie został pociągnięty do odpowiedzialności."/>
  </head>
  <body>
    <article>
      <h1>Ponad 40-letnie wyroki dla księży z Argentyny. Gwałcili dzieci w szkolnych łazienkach</h1>
      <address><time datetime="2019-11-25T20:36:30+00:00">25 Nov 2019, 20:36</time> by <a rel="author" href="https://www.rmf24.pl/tylko-w-rmf24/joanna-potocka" target="_blank">Joanna Potocka</a></address>
      <p>
        <b>Ponad 40-letnie wyroki usłyszeli dwaj księża z Argentyny, oskarżeni o wykorzystywanie seksualne uczniów szkoły katolickiej dla głuchych i niedosłyszących. Jeden z duchownych był w przeszłości we Włoszech podejrzewany o podobne czyny. Mimo że Watykan o nich wiedział, człowiek ten nigdy nie został pociągnięty do odpowiedzialności.</b>
      </p>
      <figure>
        <img src="https://i.iplsc.com/radosc-ofiar-i-ich-przyjaciol-po-ogloszeniu-wyroku-skazujace/0009EW3HMD1YUC71-C123-F4.png"/>
        <figcaption>Radość ofiar i ich przyjaciół po ogłoszeniu wyroku skazującego<cite>/DIEGO PARES /PAP/EPA</cite></figcaption>
      </figure>
      <p>Sąd w mieście Mendoza skazał 83-letniego włoskiego księdza Nicolę Corradiego na 42 lata więzienia, a 59-letniego argentyńskiego duchownego Horacio Corbacho na 45 lat pozbawienia wolności. Obaj zostali skazani za wykorzystywanie seksualne uczniów szkoły katolickiej dla głuchych i niedosłyszących</p>
      <p>W akcie oskarżenia obu postawiono zarzut znęcania się nad dziećmi w Instytucie Antonio Provolo dla dzieci głuchych i niedosłyszących w gminie Lujan de Cuyo w północno-zachodniej Argentynie. Ofiarami było 10 uczniów tej szkoły.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-demon-w-habicie-zakonnica-pomagala-ksiezom-gwalcic-gluche-dz%2CnId%2C2391438%3Fparametr%3Dembed_tyt">"Demon w habicie". Zakonnica pomagała księżom gwałcić głuche dzieci</a>
      </p>
      <p> </p>
      <p>Na poniedziałkowej rozprawie w Mendozie oskarżeni odmówili składania zeznań. Oświadczyli jedynie, że nie przyznają się do winy, a informacje podawane przez ich byłych uczniów są nieprawdziwe.</p>
      <p>Jak pisze AP, sprawa ta wywołała w Argentynie społeczne oburzenie. Tym większe, że Corradi był już podejrzewany o podobne czyny przed laty, gdy pełnił posługę w siostrzanym Instytucie Antonio Provolo w Weronie.</p>
      <figure>
        <img src="https://i.iplsc.com/na-zdjeciu-wloski-ksiadz-nicola-corradi/0009EW3L0QN4MRYM-C123-F4.png"/>
        <figcaption>Na zdjęciu włoski ksiądz Nicola Corradi<cite>/DIEGO PARES /PAP/EPA</cite></figcaption>
      </figure>
      <p>Według ujawnionych przez sąd informacji, Watykan wiedział o czynach księdza od 2009 roku, gdy włoscy uczniowie opublikowali relacje o nadużyciach w szkole, podając nazwiska sprawców i ofiar. 67 osób twierdziło wówczas, że były molestowane przez 24 księży, zakonników i świeckich. Wszczęto wówczas dochodzenia kanoniczne, w wyniku których niektórych oskarżonych ukarano. Corradi nie został jednak pociągnięty do odpowiedzialności.</p>
      <h4>Papież ignorował pojawiające się sygnały?</h4>
      <p><i>Argentyński sąd przywrócił ludziom z traumą w Provolo poczucie sprawiedliwości, której Kościół katolicki im nie dał</i> - cytuje AP słowa Anne Barrett Doyle, współzałożycielki internetowej bazy danych BishopAccountability.org., zajmującej się gromadzeniem informacji na temat przestępczości księży.</p>
      <p><i>Tu chodzi o cierpienie dzieci i fakt, że Kościół mu nie zapobiegł. Mamy nadzieję, że prokuratorzy rozpoczną teraz śledztwo w sprawie arcybiskupów i innych przywódców Kościoła, którzy wiedzieli lub powinni byli wiedzieć, że w szkole pracują osoby molestujące dzieci</i> - dodała Doyle.</p>
      <p>Według niej, "papież także musi przyjąć odpowiedzialność za niewyobrażalne cierpienia tych dzieci", ponieważ "zignorował powtarzające się sygnały, że Corradi przebywa w Argentynie".</p>
      <p>AP podkreśla, że w 2017 roku Watykan oddelegował dwóch argentyńskich księży do zbadania sprawy w szkole. Jednym z nich był Dante Simon, wikariusz sądowy, który powiedział, że "okropne" zarzuty są "więcej niż prawdopodobne". W raporcie przedłożonym Watykanowi w czerwcu Simon zażądał maksymalnej kary kanonicznej dla Corradiego i Corbacho.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-wiedzial-ze-ksiadz-molestuje-dzieci-ale-tego-nie-zglosil-po-%2CnId%2C2442422%3Fparametr%3Dembed_tyt">Wiedział, że ksiądz molestuje dzieci, ale tego nie zgłosił. Po latach stanie przed sądem</a>
      </p>
      <p>
        <b>Byli uczniowie szkoły, młodzi mężczyźni i kobiety, zeznawali w sądzie, że byli gwałceni przez księży w akademikach i szkolnych łazienkach. Mówili również, że byli zmuszani do oglądania zdjęć pornograficznych i namawiani do zachowania milczenia.</b>
      </p>
      <p>Jak pisze AP, w trakcie śledztwa znaleziono zapisy skarg rodziców, które nie były przez nikogo rozpatrywane. W komputerze Corbacho natrafiono też na zdjęcia nagiej dziewczyny oraz na łańcuchy, których rzekomo ksiądz używał wobec jednej z uczennic.</p>
      <p>Na 18 lat więzienia skazany został także Armando Gomez, były ogrodnik szkoły w Lujan de Cuyo. </p>
    </article>
  </body>
</html>