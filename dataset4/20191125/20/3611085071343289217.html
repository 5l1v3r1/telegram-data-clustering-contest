<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/riga-atkartoti-piekapjas-sanktpeterburgas-dynamo/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T20:04:22+00:00"/>
    <meta property="og:title" content="“Rīga” atkārtoti piekāpjas Sanktpēterburgas “Dynamo”"/>
    <meta property="og:description" content="&quot;Rīgas&quot; komanda pirmdien Sanktpēterburgā atkārtoti cieta smagu zaudējumu Krievijas Jaunatnes hokeja līgas (MHL) spēlē. Rīdzinieki viesos ar rezultātu 0:5 (0:2,"/>
  </head>
  <body>
    <article>
      <h1>“Rīga” atkārtoti piekāpjas Sanktpēterburgas “Dynamo”</h1>
      <address><time datetime="2019-11-25T20:04:22+00:00">25 Nov 2019, 20:04</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>“Rīgas” komanda pirmdien Sanktpēterburgā atkārtoti cieta smagu zaudējumu Krievijas Jaunatnes hokeja līgas (<a href="https://www.sportazinas.com/atsl%C4%93gv%C4%81rdi/mhl/">MHL</a>) spēlē. Rīdzinieki viesos ar rezultātu 0:5 (0:2, 0:2, 0:1) piekāpās Sanktpēterburgas “Dynamo” komandai.</p>
      <p>Pirmajā periodā jau ar pirmajiem diviem metieniem divus vārtus guva mājinieki, izceļoties Pāvelam Kuzņecovam un Semjonam Zaharovam. Lai gan rīdzinieki neizkāra balto karogu, arī cīņas turpinājumā krietni labāki bija “Dynamo” hokejisti, kuri, rīdziniekiem spēlējot nedisciplinēti, nekautrējās izmantot skaitlisko vairākumu, divreiz tajā izceļoties Dmitrijam Raševskim un reizi – Aleksandram Žabrejevam.</p>
      <p>“Rīga” sapelnīja 32 soda minūtes, kamēr mājinieki – vien 14. Rīdzinieki pa mājinieku vārtiem meta 18 reizes, kamēr “Dynamo” no 29 metieniem piecreiz pārspēja Bruno Brūveri.</p>
      <p>“Rīga” hokejisti šosezon 33 spēlēs izcīnījuši 40 punktus, ieņemot sesto vietu Rietumu konferencē, taču tagad 40 punkti ir arī Sanktpēterburgas “Dynamo”, kas aizvadījusi trīs spēles mazāk. Rīdziniekiem uzsākuši 17 izbraukuma spēļu sēriju, kurā pa vidu būs vairāki pārtraukumi.</p>
      <p>Par “Rīga” galveno treneri šovasar tika apstiprināts Raimonds Vilkoits, bet viņam asistē Aleksandrs Ņiživijs. Tikmēr par vārtsargu treneri strādā Nikolajs Žurkovs, savukārt par komandas menedžeri turpinās strādāt Juris Opuļskis.</p>
      <p>Pirmajās piecās sezonās “Rīgas” komanda spēja sasniegt MHL izslēgšanas turnīru, tomēr nākamās četras sezonas pēc kārtas vienībai gads noslēdzās jau pēc regulārā turnīra.</p>
    </article>
  </body>
</html>