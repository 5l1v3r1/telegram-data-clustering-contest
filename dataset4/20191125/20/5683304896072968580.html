<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/kottayam-retired-si-murder-case-police-questioning-siju.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T20:44:00+00:00"/>
    <meta property="og:title" content="റിട്ട. എസ്ഐയുടെ കൊലപാതകം: കസ്റ്റഡിയിലെടുത്ത അയൽവാസിയെ വിട്ടയച്ചു"/>
    <meta property="og:description" content="കോട്ടയം∙ അടിച്ചിറയിൽ പ്രഭാതനടത്തത്തിനിറങ്ങിയ റിട്ട. എസ്ഐ മുടിയൂർക്കര പറയകാവിൽ സി.ആർ. ശശിധരൻ(62) തലയ്ക്ക് അടിയേറ്റു മരിച്ച സംഭവത്തിൽ.ക്രൈം. കൊലപാതകം. Crime. Murder Case. Sasidharan Murder. Kerala Crime. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>റിട്ട. എസ്ഐയുടെ കൊലപാതകം: കസ്റ്റഡിയിലെടുത്ത അയൽവാസിയെ വിട്ടയച്ചു</h1>
      <address><time datetime="2019-11-25T20:44:00+00:00">25 Nov 2019, 20:44</time> by <a rel="author">മനോരമ ലേഖകൻ</a></address>
      <p>കോട്ടയം∙ അടിച്ചിറയിൽ പ്രഭാതനടത്തത്തിനിറങ്ങിയ റിട്ട. എസ്ഐ മുടിയൂർക്കര പറയകാവിൽ സി.ആർ. ശശിധരൻ(62) തലയ്ക്ക് അടിയേറ്റു മരിച്ച സംഭവത്തിൽ ദുരൂഹതയൊഴിയുന്നില്ല. സംഭവത്തിൽ സംശയം തോന്നി കസ്റ്റഡിയിലെടുത്ത അയൽവാസി കണ്ണാമ്പടം ജോസഫ് കുര്യൻ എന്ന സിജുവിനെ ചോദ്യം ചെയ്യലിനു ശേഷം വിട്ടയച്ചു.</p>
      <p>
        <b>സിജു ഒളിച്ചോടിയെന്നും അഭ്യൂഹം; തിരുത്തി പൊലീസ്</b>
      </p>
      <p>കൊലപാതകവുമായി ബന്ധപ്പെട്ടു കസ്റ്റഡിയിലെടുത്ത അയൽവാസി സിജു പൊലീസിനെ കബളിപ്പിച്ച് രക്ഷപ്പെട്ടെന്ന് ഇതിനിടെ ചില നാട്ടുകാർ പറഞ്ഞുപരത്തിയത് നാട്ടിലും പരിസരത്തും അഭ്യൂഹങ്ങൾക്കിടയാക്കി. വൈകിട്ട് ഇയാൾ പൊലീസിന്റെ കണ്ണു വെട്ടിച്ചു കടന്നുവെന്നായിരുന്നു അഭ്യൂഹം. എന്നാൽ ഇത് വാസ്തവമല്ലെന്നും സിജുവിനെ ചോദ്യം ചെയ്ത ശേഷം വിട്ടയക്കുകയായിരുന്നുവെന്നും പൊലീസ് പിന്നീട് സ്ഥിരീകരിച്ചു.</p>
      <p>
        <b>ഒരേ സ്ഥലം, മൂന്നാം ആക്രമണം; പിന്നിൽ ആര്?</b>
      </p>
      <p>ശശിധരന്റെ തലയ്ക്കു പിന്നിൽ അടിക്കാൻ ഉപയോഗിച്ച ആയുധത്തിനായി തിങ്കളാഴ്ച ഉച്ചവരെ സിജുവിന്റെ വീട്ടുപരിസരത്ത് തിരച്ചിൽ നടത്തിയ പൊലീസ് സംഘത്തിന് ഒരു തുമ്പും ലഭിച്ചില്ല. ശശിധരന്റെ സംസ്കാരം തിങ്കളാഴ്ച വൈകിട്ട് നാലു മണിയോടെ വീട്ടുവളപ്പിൽ നടത്തി. കേസുമായി സിജുവിന് നേരിട്ടു ബന്ധമുണ്ടെന്നു സംശയിക്കുന്ന തരത്തിൽ ഒന്നും ലഭിച്ചില്ലെന്നും ചോദ്യം ചെയ്യൽ പുരോഗമിക്കുകയാണെന്നും അന്വേഷണ ഉദ്യോഗസ്ഥനായ സിഐ അനൂപ് ജോസ് മനോരമ ഓൺലൈനോടു പ്രതികരിച്ചു. സംശയത്തിന്റെ പേരിൽ കസ്റ്റ‍ഡിയിലെടുത്ത സിജുവിന് മാനസിക പ്രശ്നങ്ങളുള്ളതായും കണ്ടെത്തിയിട്ടില്ല. ശശിധരൻ അടിയേറ്റു വീണ സ്ഥലത്തു മുൻപും സമാനരീതിയിൽ ആക്രമണമുണ്ടായിരുന്നെങ്കിലും ഇതിലൊന്നും സിജുവാണു പ്രതിയെന്നു തെളിഞ്ഞിട്ടില്ലെന്നും പൊലീസ് വ്യക്തമാക്കി.</p>
      <p>ഞായറാഴ്ച രാവിലെ 5.20നാണ് കോട്ടയം അടിച്ചിറ ഗേറ്റ്– മുടിയൂർക്കര റോഡിൽ കണ്ണാമ്പടം ഭാഗത്തു ശശിധരനെ അടിയേറ്റു മരിച്ച നിലയിൽ കണ്ടെത്തിയത്. കസ്റ്റഡിയിലെടുത്ത സിജു, ശശിധരൻ ഉൾപ്പെടെയുള്ള അയൽവാസികളുമായെല്ലാം വിരോധത്തിലായിരുന്നെന്നു പൊലീസ് നേരത്തേ കണ്ടെത്തിയിരുന്നു. റോഡിൽ മതിൽ കെട്ടുന്നതിനെച്ചൊല്ലി സിജുവും ശശിധരനും തമ്മിൽ കേസുണ്ട്.</p>
      <p>സിജുവിന്റെ വീട്ടിൽ പൊലീസും ഡോഗ് സ്ക്വാഡും പരിശോധന നടത്തി വിവരങ്ങൾ ശേഖരിച്ചു. അയർലൻഡിലുളള മകളെ കാണാൻ പോകാനിരിക്കെയാണ് ശശിധരൻ കൊല്ലപ്പെട്ടത്. തലയ്ക്കേറ്റ അടിയാണു മരണ കാരണമെന്നു സ്ഥിരീകരിച്ചിട്ടുണ്ട്. ശശിധരന് അടിയേറ്റ സ്ഥലത്ത് നേരത്തേ രണ്ടു പേര്‍ക്കെതിരെ സമാന സാഹചര്യങ്ങളില്‍ ആക്രമണമുണ്ടായിട്ടുണ്ട്. എന്നാൽ ആരാണ് അടിച്ചതെന്നു തിരിച്ചറിയാഞ്ഞതിനാൽ ഇവർ രണ്ടുപേരും പൊലീസിൽ പരാതി നൽകിയില്ല. എന്നാൽ ശശിധരനും അടി കൊണ്ടവർക്കും ഒരു കാര്യത്തിൽ സാമ്യതയുണ്ട്. സിജുവിന്റെ അയൽവാസികളും ഇയാൾക്ക് വിരോധം ഉള്ളവരും ആയിരുന്നു തലയ്ക്ക് അടിയേറ്റവരെല്ലാം. ഏഴു വർഷം മുൻപാണ് തോപ്പിൽ ബേബിച്ചന്‍ എന്നയാൾക്കു നേരെ അക്രമമുണ്ടായത്. ഫർണിച്ചർ വ്യാപാരിയായ ബേബിച്ചൻ രാത്രി ബൈക്കിൽ വീട്ടിൽ എത്തി ഗേറ്റ് തുറക്കാൻ ശ്രമിച്ചപ്പോൾ പിന്നിൽ നിന്ന് തലയ്ക്ക് അടിയേൽക്കുകയായിരുന്നു.</p>
      <p>മൂന്നു വർഷം മുൻപ് അയൽവാസിയായ ചെറുകര ചാക്കോയുടെ തലയ്ക്ക് അടിയേറ്റു. സ്കൂട്ടറിൽ പോകുമ്പോൾ വഴിയരികിൽ മറഞ്ഞു നിന്ന് ആരോ തലയ്ക്കു പിന്നിൽ അടിച്ചു. എന്നാൽ സ്കൂട്ടർ നിയന്ത്രണം വിട്ടെങ്കിലും മറിഞ്ഞുവീണില്ല. ഇതിലും കേസ് ഉണ്ടായില്ല. ഉടൻ ബോധം മറഞ്ഞതിനാൽ സംഭവിച്ചത് എന്താണെന്നു മനസ്സിലായില്ല. പിന്നീട് ഇവരുടെ കാർപോർച്ചിൽ കിടന്ന വാനും കത്തി നശിച്ചു. ഇവരുടെ വീടിന്റെ ഗേറ്റിലും പരിസരത്തും മനുഷ്യ വിസർജ്യം കവറിൽ കെട്ടി വലിച്ചെറിയുന്നതും പതിവായിരുന്നു.</p>
      <p>
        <b>അയർലൻഡിൽ പോകാൻ ടിക്കറ്റെടുത്തു; അപ്രതീക്ഷിത വിയോഗം</b>
      </p>
      <p>ബുധനാഴ്ച ശശിധരന്റെ മകൾ പ്രീതിയുടെ പ്രസവ ശസ്ത്രക്രിയ അയർലൻഡിലെ ആശുപത്രിയിൽ നിശ്ചയിച്ചിരിക്കുകയാണ്. ഇതിനു പോകുന്നതിനുള്ള ഒരുക്കത്തിലായിരുന്നു ശശിധരനും ഭാര്യ സുമയും. മൂന്നു മാസം കഴിഞ്ഞു മാത്രമേ തിരിച്ചുവരുകയുളളൂ എന്നതിനാൽ വീടും പരിസരവും എല്ലാം ഒരുക്കി ബന്തവസ്സാക്കി. പോകുന്നതിനുള്ള പെട്ടിയും സാധനങ്ങളും അടുക്കി, അയൽവാസികളോട് യാത്രയും പറഞ്ഞു. ഞായറാഴ്ച ഉച്ചയ്ക്ക് 2.30 ന് വിമാനത്താവളത്തിലേക്കു പോകുന്നതിന് കാർ വരെ ഏർപ്പാടാക്കിയിരുന്നു. ഏതാനും വർഷം മുൻ ഉണ്ടായ ചെറിയ പക്ഷാഘാതത്തെ തുടർന്ന് പ്രഭാത നടത്തം വേണമെന്ന ഡോക്ടർമാർ നിർദേശത്തെ തുടർന്നാണ് ശശിധരൻ രാവിലെ നടക്കാൻ പോകുന്നത്.</p>
      <p>രാവിലെ പതിവ് പ്രഭാത നടത്തത്തിനു ഭാര്യയും ഒപ്പം വരാറുണ്ടെങ്കിലും യാത്ര പോകുന്നതിനു പെട്ടി അടുക്കുന്നതിനാൽ തനിച്ചാണ് രാവിലെ നടക്കാൻ പോയത്. രാവിലെ എത്തിയശേഷം ക്ഷേത്രദർശനത്തിന് പോകണമെന്ന് ഭാര്യയോട് പറഞ്ഞിട്ടാണ് ശശിധരൻ നടക്കാൻ ഇറങ്ങിയത്.</p>
      <p><b>English Summary: </b>Kottayam retired SI murder case; neighbour Siju ran away from police custody</p>
    </article>
  </body>
</html>