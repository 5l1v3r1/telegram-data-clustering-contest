<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/710237"/>
    <meta property="og:site_name" content="ישראל היום"/>
    <meta property="article:published_time" content="2019-11-25T20:23:00+00:00"/>
    <meta property="og:title" content="סיגד בארץ הקודש"/>
    <meta property="og:description" content="מיכל אברה סמואל"/>
  </head>
  <body>
    <article>
      <h1>סיגד בארץ הקודש</h1>
      <address><time datetime="2019-11-25T20:23:00+00:00">25 Nov 2019, 20:23</time> by <a rel="author" href="https://www.israelhayom.co.il/ih_search?writer=79%2C509" target="_blank">מיכל אברה סמואל</a></address>
      <p>במשך דורות על דורות חלמו יהודי אתיופיה לשוב לירושלים, לגעת באבניה, לשאוף את אוויר ההרים, לטייל ברחובותיה העתיקים והייחודיים ולהתפלל בה. הם אפילו הצליחו לדמיין את המפגש הראשון עם בית המקדש, כשעוד חשבו שהוא עומד על תילו - עד שהגיעו לציון, וגילו באכזבה גדולה שהוא נחרב.</p>
      <p>למרות העצב על החורבן והתדהמה שחוו, העולים מאתיופיה זכו להגשים חלום ישן שליווה אותם מדי יום ולילה - לראות בעיניהם את ירושלים. והחלום, אחרי מסע ארוך, מבעית, כואב ומפרך הפך למציאות שעולה על כל דמיון. </p>
      <p>כשאני נזכרת במיכל, הילדה שגדלה באתיופיה, אני עדיין מרגישה בכל נימי גופי את ההתרגשות שאחזה בנו כשדיברנו על ירושלים, את הכבוד שרחשנו לה ואת תחושת הרוחניות החזקה שליוותה אותנו בעיקר בחג הסיגד - האירוע החברתי והקהילתי הגדול ביותר. מדי שנה, כ־50 ימים לאחר יום כיפור, היינו עולים יחד עם כל המשפחה להר, מאוחדים ומלוכדים, בשביל להתפלל, להשתחוות ולבקש מאלוהים שיחזיר אותנו לארץ ישראל בתפילת "בשנה הבאה בירושלים הבנויה". </p>
      <p>חג הסיגד אפשר ליהודי אתיופיה לעשות חשבון נפש קהילתי משותף, להתחזק, להתלכד ולחלום על עתיד טוב יותר; על עתיד משותף ורוחני בירושלים.   </p>
      <p>והיום אנחנו כאן, בארץ ישראל, עומדים בערב החג הנכסף, המסמל את הקשר העמוק והמיוחד של בני העדה האתיופית ליהדות, לירושלים ולישראל. לסיגד יש משמעות כל כך חזקה עבורנו, ודאגנו לשמר עד היום את המסורת ומנהגי החג, הכוללים בין השאר צום, תענית, תפילה ושמחה גדולה יחד עם כל הקהילה. </p>
      <p>לשמחתי, חג הסיגד זוכה בשנים האחרונות להכרה רחבה יותר בחברה הישראלית, אך עדיין צפויה לנו דרך ארוכה. דרך שמחייבת את כולנו לפעול לאורך כל השנה למען חיבור מלא ואמיתי של בני הקהילה לחברה כולה, לבצע טיפול שורש בגזענות ובאלימות לצד היכרות מעמיקה עם התרבות העשירה והעתיקה שלנו. </p>
      <p>בתקופה זו, כשעוד אין ממשלה מובילה וכשהפילוג הולך מעמיק ומחריף בין תושבי ישראל, אני מאמינה ומשוכנעת שעלינו להתמקד בדברים ובסיפורים שמקרבים ומלכדים אותנו - ואירוע הסיגד מהווה הזדמנות אמיתית, אותנטית ומיוחדת להתאחד ולהתקרב. </p>
      <p>אירוע הסיגד המרכזי ייערך מחר, 27.11.19, החל מהשעה 10:00 בבוקר בארמון הנציב בירושלים. אני מקווה לראות בו אנשים מקהילות ומגילים שונים שיגיעו לחגוג איתנו, ומייחלת ליום שבו הסיגד יהפוך למועד ארצי שיצליח לשמח ולרגש את כל עם ישראל, וללכד אותו סביב ערכיו - אהבה, שמחה ושלום. </p>
      <p>
        <b>מיכל אברה סמואל היא מנכ"לית עמותת פידל הפועלת לשילוב יוצאי אתיופיה</b>
      </p>
    </article>
  </body>
</html>