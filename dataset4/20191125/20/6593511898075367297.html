<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909777"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T20:27:00+00:00"/>
    <meta property="og:title" content="Дънчила се оттегля като лидер на социалдемократите в Румъния"/>
    <meta property="og:description" content="Виорика Дънчила е приела да се оттегли от лидерския пост в Социалдемократическата партия (СДП), след като не успя да победи Клаус Йоханис на втория тур от президентските избори в Румъния вчера"/>
  </head>
  <body>
    <article>
      <h1>Дънчила се оттегля като лидер на социалдемократите в Румъния</h1>
      <address><time datetime="2019-11-25T20:27:00+00:00">25 Nov 2019, 20:27</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Виорика Дънчила е приела да се оттегли от лидерския пост в Социалдемократическата партия (СДП), след като не успя да победи Клаус Йоханис на втория тур от президентските избори в Румъния вчера, съобщава в. "Адевърул", като се позовава на политически източници, цитиран от БТА.</p>
      <p>Редица лидери на организации в СДП са поискали днес Дънчила да подаде оставка като председател на партията. Според политически източници на в. "Адевърул", след като е видяла, че е загубила партийната подкрепа, Дънчила се е съгласила да се оттегли.</p>
      <p>Агенция Медиафакс допълва, че това ще стане официално на заседание на ръководството на партията утре вечерта.</p>
      <p>Според източниците ръководството на СДП ще бъде поето временно от председателя на долната камара на парламента Марчел Чолаку. Дънчила следва да поеме организацията на СДП в нейния роден окръг Телеорман, както и координационни функции в женската организация на СДП.</p>
      <p>Бившият премиер Виорика Дънчила, чието правителство бе свалено с вот на недоверие миналия месец, получи 34,12 процента от гласовете на вчерашния втори тур на президентските избори. Клаус Йоханис, подкрепен от Национално-либералната партия, бе преизбран с 65,88 на сто, според частични официални резултати.</p>
    </article>
  </body>
</html>