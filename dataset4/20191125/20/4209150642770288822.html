<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/magazin/zanimljivosti/Gavran-moze-da-polozi-kognitivni-test-kao-sedmogodisnje-dijete/570484?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T20:29:00+00:00"/>
    <meta property="og:title" content="Gavran može da položi kognitivni test kao sedmogodišnje dijete"/>
    <meta property="og:description" content="Gavranovi su još jednom dokazali svoje sposobnosti, jer su na poznatom testu koji mjeri sposobnost samokontrole, pokazali da ga prolaze sa istim uspjehom kao i djeca."/>
  </head>
  <body>
    <article>
      <h1>Gavran može da položi kognitivni test kao sedmogodišnje dijete</h1>
      <address><time datetime="2019-11-25T20:29:00+00:00">25 Nov 2019, 20:29</time> by <a rel="author">N.N.</a></address>
      <p>Gavranovi su još jednom dokazali svoje sposobnosti, jer su na poznatom testu koji mjeri sposobnost samokontrole, pokazali da ga prolaze sa istim uspjehom kao i djeca.</p>
      <p>Naime, umjeli su da odbiju ponuđenu poslaticu, ukoliko im je bilo predočeno da će dobiti više grickalica ako sačekaju, prenosi RTS.</p>
      <p>Istraživanje sprovedeno na novokaledonskim gavranovima je prvo takve vrste koje je sprovedeno na djeci i na gavranovima istovremeno, naglašavaju istraživači, a zasnovano je na poznatom eksperimentu sprovedenom na djeci šezdesetih godina prošlog vijeka, „Stanfordskom maršmelou“ eksperimentu.</p>
      <p>U ovom eksperimentu djeca su se nalazila u sobi, a pred njima je na stolu stajao jedan maršmelou. Rečeno im je da će, ukoliko sačekaju 15 minuta i ne pojedu ovaj slatkiš, dobiti još jedan.</p>
      <p>Mogućnost odlaganja zadovoljenja potrebe da bi se dobilo više, dokazuje da je razvijena sposobnost planiranja, a ovi eksperimenti su sprovođeni radi ispitivanja razvoja ljudskih kognitivnih sposobnosti. Posebno na kom uzrastu su ljudi dovoljno „pametni“ da umiju da odlože trenutno zadovoljenje potrebe kako bi dobili više.</p>
      <p>Naravno, ovakva vrsta testa nije mogla biti primenjena na gavranovima jer, prije svega, ne razumiju govor, ali su naučnici uspjeli da prilagode test kako bi se mogao sprovoditi na životinjama.</p>
      <p>Pod rukovodstvom psihologa Rejčel Miler, tim sa Univerziteta u Kembridžu je konstruisao aparaturu koja se sastoji od rotirajućih tanjira u providoj kutiji i otvorom kroz koji može da se uzme hrana.</p>
      <p>Dvije gruckalice su stavljene na tanjire, od kojih je jedna odmah bila dostupna, a one bolje su se nalazile na tanjiru koji se otvarao tek poslije izvesnog vremena. U drugom tanjiru su bile ili kvalitetnije grickalice, npr. meso umjesto jabuke, ili ih je bilo više.</p>
      <p>Djeci su u ovoj studiji kao nagrade nuđeni različiti svjetlucavi stikeri, a ne hrana.</p>
      <p>Devet divljih gavranova i 61 dijete uzrasta od tri do pet godina ispitivano je u dvije varijante – kada su nagrade bile vidljive i kada su bile sakrivene ispod pokrivenog tanjira.</p>
      <p>Kada su nagrade bile vidljive i gavranovi i djeca su sa uspjehom odlagali zadovoljenje kako bi bili nagrađeni i bili su mnogo spremniji da čekaju ukoliko bi nagrada bila kvalitetnija, a ne samo ako je ima više.</p>
      <p>Ovo je dokazalo da gavranovi hoće da sačekaju kako bi dobili kvalitetniju hranu, a ne samo da bi zadovoljile glad.</p>
      <p>Ali, kada su nagrade bile sakrivene, djeca su se pokazala bolje od gavranova.</p>
      <p>Još jedan eksperiment sproveden 2014. godine pokazao je da novokaledonski gavranovi mogu da razumiju uzročno-posljedične veze kao i djeca. Kada im je zadat test sa presipanjem vode - niz epruveta sa vodom i epruvete u kojima je bila hrana, ali van domašaja - gavranovi su umjeli da podignu nivo vode kako bi došli do poslastica. Istraživači na ovoj studiji su procijenili da je njihova sposobnost zaključivanja kao kod sedmogodišnjeg djeteta.</p>
    </article>
  </body>
</html>