<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/tsikavo_koli_kogos_zhahlivo_obrazhayut_a_potim_shhe_y_karayut_kashtru_pro_diskvalifikatsiyu_taysona_n1239365"/>
    <meta property="og:site_name" content="24 Канал"/>
    <meta property="article:published_time" content="2019-11-25T20:37:00+00:00"/>
    <meta property="og:title" content="Цікаво, коли когось жахливо ображають, а потім ще й карають: Каштру про дискваліфікацію Тайсона"/>
    <meta property="og:description" content="Наставник &quot;Шахтаря&quot; Луїш Каштру прокоментував рішення КДК УАФ дискваліфікувати Тайсона на один матч у чемпіонаті України. Також бразилець отримав дискваліфікацію на два матчі умовно. Причиною став показаний футболістом &quot;Шахтаря&quot; середній палець вболівальникам &quot;Динамо&quot;."/>
  </head>
  <body>
    <article>
      <h1>Цікаво, коли когось жахливо ображають, а потім ще й карають: Каштру про дискваліфікацію Тайсона</h1>
      <address><time datetime="2019-11-25T20:37:00+00:00">25 Nov 2019, 20:37</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Наставник "Шахтаря" Луїш Каштру прокоментував рішення КДК УАФ дискваліфікувати Тайсона на один матч у чемпіонаті України. Також бразилець отримав дискваліфікацію на два матчі умовно. Причиною став показаний футболістом "Шахтаря" середній палець вболівальникам "Динамо".</b>
      </p>
      <p>Своє рішення Контрольно-дисциплінарний комітет УАФ <a href="https://24tv.ua/sport/tayson_otrimav_pokarannya_za_netsenzurniy_zhest_na_matchi_shahtar__dinamo_n1237240">оголосив</a> 21 листопада.</p>
      <p><b>Що сталося на матчі?</b> Матч "Шахтар" – "Динамо" відбувся 10 листопада. Гру довелося перервати через расистські вигуки з трибун. Під час матчу Тайсон демонстративно копнув м'яч у бік вболівальників "Динамо" та показав середній палець.</p>
      <blockquote>Читайте також: <a href="https://24tv.ua/sport/dinamo_ne_zgidne_zi_shtrafom_kdk_rishennya__priklad_vibirkovogo_pravosuddya_i_bude_oskarzheno_n1237405">"Динамо" не згідне зі штрафом КДК: Рішення – приклад вибіркового правосуддя і буде оскаржено</a></blockquote>
      <p>Каштру назвав расизм чутливою темою, яка існує в житті людей. За його словами, расизм не повинен існувати ні у футболі, ні взагалі в житті.</p>
      <aside>Расизм – це дуже складна і чутлива тема, зачіпати її – жахливо. Будь-яка людина протягом життя має право помилятися, ми несемо на собі цей тягар. Расизм є, він існує в нашому світі, як і домашнє насильство і багато іншого, що потрібно намагатися уникати. Такого не повинно існувати не тільки у футболі, але і взагалі в житті,<cite>– сказав Каштру перед матчем з "Манчестер Сіті".</cite></aside>
      <p>На думку португальського тренера, расизм в українському футболі не є нормою.</p>
      <p>Однак він залишився незадоволеним через покарання Тайсона. "Наскільки я знаю, це сталося вперше. Чи згоден я з покаранням? Чи є воно справедливим? Це дуже цікаво, коли когось так жахливо ображають, кривдять, а потім ще й карають", – заявив Каштру.</p>
      <aside>Є правила, ми повинні їх дотримуватися і погоджуватися з цим, як би це дивно не звучало. Ми можемо ділитися думкою ще до прийняття рішення, а зараз вже потрібно продовжувати працювати з нашими гравцями. Ми впораємося,<cite>– підсумував Каштру.</cite></aside>
      <blockquote>Новини за темою: <a href="https://24tv.ua/sport/shahtar_zaplatit_20_tisyach_griven_shtrafu_za_ogoloshennya_rosiyskoyu_movoyu_na_osk_metalist_n1237349">"Шахтар" заплатить 20 тисяч гривень штрафу за оголошення російською мовою на ОСК "Металіст"</a></blockquote>
      <p>"Динамо" також отримало покарання після матчу з "Шахтарем". Київський клуб зобов'язаний внести обов’язковий грошовий внесок у розмірі 500 тисяч гривень.</p>
      <p>"Динамо" проведе один домашній матч без глядачів. Ще один матч без глядачів умовно з випробувальним строком до кінця сезону-2019/2020.</p>
    </article>
  </body>
</html>