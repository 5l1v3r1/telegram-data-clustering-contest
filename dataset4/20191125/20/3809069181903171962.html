<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418570/koygias-dose-penalti-kai-trogame-pente"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T20:46:39+00:00"/>
    <meta property="og:title" content="Κούγιας: «Δώσε το πέναλτι και ας τρώγαμε πέντε»"/>
    <meta property="og:description" content="Ο ισχυρός άνδρας της ΑΕΛ αναφέρθηκε στο χθεσινό ματς της Τούμπας και ευχαρίστησε τον ΠΑΟΚ για τη φιλοξενία "/>
  </head>
  <body>
    <article>
      <h1>Κούγιας: «Δώσε το πέναλτι και ας τρώγαμε πέντε»</h1>
      <h2>Ο ισχυρός άνδρας της ΑΕΛ αναφέρθηκε στο χθεσινό ματς της Τούμπας και ευχαρίστησε τον ΠΑΟΚ για τη φιλοξενία </h2>
      <address><time datetime="2019-11-25T20:46:39+00:00">25 Nov 2019, 20:46</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Για το χθεσινό ματς της Τούμπας, αλλά και το επερχόμενο ντέρμπι του Ολυμπιακού με τον ΠΑΟΚ μίλησε ο Αλέξης Κούγιας, ισχυρός άνδρας της ΑΕΛ, στο FOCUS FM». </p>
      <p><b>ΑΝΑΛΥΤΙΚΑ ΤΑ ΟΣΑ ΕΙΠΕ<br/></b>«Αυτό που δεν περιμέναμε στην ΑΕΛ, δεν ήταν η ήττα από τον ΠΑΟΚ, αλλά εκείνη από τη Λαμία μέσα στην έδρα μας. Στην Τούμπα πάντως, δεν έγινε και σπουδαίο παιχνίδι, εμείς είχαμε 1,5 ευκαιρία σε όλο το ματς, τι να ζητήσουμε; Πάντως, στη φάση του Ίνγκασον, είναι πέναλτι, η μπάλα χτυπάει στο χέρι του παίκτη του ΠΑΟΚ και θα έπρεπε να ζητήσει ο υπεύθυνος του VAR, να πάει εκεί ο διαιτητής και να το δει καλύτερα. Γιατί δεν τον φώναξε; Θα περίμενα να φωνάξει τον διαιτητή στο VAR και στη φάση του φάουλ του Μάτος, πριν το ακυρωθέν γκολ του Σφιντέρσκι. Γιατί δεν τον φώναξε; Να σας πω εγώ; Γιατί είχε ενοχές από την προηγούμενη δική μας φάση. Δώστο το πέναλτι κι ας τρώγαμε πέντε».</p>
      <p>Αναφορικά με την γνώμη των κριτικών διαιτησίας: <br/>«Δεν περιμένω να μου πει ο Κάκος, που παίρνει απλησίαστο ποσό από το OPEN ή Βαρούχας ή ο Βασιλάκης που έφυγε από τη ζωή, για φάσεις των αγώνων, τις βλέπω καλύτερα εγώ. Κι ακόμη, αυτός που έκανε μετάδοση στο PAOK TV, όταν η μπάλα έφυγε σύριζα από το δοκάρι είπε “ουφ”. Απίστευτα πράγματα. Μετά τη λήξη του αγώνα είπα κάποια πράγματα στην μικτή ζώνη και μετά με κάλεσε ο Κώστας Κοφινάς, που τον ξέρω πολλά χρόνια, για να κάνω μια δήλωση για το site των “Νέων”, αυτό έκανα, όπου είπα τα ίδια, ότι θεωρώ πως ήταν πέναλτι. Τι να έλεγα;».</p>
      <p>Για τον Ουάρντα και τον Ιβάν Σαββίδη<br/>«Το ότι μας έλειπε ο Ουάρντα, ήταν σίγουρα απώλεια, φάνηκε στην επίθεση, αλλά βλέπουμε μπροστά πλέον. Μιλήσαμε και με τον κ. Σαββίδη, γιατί ο γιος μου είναι εκδρομή στη Θεσσαλονίκη, έμεναν στο “Μακεδονία Παλάς” και πήγα από εκεί να τον δω, είδα και τον πρόεδρο του ΠΑΟΚ, αλλά μόνο για το παιχνίδι δεν μιλήσαμε. Τον ευχαρίστησα και για την απόφαση να φιλοξενηθούν τα παιδιά σε σουίτα και έμειναν υπερευχαριστημένα από την φιλοξενία. Τους ευχαριστώ, όπως και την ΠΑΕ ΠΑΟΚ για την φιλοξενία».</p>
      <p>Για το Ολυμπιακός-ΠΑΟΚ: <br/>«Στο ντέρμπι της Κυριακής θα παίξουν ρόλο οι αποφάσεις των δυο προπονητών και πως θα παρατάξουν τις ομάδες τους και αμέσως μετά η διάθεση των παικτών και η αποφασιστικότητα. Είναι αρχικά θέμα προπονητή και μετά παικτών και δεν ξέρω τι θα γίνει την Τρίτη στο ματς του Ολυμπιακού με την Τότεναμ. Θα το χτυπήσει ή όχι ο Ολυμπιακός; Εάν το χτυπήσει, πώς θα παρουσιαστεί την Κυριακή; Κουρασμένος; Όλα αυτά παίζουν ρόλο και επειδή υπολογίζονται οι βαθμοί στα πλέι οφ, θα είναι σημαντικός ο αγώνας και τα ταξίδια είναι αλήθεια ότι επιβαρύνουν την προσπάθεια των παικτών». </p>
    </article>
  </body>
</html>