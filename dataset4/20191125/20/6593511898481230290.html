<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7909677"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T20:13:00+00:00"/>
    <meta property="og:title" content="Десподов вече има участие в 12 гола за 11 мача в Австрия"/>
    <meta property="og:description" content="Футболист номер 1 на България за миналата година Кирил Десподов изигра нов силен мач за “Щурм” (Грац). 23-годишният нападател помогна на тима си да стигне до точка при гостуването на “Рапид” (Виена)"/>
  </head>
  <body>
    <article>
      <h1>Десподов вече има участие в 12 гола за 11 мача в Австрия</h1>
      <address><time datetime="2019-11-25T20:13:00+00:00">25 Nov 2019, 20:13</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>Футболист номер 1 на България за миналата година Кирил Десподов изигра нов силен мач за “Щурм” (Грац). 23-годишният нападател помогна на тима си да стигне до точка при гостуването на “Рапид” (Виена). Националът асистира за попадението на Филип Хуспек за крайното 1:1.</p>
      <p>В 28-ата мин Кристофер Рибон откри резултата за “Рапид”. През втората “Щурм” заигра по-добре. В 54-ата мин Десподов центрира майсторски от десния фланг и Хуспек засече топката, за да възстанови равенството в срещата. Българинът остана на терена до 68-ата мин, когато отстъпи мястото си на Михаел Лема.</p>
      <p>В 11 мача за “Щурм” това бе 6-ата му асистенция, а той има и 6 гола.</p>
      <p>Тимът на българина е 5-и във временното класиране, на точка зад “Рапид”, който има 25. Десподов рита в “Щурм” като преотстъпен от италианския “Каляри”.</p>
      <p>Лидер в австрийската Бундеслига е “РБ Залцбург” с 39 т., следван от ЛАСК (Линц) с 38. На трета позиция е “Волфсбергер” с 30 т.</p>
    </article>
  </body>
</html>