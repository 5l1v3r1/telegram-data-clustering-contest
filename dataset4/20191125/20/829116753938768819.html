<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-klopp-igy-dontene-a-messivan-dijk-aranylabdakerdesben-liverpool-barcelona.html"/>
    <meta property="og:site_name" content="Origo"/>
    <meta property="article:published_time" content="2019-11-25T20:24:00+00:00"/>
    <meta property="og:title" content="Klopp így döntene a Messi-Van Dijk Aranylabda-kérdésben"/>
    <meta property="og:description" content="Messi bajnok és aranycipős lett, a holland BL-t nyert és a Premier League legjobbjának választották."/>
  </head>
  <body>
    <article>
      <h1>Klopp így döntene a Messi-Van Dijk Aranylabda-kérdésben</h1>
      <address><time datetime="2019-11-25T20:24:00+00:00">25 Nov 2019, 20:24</time> by <a rel="author">Origo</a></address>
      <p>
        <b>Jürgen Klopp, a Bajnokok Ligája-győztes Liverpool FC menedzsere egy futballszakíróknak szervezett rendezvényen beszélt a jövő hétfőn esedékes Aranylabda-díjról, ami minden bizonnyal saját játékosa, Virgil Van Dijk és az FC Barcelona ötszörös aranylabdása, Lionel Messi között fog eldőlni. A német szakember valamelyest hazabeszélt, de kijelentette, hogy a tudása alapján minden évben Messinek kellene kapnia a díjat.</b>
      </p>
      <p>Augusztusban az UEFA díjátadóján Virgil Van Dijk, a Liverpool FC középső védője lett az év játékosa a két ötszörös aranylabdást, Lionel Messit és Cristiano Ronaldót megelőzve. A 193 centis holland óriás győzelme Luka Modric tavalyi Aranylabda-diadala után talán egy újabb üzenet, hogy közeledik a vége a Messi-Ronaldo korszaknak, ugyanis 2008-tól kezdve csak a portugál és az argentin támadó tudta elhódítani a France Football Aranylabdáját. </p>
      <figure>
        <img src="https://cdn.nwmgroups.hu/s/img/i/1911/20191125fbl-horizontal.jpg"/>
        <figcaption>Klopp örülne, ha a játékosa kapná az Aranylabdát, de tudja, hogy Messinek nincs párja<cite>Forrás: AFP/Paul Ellis</cite></figcaption>
      </figure>
      <p>Jürgen Klopp, a Liverpool menedzsere is úgy látja, holland játékosa rászolgált a díjra.</p>
      <blockquote>Ha generációnk legjobbjának adják az Aranylabdát, minden évben Lionel Messinek kéne kapnia. Ha a mögöttünk hagyott szezon legjobbját keressük, az Virgil van Dijk.</blockquote>
      <p>Nem tudom, mi alapján döntenek, de én így látom. Ha minden tekintetben a legjobb játékost keressük, az Lionel, viszont a legutóbbi évad legjobbja Virgil. Meglátjuk, mi lesz a végeredmény" – mondta a német szakember.</p>
      <p>A végeredményről egyelőre csak találgatni lehet, mindenesetre a legtöbb brit fogadóirodánál a holland óriási végső győzelme hozza a legkisebb profitot.</p>
      <p>Van Dijk az előző szezonban a BL-győztes Liverpool legjobb játékosa volt, ráadásul a játékostársak szavazatai alapján megnyerte az év játékosa díjat. John Terry után ő lett a második védő a Premier League-ben, aki kiérdemelte ezt az elismerést a díj 1974-es megalapítása óta.</p>
      <blockquote><a href="https://www.origo.hu/sport/futball/20190830-a-holland-orias-vegervenyesen-lezarhatja-messi-es-ronaldo-uralkodasat-virgil-van-dijk-uefa.html">A holland óriás végérvényesen lezárhatja Messi és Ronaldo uralkodását<br/></a>Az UEFA díjátadóján Virgil Van Dijk, a Liverpool FC középső védője lett az év játékosa a két ötszörös aranylabdást, Lionel Messit és Cristiano Ronaldót megelőzve. A 193 centis holland óriás győzelme Luka Modric tavalyi diadala után egy újabb egyértelmű üzenet: itt a vége a Messi-Ronaldo korszaknak.</blockquote>
      <p>A holland védő ráadásul felállított egy egyedülálló rekordot, amit könnyen lehet, hogy soha senki nem fog megdönteni. 2018 márciusa és 2019 augusztusa között 65 meccset hozott le úgy, hogy senki sem tudta kicselezni.</p>
      <p>
        <mark>A France Football Aranylabda-gálát december 2-án, jövő hétfőn rendezik Párizsban.</mark>
      </p>
    </article>
  </body>
</html>