<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/gundem/olumden-kacis-son-anda-kurtuldular-41382438"/>
    <meta property="og:site_name" content="Hürriyet"/>
    <meta property="article:published_time" content="2019-11-25T20:10:47+00:00"/>
    <meta property="og:title" content="Ölümden kaçış! Son anda kurtuldular!"/>
    <meta property="og:description" content="MANİSA’nın Turgutlu ilçesinde, dağ yolunda kontrolden çıkan otomobil uçurumdan yuvarlanırken, sürücü Ferhat Zeybek ve Emre Arı araçtan son anda atlayarak ölümden döndü. Yaralanan 2 kişi, çevredekiler tarafından hastaneye götürüldü."/>
  </head>
  <body>
    <article>
      <h1>Ölümden kaçış! Son anda kurtuldular!</h1>
      <address><time datetime="2019-11-25T20:10:47+00:00">25 Nov 2019, 20:10</time> by <a rel="author">Doğan ÇİZMECİ/TURGUTLU (Manisa), (DHA)- </a></address>
      <p>
        <b>MANİSA’nın Turgutlu ilçesinde, dağ yolunda kontrolden çıkan otomobil uçurumdan yuvarlanırken, sürücü Ferhat Zeybek ve Emre Arı araçtan son anda atlayarak ölümden döndü. Yaralanan 2 kişi, çevredekiler tarafından hastaneye götürüldü.</b>
      </p>
      <p><a href="http://www.hurriyet.com.tr/haberleri/kaza">Kaza</a>, pazar günü saat 22.00 sıralarında, <a href="http://www.hurriyet.com.tr/haberleri/turgutlu">Turgutlu</a>’nun Çatalköprü Mahallesi’nde meydana geldi. Kaybolan köpeklerini aramak için gittikleri bölgeden dönen Ferhat Zeybek (38) yönetimindeki 35 JBS 51 plakalı otomobil, toprak yolda, sürücüsünün direksiyon kontrolünü yitirmesi sonucu uçurumdan yuvarlandı.</p>
      <p>Bu sırada sürücü Zeybek ile yanındaki Emre Arı (16), otomobilden atlayıp, son anda kurtuldu. 150 metrelik uçurumdan yuvarlanan otomobil hurdaya dönerken, 2 kişi yaralandı.</p>
      <p>Ana yola çıkan 2 yaralı, diğer sürücüler tarafından Turgutlu Devlet Hastanesi’ne götürüldü. Burada tedaviye alınan yaralıların hayati tehlikelerinin bulunmadığı bildirildi.</p>
    </article>
  </body>
</html>