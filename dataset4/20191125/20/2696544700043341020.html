<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191125_level_kislany_liverpool_mikulas"/>
    <meta property="og:site_name" content="HVG.hu"/>
    <meta property="article:published_time" content="2019-11-25T20:10:00+00:00"/>
    <meta property="og:title" content="Szívszorító levelet írt egy brit kislány a Mikulásnak"/>
    <meta property="og:description" content="A levélíró egy 7 éves gyermek, aki nem vágyik ajándékra. Meleg otthont és élelmet szeretne."/>
  </head>
  <body>
    <article>
      <h1>Szívszorító levelet írt egy brit kislány a Mikulásnak</h1>
      <address><time datetime="2019-11-25T20:10:00+00:00">25 Nov 2019, 20:10</time> by <a rel="author">hvg.hu</a></address>
      <p>
        <b>A levélíró egy 7 éves gyermek, aki nem vágyik ajándékra. Meleg otthont és élelmet szeretne.</b>
      </p>
      <p>Idén is felállítottak karácsonyi postaládákat Liverpoolban, hogy a brit gyermekek levelet írhassanak a Mikulásnak. Az üzeneteket természetesen nem küldik el az Északi-sarkra, de valamennyit felnyitják.</p>
      <p>A <i><a href="https://www.bbc.com/news/uk-england-merseyside-50464534?ns_source=facebook&amp;ns_campaign=bbcnews&amp;ocid=socialflow_facebook&amp;ns_mchannel=social&amp;fbclid=IwAR1cUVHj_xoBOlmJEruz6XEeRfPSIHC3WV3rM5OFhowR24mv88MJvxWraqo&amp;fbclid=IwAR2EvHdPn6fAn9fivlVko1MchJLTUSILaaArCx4S4Oxlmnl1gDZR9MUYCuk">BBC</a></i> szerint a levelek közt egy igazán szívszorító üzenet is volt, amelyet egy 7 esztendős kislány írt. A gyermek új otthont és némi harapnivalót kért a Télapótól, illetve, ha belefér, egy szép új babát. A levél nem most íródott, de a napokban ismét terjedni kezdett a közösségi médiában.</p>
      <figure>
        <img src="https://img4.hvg.hu/image.aspx?id=00da6971-dd7b-4392-933a-883fe160b95b&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© L6 Community Centre</cite>
        </figcaption>
      </figure>
      <p>Gerard Woodhouse, egy helyi tanácsnok azt mondta, sikerült megtalálniuk a kislányt és családját, akik jelenleg rokonoknál laknak. Az nem derült ki, mi történt az otthonukkal, de már szerveződik egy akció, amelynek célja, hogy mindannyian egy szép hotelszobában tölthessék a karácsonyt.</p>
      <p>A levelet a kislány saját kezűleg írta. Woodhouse volt az első, aki elolvasta, és azt mondta, nagyon szomorú lett tőle.</p>
    </article>
  </body>
</html>