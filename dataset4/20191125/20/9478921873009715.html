<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/mparaz-ekdiloseon-ton-dekemvrio-apo-tin-t-e-toy-kke-sti-larisa/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:00:33+00:00"/>
    <meta property="og:title" content="Μπαράζ εκδηλώσεων τον Δεκέμβριο από την Τ.Ε. του ΚΚΕ στη Λάρισα"/>
    <meta property="og:description" content="Μια σειρά από εκδηλώσεις μέσα στον Δεκέμβριο, που ξεκινούν με την ομιλία του γ.γ. του ΚΚΕ Δ. Κουτσούμπα στο Κλειστό του Αλκαζάρ έχει προγραμματίσει η Τ.Ε. Λάρισας του ΚΚ. Στο πλαίσιο συνέντευξης τύπου σήμερα, στην οποία συμμετείχαν η γραμματέας της Τ.Ε. Λάρισας του ΚΚΕ, μέλος της Κ.Ε. Μ. Γαβαλά, το μέλος της Τ.Ε. Μ. Κωστούλα και το μέλος του Συμβουλίου Περιοχής Θεσσαλίας του ΚΚΕ Αλ. Ζορμπάς. επισημάνθηκαν μεταξύ άλλων τα εξής: «Ανακοινώνουμε το κεντρικό πρόγραμμα παρεμβάσεων της ΚΟ Λάρισας, σε μια περίοδο εξαιρετικά πλούσια σε εγχώριες και διεθνείς εξελίξεις, που κατά τη γνώμη μας αποτελούν τις δυο όψεις ενός ενιαίου, ίδιου νομίσματος. Στόχο μας είναι η πλατιά ενημέρωση των λαϊκών οικογενειών για την ουσία της πολιτικής που ακολουθείται σε όλες αυτές τις πλευρές που επηρεάζουν αποφασιστικά την καθημερινότητα τους. Για το λόγο αυτό:"/>
  </head>
  <body>
    <article>
      <h1>Μπαράζ εκδηλώσεων τον Δεκέμβριο από την Τ.Ε. του ΚΚΕ στη Λάρισα</h1>
      <address><time datetime="2019-11-25T20:00:33+00:00">25 Nov 2019, 20:00</time> by <a rel="author">Ιωάννης Γιάτσιος</a></address>
      <p>Μια σειρά από εκδηλώσεις μέσα στον Δεκέμβριο, που ξεκινούν με την ομιλία του γ.γ. του ΚΚΕ Δ. Κουτσούμπα στο Κλειστό του Αλκαζάρ έχει προγραμματίσει η Τ.Ε. Λάρισας του ΚΚ.<br/><br/>Στο πλαίσιο συνέντευξης τύπου σήμερα, στην οποία συμμετείχαν η γραμματέας της Τ.Ε. Λάρισας του ΚΚΕ, μέλος της Κ.Ε. Μ. Γαβαλά, το μέλος της Τ.Ε. Μ. Κωστούλα και το μέλος του Συμβουλίου Περιοχής Θεσσαλίας του ΚΚΕ Αλ. Ζορμπάς. επισημάνθηκαν μεταξύ άλλων τα εξής: «Ανακοινώνουμε το κεντρικό πρόγραμμα παρεμβάσεων της ΚΟ Λάρισας, σε μια περίοδο εξαιρετικά πλούσια σε εγχώριες και διεθνείς εξελίξεις, που κατά τη γνώμη μας αποτελούν τις δυο όψεις ενός ενιαίου, ίδιου νομίσματος.<br/>Στόχο μας είναι η πλατιά ενημέρωση των λαϊκών οικογενειών για την ουσία της πολιτικής που ακολουθείται σε όλες αυτές τις πλευρές που επηρεάζουν αποφασιστικά την καθημερινότητα τους. Για το λόγο αυτό:</p>
      <p>· Την Κυριακή 1 Δεκέμβρη, στις 12: 30 θα πραγματοποιηθεί κεντρική πολτική συγκέντρωση με ομιλητή το Γ.Γ. της ΚΕ, Δημήτρη Κουτσούμπα, ενώ στην συνέχεια θα ακολουθήσει δημοτικό- λαϊκό γλέντι, με το μουσικό σχήμα των «Λάτρεις», για να περάσουμε ένα όμορφο και χαλαρό μεσημέρι. Στο κλειστό γήπεδο μπάσκετ, στο Αλκαζάρ.</p>
      <p>· Την αμέσως προηγούμενη ημέρα, Σάββατο 30 Νοέμβρη, στις 6:30 μμ, στην ισόγεια αίθουσα του Εργατικού Κέντρου Λάρισας, φιλοξενούμε με ιδιαίτερη χαρά τον Ομάρ Κουότα, μέλος του Πολιτικού Γραφείου του ΚΚ Μεξικού, κεντρικό μας ομιλητή σε μια εκδήλωση – συζήτηση ιδαιτέρως ενδιαφέρουσα.<br/>Ακριβώς επειδή το θέμα της είναι η αλληλεγγύη μας στην πάλη των λαών της Λατινικής Αμερικής, όπου οι εξελίξεις είναι ραγδαίες, πλούσιες για να βγάλουμε συνολικότερα συμπεράσματα. Στην εκδήλωση προλογίζει ο Ελισσαίος Βαγενάς, μέλος της ΚΕ και υπεύθυνος.</p>
      <p>· Την Πέμπτη 5 Δεκέμβρη , στην αίθουσα του εμπορικού επιμελητηρίου, στις 7μμ εκδήλωση που οργανώνουν οι ΚΟ στο χώρο της εκπαίδευσης με θέμα την πρόταση του ΚΚΕ για την προσχολική αγωγή, θέμα φωτιά για χιλιάδες νέα ζευγάρια και οικογένειες. Ομιλητής ο Κυριάκος Ιωαννίδης, μέλος της ΚΕ του ΚΚΕ και υπεύθυνος του Τμήματος Παιδείας- Έρευνας.</p>
      <p>· Την Τρίτη 10 Δεκέμβρη θα συζητήσουμε με το Γιάννη Πρωτούλη, μέλος του ΠΓ της ΚΕ, υπεύθυνο του τμήματος για την Εργατική δουλειά, σε εκδήλωση αφιερωμένη στους εργαζόμενους με θέμα « Δυναμώνουμε τον αγώνα μας ενάντια στην εργασιακή ζούγκλα για τα σύγχρονα δικαιώματά μας» , στις 7 το απόγευμα στην αίθουσα του Εμπορικού επιμελητηρίου.</p>
      <p>· Ενώ η χρονιά «κλείνει» με την τριήμερη έκθεση βιβλίου στο χώρο του «Μύλου» , στις 16-17-18 Δεκέμβρη, όπου θα δοθεί η ευκαιρία στους Λαρισαίους να έρθουν σε επαφή με εκατοντάδες τίτλους βιβλίων όπως και να δούνε την έκθεση που ετοίμασε η ΚΟ Λάρισας, με αρχειακό υλικό και θέμα την Κομμουνιστική Διεθνή.</p>
      <p>Στα πλαίσια αυτής της έκθεσης την Τρίτη 17 Δεκέμβρη πραγματοποιείται εκδήλωση με την Αλέκα Παπαρήγα, μέλος της ΚΕ του Κόμματος, η οποία θα παρουσιάσει το «Δοκίμιο Ιστορίας» , του Κόμματος, μια δουλειά επιστημονικής, πολύχρονης, κοπιαστικής επεξεργασίας του Κόμματος μας, που δίνει απαντήσεις – συμπεράσματα για τον αγώνα αμς σήμερα, μέσα από την πορεία του Κόμματος, του κινήματος τους περασμένους αιώνες.</p>
      <p>Με εμπιστοσύνη απευθυνόμαστε στο λαό της πόλης μας και του λέμε να αξιοποιήσει την πείρα που συγκεντρώνει από την ίδια του τη ζωή και να σκεφτεί ότι δεν πρέπει να συνηθίσει στην εξαφάνιση συγκροτημένων κοινωνικών δικαιωμάτων.<br/>Κανένας να μη βολευτεί όπως – όπως σε ένα σύστημα που ακόμα και η Ασφάλιση καταντά ατομική υπόθεση, πλήρως προσδεδεμένο στη μεταρρύθμιση Κατρούγκαλου, που δίνει το υπόβαθρο.<br/>Την ίδια ώρα η συντριπτική επίθεση στο λαϊκό εισόδημα συνεχίζεται, όπως φαίνεται και στις αντιδραστικές κατευθύνσεις που αποτυπώνονται και στον κρατικό προϋπολογισμό για το 2020.<br/>Καλούμε τέλος σε μαζική συμμετοχή στην πανθεσσαλική κινητοποίηση που διοργανώνει η Επιτροπή Ειρήνης και άλλοι μαζικοί φορείς, στο Βόλο το Σάββατο 7 Δεκέμβρη, στις 11 πμ , ενάντια στην μετατροπή της περιοχής μας σε νατοϊκό ορμητήριο. Η αναχώρηση θα γίνει στις 9: 30πμ με λεωφορείο από τη Λάρισα».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-26-11-2019-ert-eidiseis/"/>
        <a href="https://voreioaigaio.ert.gr/eidiseis/lemnos/i-kakokairia-quot-chtypise-quot-ti-limno-plimmyra-se-pedino-kai-tsimandria-kai-ta-gyro-choria/"/>
        <a href="https://www.ert.gr/ert-protaseis/banking-district-nea-dramatiki-seira-stin-ert3-4/"/>
        <a href="https://www.ert.gr/ert-protaseis/10-me-tin-olga-tremi-stin-ert1-2/"/>
        <a href="https://www.ert.gr/ert-protaseis/ert2-o-nikos-xydakis-stin-ekpompi-i-zoi-einai-stigmes/"/>
        <a href="https://www.ert.gr/perifereiakoi-stathmoi/seres/doxa-kato-kamilas-kare-tis-nikis-kai-tora-kypello/"/>
      </related>
    </article>
  </body>
</html>