<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/25/843454"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:14:00+00:00"/>
    <meta property="og:title" content="যেমন আছেন রূপালি পর্দার সেই রেখা"/>
    <meta property="og:description" content="১৯৭০ সালে প্রথম বলিউডে পা রাখেন ভারতীয় সিনেমার কিংবদন্তি রেখা। প্রথম ছবি থেকেই জনপ্রিয় হয়ে ওঠেছিলেন তিনি। অভিনয়ের জন্য পেয়েছেন অগণিত সম্মান। তবে রেখাকে এখন কোনো ফিল্মে দেখা যায় না বললেই চলে। বিজ্ঞাপনও তিনি করেন না। তাহলে তার উপার্জনের উৎস কী? কোথায় থেকে তিনি এত টাকা পান যা দিয়ে বিলাসবহুল জীবনযাপনের খরচ সামলাতে পারেন? ভারতের জনপ্রিয় সংবাদমাধ্যম আনন্দবাজারে প্রকাশিত এক প্রতিবেদনে জানা যায়, একটা সময়ে বছরে পাঁচ থেকে ছয়টা বা আটটা পর্যন্ত ছবি করেছেন রেখা। তার ৪০ বছরের ফিল্ম ক্যারিয়ারে রয়েছে মোট একশ ৮০টা সিনেমা। কিন্তু বর্তমানে তিনি সেভাবে কোনো ছবি করেন না। ২০১৫ সালে ‘শামিতাভ’ ছবিতে তাকে শেষ বার দেখা গিয়েছিল। তাকে বর্তমানে শুধুমাত্র বিভিন্ন অ্যাওয়ার্ড অনুষ্ঠানে এবং হাই-প্রোফাইল পার্টিতে দেখা যায়।  অথচ কোনো ছবি না করার পরও এখনো সেই একই লাইফস্টাইল রয়েছে তার। তার মানে নিশ্চয়ই কিছু নির্দিষ্ট উপার্জনের উৎস রেখার রয়েছে। সেটি কী? এক বিনোদনমূলক ম্যাগাজিনের রিপোর্ট বলছে, মুম্বাইয়ের বান্দ্রাতে রেখার বিলাসবহুল বাংলো রয়েছে। এ ছাড়াও মুম্বাইয়ে এবং দক্ষিণ ভারতে একাধিক বাংলো রয়েছে তার। এই বাংলোগুলো সবই ভাড়া দেওয়া। সেখান থেকে প্রতি…"/>
  </head>
  <body>
    <article>
      <h1>যেমন আছেন রূপালি পর্দার সেই রেখা</h1>
      <address><time datetime="2019-11-25T20:14:00+00:00">25 Nov 2019, 20:14</time> by <a rel="author">কালের কণ্ঠ অনলাইন</a></address>
      <p>১৯৭০ সালে প্রথম বলিউডে পা রাখেন ভারতীয় সিনেমার কিংবদন্তি রেখা। প্রথম ছবি থেকেই জনপ্রিয় হয়ে ওঠেছিলেন তিনি। অভিনয়ের জন্য পেয়েছেন অগণিত সম্মান। তবে রেখাকে এখন কোনো ফিল্মে দেখা যায় না বললেই চলে। বিজ্ঞাপনও তিনি করেন না। তাহলে তার উপার্জনের উৎস কী? কোথায় থেকে তিনি এত টাকা পান যা দিয়ে বিলাসবহুল জীবনযাপনের খরচ সামলাতে পারেন?</p>
      <p>ভারতের জনপ্রিয় সংবাদমাধ্যম আনন্দবাজারে প্রকাশিত এক প্রতিবেদনে জানা যায়, একটা সময়ে বছরে পাঁচ থেকে ছয়টা বা আটটা পর্যন্ত ছবি করেছেন রেখা। তার ৪০ বছরের ফিল্ম ক্যারিয়ারে রয়েছে মোট একশ ৮০টা সিনেমা। কিন্তু বর্তমানে তিনি সেভাবে কোনো ছবি করেন না। ২০১৫ সালে ‘শামিতাভ’ ছবিতে তাকে শেষ বার দেখা গিয়েছিল। তাকে বর্তমানে শুধুমাত্র বিভিন্ন অ্যাওয়ার্ড অনুষ্ঠানে এবং হাই-প্রোফাইল পার্টিতে দেখা যায়। </p>
      <p>অথচ কোনো ছবি না করার পরও এখনো সেই একই লাইফস্টাইল রয়েছে তার। তার মানে নিশ্চয়ই কিছু নির্দিষ্ট উপার্জনের উৎস রেখার রয়েছে। সেটি কী? এক বিনোদনমূলক ম্যাগাজিনের রিপোর্ট বলছে, মুম্বাইয়ের বান্দ্রাতে রেখার বিলাসবহুল বাংলো রয়েছে। এ ছাড়াও মুম্বাইয়ে এবং দক্ষিণ ভারতে একাধিক বাংলো রয়েছে তার। এই বাংলোগুলো সবই ভাড়া দেওয়া। সেখান থেকে প্রতি মাসে একটা বড় অঙ্কের টাকা রেখার ব্যাঙ্ক অ্যাকাউন্টে ঢোকে। এ ছাড়াও তিনি মাঝে মাঝে যখন কোনো ছবিতে অতিথি শিল্পী হিসাবেও আসেন, তার জন্য মোটা অঙ্কের পারিশ্রমিক নেন।</p>
      <p>এদিকে, রেখাকে প্রায়ই দেখা যায় কোনো না কোনো হাইপ্রোফাইল পার্টিতে। আর সেই পার্টিগুলোতে অতিথি হওয়ার জন্যও পারিশ্রমিক নেন। এ ছাড়া তিনি রাজ্যসভার সদস্য ছিলেন। সেখান থেকেও সরকারি সুযোগ সুবিধা ভোগ করেন এখনও। </p>
      <p>তবে শুধু এটুকুতেই রেখার বিলাসবহুল জীবন চালানো মোটেই সম্ভব নয়। রেখা অত্যন্ত বুদ্ধিমতী। তিনি জানেন কিভাবে কতটা খরচ করা উচিত। আয়ের সঙ্গে সামঞ্জস্য রেখেই তাই তিনি ব্যয় করে থাকেন। ব্যয় কমাতে তিনি কখনো দূরে কোথাও ছুটি কাটাতে যান না। অহেতুক দামি গাড়ির পিছনেও বিপুল পরিমাণ অর্থ খরচ করেন না। এ ছাড়া তাকে সব সময়ই যে অতি জাঁকজমকপূর্ণ শাড়িতে দেখা যায়, তার বেশিরভাগই উপহার পাওয়া এবং নিজের পুরনো সংগ্রহ।</p>
    </article>
  </body>
</html>