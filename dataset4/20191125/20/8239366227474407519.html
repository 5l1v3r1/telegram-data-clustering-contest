<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_rozvyvatyme_vodnyy_shlyah_e40_331638.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T20:37:00+00:00"/>
    <meta property="og:title" content="Україна розвиватиме водний шлях E-40"/>
    <meta property="og:description" content="Як повідомили у прес-службі Мінінфраструктури, ключовим питанням розвитку річкового транспорту і логістики є активна участь України у європейській ініціативі відновлення річкового шляху Е-40."/>
  </head>
  <body>
    <article>
      <h1>Україна розвиватиме водний шлях E-40</h1>
      <h2>Як повідомили у прес-службі Мінінфраструктури, ключовим питанням розвитку річкового транспорту і логістики є активна участь України у європейській ініціативі відновлення річкового шляху Е-40.</h2>
      <address>
        <time datetime="2019-11-25T20:37:00+00:00">25 Nov 2019, 20:37</time>
      </address>
      <p>Про це заявив Міністр інфраструктури України Владислав Криклій під час двосторонньої зустрічі з Міністром морської економіки та внутрішніх водних шляхів Республіки Польща Мареком Гробарчиком. Зустріч відбулася сьогодні, 25 листопада 2019 року, в рамках робочого візиту Міністра інфраструктури України до м. Лондон.</p>
      <p>Владислав Криклій зазначив, що Україна готується до відновлення Е-40 та розвитку цього водного шляху - проводиться днопоглиблення, вже розпочато роботи з модернізації та ремонту шлюзів Дніпровського каскаду.</p>
      <p>Міністерство інфраструктури України ініціює проведення міжнародної конференції з транспорту та логістики на внутрішньому водному транспорті за участю Нідерландів, Польщі та Білорусі, міжнародних фінансових установ та інших потенційних партнерів. Конференція має на меті дискусію щодо розвитку міжнародного водного шляху E-40 за участю представників відповідних міністерств та відомств країн-учасниць, зацікавлених ділових кіл, екологів, представників громадськості тощо та визначення напрямків взаємодії в цьому проекті. Міністр інфраструктури України запросив польського колегу підтримати цю ініціативу та взяти участь у конференції.</p>
      <p>Владислав Криклій також заявив, що Україна активно співпрацює з Європейською Комісією та міжнародними компаніями з метою розробки чіткого механізму гармонізації законодавчої бази у сфері внутрішніх водних шляхів. Україна зацікавлена у співпраці та обміні досвідом з Польщею, зокрема, з метою вдосконалення підготовки та сертифікації моряків відповідно до міжнародних вимог та стандартів.</p>
    </article>
  </body>
</html>