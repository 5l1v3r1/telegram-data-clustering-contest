<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915092"/>
    <meta property="og:site_name" content="Dnevnik"/>
    <meta property="article:published_time" content="2019-11-25T20:30:00+00:00"/>
    <meta property="og:title" content="Hrvaški odzivi na poročilo Knovsa spodbudili razmišljanja o pravilnosti ravnanja komisije"/>
    <meta property="og:description" content="Po odzivih, ki jih na Hrvaškem sprožila vsebina poročila Knovsa glede arbitraže, je danes članica komisije iz vrst LMŠ Jerca Korče ocenila, da je to, kar dela Knovs, pod nivojem vsakega državotvornega ravnanja. Po mnenju poslanca SD Matjaža Nemca, prav tako člana omenjene komisije, pa je odziv na Hrvaškem tipičen političen spin."/>
  </head>
  <body>
    <article>
      <h1>Hrvaški odzivi na poročilo Knovsa spodbudili razmišljanja o pravilnosti ravnanja komisije</h1>
      <address><time datetime="2019-11-25T20:30:00+00:00">25 Nov 2019, 20:30</time> by <a rel="author">STA</a></address>
      <p>
        <b>Po odzivih, ki jih na Hrvaškem sprožila vsebina poročila Knovsa glede arbitraže, je danes članica komisije iz vrst LMŠ Jerca Korče ocenila, da je to, kar dela Knovs, pod nivojem vsakega državotvornega ravnanja. Po mnenju poslanca SD Matjaža Nemca, prav tako člana omenjene komisije, pa je odziv na Hrvaškem tipičen političen spin.</b>
      </p>
      <p>Hrvaški Večernji list je namreč v soboto ugotavljal, da je Slovenija s poročilom parlamentarne komisije za nadzor obveščevalnih in varnostnih služb (Knovs) priznala goljufanje pri postopku arbitraže o meji, hrvaški politični vrh pa se je na novico odzval z vnovičnimi pozivi k dvostranskim pogovorom o meji.</p>
      <p>"Še enkrat več sem žalostna, kako malo državotvornosti premoremo Slovenci, predvsem pa slovenska politika, ko v ospredje stopijo neki zasebni interesi, želja po osebni izpostavljenosti pred mediji ter notranjepolitični oz. mogoče celo strankarski boji, ki so povezani tudi s tem, kateri stranki pripadajo določeni tudi na evropskem nivoju," pa je danes dejala Korčetova. Upa sicer, da to ni tako. "Ampak to, kar dela Knovs, je pod nivojem vsakega državotvornega ravnanja," je ocenila.</p>
      <p>Po njenih besedah je sicer odgovornost za to tudi na članih komisije, predvsem pa je velika odgovornost na njenem predsedniku. Na vprašanje, ali je Tonin še primeren za vodenje komisije, je odgovorila, da ni na njej, da o tem sodi. Lahko pa da predsedniku komisije "prijazen nasvet", da se morda odloči bolj aktivno sodelovati v kakšnem odboru, v katerem lahko več razpravljajo. "Knovs pa je specifika, pri kateri mora biti komunikacija na nivoju visoke pazljivosti," je dejala.</p>
      <p>Dodala je še, da je sama že junija na plenarnem zasedanju javno opozorila, da se s tem, "da se neke stvari mešajo za nazaj", samo daje Hrvatom razlog za posmeh naši državi.</p>
      <h3>Nemec glasoval proti javni objavi poročila</h3>
      <p>Nemec je pojasnil, da je sam glasoval proti javni objavi poročila, glede tega ima veliko pomislekov, ne pa toliko glede same vsebine. "To, kar se dogaja na Hrvaškem, je tipičen politični spin, ki prikazuje ravno nasprotna dejstva, o čemer govori samo poročilo Knovs," je ugotavljal Nemec.</p>
      <p>Na vprašanje, ali Knovs in njeni člani delujejo državotvorno ali bolj v domeni dnevnopolitičnih zadev, pa je dogovoril, da "odvisno od teme in odvisno od posameznikov". Kot je dodal, bi si želel, da bi velika večina delovala v prid države, velikokrat se pa izkaže, da žal ni tako.</p>
      <p>S predsednikom Knovsa Toninom se sam sicer vselej ne strinja, je pa po njegovem mnenju do sedaj v tem primeru poskušal odigrati vlogo zmernega povezovalca. Za presojo o tem, ali je še primeren za predsednika Knvosa ali ne, je po njegovi oceni mesto na komisiji. Da bi kdo to zahteval njegovo zamenjavo v tem primeru, mu ni znano, so pa bile v preteklosti nekatere želje po tem.</p>
      <p>Sicer pa se je Nemec odzval tudi na zapis podpredsednika Knovsa <b>Žana Mahniča</b> (SDS), ki je na twitterju zapisal, da je predlog za aktivnosti komisije, ki so pripeljale do takšnega poročila, podal Nemec. Pojasnil je, da se je njegov predlog nanašal na razkritje hrvaškega poskusa vplivanja na POP TV, ta tema pa je "potem pri nekaterih generirala željo, da bi se pripravilo to poročilo v zvezi z dogajanjem okrog arbitraže".</p>
      <p>Mahnič je sicer na twitterju tudi zapisal, da sta bila poročilo in njegov javni del izglasovana soglasno. Pri tem je ocenil, da je napad na Tonina tudi del obveščevalne operacije iz kabineta premierja <b>Marjana Šarca</b> zaradi strahu pred oblikovanjem nove koalicije.</p>
      <p>Tonin je poročanje Večernjega lista že v soboto ocenil za t. i. lažno novico v službi hrvaških interesov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914903/slovenija/slovenska-stran-sama-objavila-da-je-goljufala-v-arbitrazi-s-hrvasko-"/>
        <a href="https://www.dnevnik.si/1042913427/slovenija/knovs-sprejel-javni-del-porocila-o-zapletih-v-arbitrazi"/>
      </related>
    </article>
  </body>
</html>