<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/atletico-madrid/diego-simeone-machat-e-yuventus-atletiko-a-ne-ronaldo-atletiko.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T20:53:03+00:00"/>
    <meta property="og:title" content="Диего Симеоне: Мачът е Ювентус - Атлетико, а не Роналдо - Атлетико"/>
    <meta property="og:description" content="&quot;Ювентус е много силен отбор&quot;"/>
  </head>
  <body>
    <article>
      <h1>Диего Симеоне: Мачът е Ювентус - Атлетико, а не Роналдо - Атлетико</h1>
      <address>
        <time datetime="2019-11-25T20:53:03+00:00">25 Nov 2019, 20:53</time>
      </address>
      <p>Старши треньорът на Атлетико Диего Симеоне говори пред медиите преди утрешния двубой срещу Ювентус в Шампионската лига. Аржентинецът се изказа ласкаво за звездата на "Старата госпожа" Кристиано Роналдо.</p>
      <p>"Кристиано Роналдо е шампион. Той е номер 1, невероятен футболист, който винаги прави разликата. Мачът обаче е Ювентус - Атлетико, а не Роналдо - Атлетико", заяви Симеоне.</p>
      <p>"Темата със смените на Кристиано и неговите реакции не ме вълнува, това не е проблем. Но винаги е хубаво да разполагаш с такъв футболист в състава си. През годините той е създавал много проблеми на Атлетико, но и ние сме побеждавали отборите му", добави Чоло.</p>
      <p>"Следваме своята философия и начин на работа. Винаги най-важен е следващият мач. Ювентус е много силен отбор, с треньор, който за кратко време наложи своя стил", продължи аржентинецът.</p>
      <p>Той изрази и радостта си от завръщането в игра на Жоао Феликс.</p>
      <p>"Жоао ни липсваше, защото разполага с качества, които другите нямат. Доволни сме, че отново можем да разчитаме на него. Със своята отдаденост и желание да се развива всеки ден, той със сигурност ще продължи да прогресира", сподели Симеоне.</p>
    </article>
  </body>
</html>