<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/economic/ludovic-orban-rectificarea-bugetara-fonduri-suplimentare-ministerul-muncii-sanatate-307432.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T20:29:31+00:00"/>
    <meta property="og:title" content="Ludovic Orban, despre rectificarea bugetară: Sunt prevăzute fonduri suplimentare pentru Ministerul Muncii și în domeniul sănătății "/>
    <meta property="og:description" content="Premierul Ludovic Orban a anunțat că în rectificarea bugetară sunt prevăzute suplimentarea bugetului Ministerului Muncii pentru plata pensiilor și alocarea de fonduri în domeniul sănătății, pentru asigurarea..."/>
  </head>
  <body>
    <article>
      <h1>Ludovic Orban, despre rectificarea bugetară: Sunt prevăzute fonduri suplimentare pentru Ministerul Muncii și în domeniul sănătății </h1>
      <address><time datetime="2019-11-25T20:29:31+00:00">25 Nov 2019, 20:29</time> by <a rel="author">Redacția B1.ro</a></address>
      <p>Premierul <a href="https://www.b1.ro/tag/ludovic-orban-54875.html">Ludovic Orban</a> a anunțat că în rectificarea bugetară sunt prevăzute suplimentarea bugetului Ministerului Muncii pentru plata pensiilor și alocarea de fonduri în domeniul sănătății, pentru asigurarea funcționării spitalelor. </p>
      <p>"Pot să vă spun că este necesară o creştere a bugetului la Ministerul Muncii cu cel puţin două miliarde, dintre care o parte sunt bani necesari pentru a asigura transferul de la bugetul de stat către bugetul de pensii, astfel încât să avem toţi banii necesari pentru plata pensiilor. Evident, şi pentru alte cheltuieli sociale, cum sunt alocaţii pentru copii sau alte categorii de cheltuieli. De asemenea, trebuie să creştem bugetul pentru Casa Naţională de Asigurări de Sănătate, pentru că şi aici banii alocaţi sunt insuficienţi pentru a putea finanţa finanţarea spitalelor şi a programelor. Este nevoie de această creştere a bugetului către sănătate şi pentru a respecta legea în ceea ce priveşte decontarea cheltuielilor făcute de angajatori pentru concedii de sănătate, concedii maternale şi alte categorii de cheltuieli. Şi aici este necesară o majorare cam de 2 miliarde", a declarat <a href="https://www.b1.ro/tag/ludovic-orban-54875.html">Ludovic Orban</a>, la România TV, potrivit Agerpres. </p>
      <p>Totodată, șeful Guvernului a dat asigurări că nu vor fi introduse impozite și taxe noi. </p>
      <p>"Noi avem în programul de guvernare că nu introducem taxe şi impozite noi, dar se poate realiza o colectare mai bună, pentru că mie mi se pare că 25,3% din PIB - cam atât reprezintă veniturile bugetului de stat - reprezintă un procent foarte mic din PIB şi există posibilitatea clară a unei creşteri a gradului de colectare, prin atacarea evaziunii fiscale, mai ales în zonele în care ea este foarte mare. (...) Pe de altă parte, trebuie o optimizare a cheltuielilor, renunţarea la cheltuielile nenecesare. (...) De asemenea, trebuie şi o eficientizare şi o optimizare a structurii administrative", a mai spus <a href="https://www.b1.ro/tag/ludovic-orban-54875.html">Ludovic Orban</a>.</p>
    </article>
  </body>
</html>