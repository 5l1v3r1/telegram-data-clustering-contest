<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/starazagora/shestvie-sreshtu-nasilieto-nad-jeni-i-v-stara-zagorasnimki-news_1409653.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T20:00:00+00:00"/>
    <meta property="og:title" content="Шествие срещу насилието над жени и в Стара Загора (СНИМКИ)"/>
    <meta property="og:description" content="Въпреки дъждовното време с мирно шествие „Те вече никога няма да танцуват” и Стара Загора се включи в ежегодна международна кампания срещу насилието над жени."/>
  </head>
  <body>
    <article>
      <h1>Шествие срещу насилието над жени и в Стара Загора (СНИМКИ)</h1>
      <address><time datetime="2019-11-25T20:00:00+00:00">25 Nov 2019, 20:00</time> by <a rel="author" href="https://www.actualno.com/editors/uid/153" target="_blank">Анжелина Велчева</a></address>
      <p>Въпреки дъждовното време с <b>мирно шествие „Те вече никога няма да танцуват”</b> и Стара Загора се включи в ежегодна <b>международна кампания срещу насилието над жени. </b>Петдесетината участници носеха плакати, транспаранти и фенери, както и червена пейка, на която бяха изписани<b> 25 имена на жени, убити от партньорите си</b>, сред които и старозагорки. </p>
      <figure>
        <img src="https://i.actualno.com/actualno_2013/upload/2019/11/25/5ddc09c8aea14244b4d5da5574615060aba01543bad91_0.jpg"/>
      </figure>
      <related>
        <a href="https://www.actualno.com/society/protest-s-moto-v-bylgarija-vse-oshte-njama-merki-sreshtu-domashnoto-nasilie-news_1409289.html"/>
      </related>
      <p>Шествието тръгна от паметника "Свети Георги Победоносец" в парк "Александър Стамболийски" (Алана) и спря пред съдебната палата. Там те поставиха пейката и подредиха край нея фенери и дамски обувки, изчетоха заедно имената на жените жертви на насилие и пуснаха светещи книжни фенери в тяхна памет.</p>
      <figure>
        <img src="https://i.actualno.com/actualno_2013/upload/2019/11/25/5ddc0a3d985fc4c46c16476346325fdecaba692051b76_0.jpg"/>
      </figure>
      <p>С шествието, организирано от фондация "Мисия Криле", старозагорци казаха своето STOP на насилието над жени, което и в XXI век продължава да е сериозен проблем. Танците са символ на живота и свободата  но за жалост всяка година много жени никога повече няма да могат да танцуват, защото са подложени на насилие, а <b>някои дори губят живота си</b>. В началото на годината <a href="https://www.actualno.com/starazagora/revniv-myj-probode-mladata-si-jena-v-syrceto-news_714995.html">25-годишна старозагорка</a> беше убита от доста по-възрастния си съпруг, докато в съседната стая спеше 8-месечната им дъщеря. </p>
      <figure>
        <img src="https://i.actualno.com/actualno_2013/upload/2019/11/25/5ddc0afba72282ceb51c77436b033edb5e83d4a49a986_0.jpg"/>
      </figure>
      <related>
        <a href="https://www.actualno.com/pleven/shestvie-v-pleven-za-mejdunarodnija-den-za-nenasilie-nad-jeni-news_62351.html"/>
      </related>
      <p>Днес започва и <b>16-дневната кампания срещу насилието над жени</b>, в рамките на която тази година ще се проведе и междуинституционална работна среща за договаряне прилагането на координационен механизъм за пострадали от насилие на територията на община Стара Загора. Сдружение "Самаряни" провежда и информационна кампания като част от световната инициатива „16 дни на активизъм срещу насилието, основано на пол”, която е насочена към различните форми на насилие срещу жени и деца. Тя започна днес, в <b>Международния ден за премахването на насилието срещу жени</b>, и продължава до 10 декември, <b>Международния ден за правата на човека</b>. За 15 години от съществуването на Кризисния център на сдружението в Стара Загора през него са преминали над<b> 700 жени и деца</b>, а на консултативната телефонна линия в помощ на пострадалите от насилие са консултирани над 40 души. <br/><br/><i><b>Международният ден за елиминиране на насилието срещу жениеждународният ден за елиминиране на насилието срещу жени</b> е обявен с резолюция на Общото събрание на Организацията на обединените нации на 17 декември 1999-а, но активистки от различни организации го отбелязват още от 1981 година. Според последни статистики у нас 74% от случаите на домашно насилие са свързани с неразбирателство между бивши или настоящи партньори.</i></p>
    </article>
  </body>
</html>