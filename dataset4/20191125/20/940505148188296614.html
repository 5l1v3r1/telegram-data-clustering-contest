<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cat.elpais.com/cat/2019/11/25/catalunya/1574714240_959155.html"/>
    <meta property="og:site_name" content="EL PAÍS"/>
    <meta property="article:published_time" content="2019-11-25T20:37:21+00:00"/>
    <meta property="og:title" content="Un restaurant de Tarragona tanca per “insubmissió fiscal”"/>
    <meta property="og:description" content="El 2012 van decidir pagar els impostos a través de l Agència Tributària de Catalunya però, quan van saber que aquesta els transferia a Hisenda, van deixar de pagar"/>
  </head>
  <body>
    <article>
      <h1>Un restaurant de Tarragona tanca per “insubmissió fiscal”</h1>
      <h2>El 2012 van decidir pagar els impostos a través de l'Agència Tributària de Catalunya però, quan van saber que aquesta els transferia a Hisenda, van deixar de pagar</h2>
      <address><time datetime="2019-11-25T20:37:21+00:00">25 Nov 2019, 20:37</time> by <a rel="author">EFE</a></address>
      <p>Un restaurant del nucli de Siurana (Cornudella, al Priorat) ha anunciat el tancament després que Hisenda els hagi retirat el NIF empresarial perquè, el 2012, van decidir pagar els seus impostos a través de l'Agència Tributària de Catalunya (ATC) però, en saber que aquesta els transferia a Hisenda, van deixar de pagar. Els amos del negoci, Andreu Bartolomé i Maria Casademunt, es van adherir el 2012 a la campanya d'insubmissió fiscal "Diguem prou", que propugnava pagar els impostos a través de l'ATC.</p>
      <p>No obstant això, en saber que l'ATC transfereix aquests ingressos a la Hisenda espanyola, van decidir deixar de pagar i, finalment, l'Agència Tributària estatal els ha retirat el NIF empresarial i els ha bloquejat els comptes, des del mes de juny, per la qual cosa, malgrat haver seguit pagant als proveïdors i tenir reserves, tancaran el negoci, que té 10 treballadors.</p>
      <p>Els propietaris del local, que tancarà les portes el 9 de desembre, havien sol·licitat a l'ATC que els indiqués a quina entitat o ONG havien de transferir els seus impostos i, en no rebre resposta, asseguren que aquests anys han destinat els diners dels seus impostos a diferents causes benèfiques, de les quals han informat a l'Administració catalana, per la qual cosa consideren que no tenen "deutes pendents".</p>
      <p>"L'empresa estava al corrent de pagament i havia complert totes les seves obligacions de manera normal i només pel que fa l'IVA i l'impost de societats, i de forma reivindicativa, ho havia fet amb l'ATC", explica un cartell penjat a la porta de l'establiment. "La intenció –continua el text del cartell– era obligar els nostres representants a obeir el mandat del poble expressat en l'Estatut del 2006".</p>
      <p>Els amos retreuen el nul suport rebut per part dels partits polítics catalans i lamenten que no han aconseguit tenir un "NIF català", tal com havien demanat a l'Administració autonòmica.</p>
    </article>
  </body>
</html>