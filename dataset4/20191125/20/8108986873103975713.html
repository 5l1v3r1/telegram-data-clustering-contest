<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Groshi/za-skilki-mozhna-orenduvati-kvartiru-u-hmelnitskomu-na-noviy-rik-10974528.html"/>
    <meta property="og:site_name" content="Всім"/>
    <meta property="article:published_time" content="2019-11-25T20:40:00+00:00"/>
    <meta property="og:title" content="За скільки можна орендувати квартиру у Хмельницькому на Новий рік"/>
    <meta property="og:description" content="Захмарні ціни, а вибору практично немає.  Подобова оренда квартир на новорічні свята у Хмельницькому росте, як на дріжджах.  Топові варіанти сягають 10 000 гривень за добу."/>
  </head>
  <body>
    <article>
      <h1>За скільки можна орендувати квартиру у Хмельницькому на Новий рік</h1>
      <address><time datetime="2019-11-25T20:40:00+00:00">25 Nov 2019, 20:40</time> by <a rel="author" href="https://vsim.ua/authors/filologgalina" target="_blank">Галина БІЛЕЦЬКА</a></address>
      <ul>
        <li>Захмарні ціни, а вибору практично немає. </li>
        <li>Подобова оренда квартир на новорічні свята у Хмельницькому росте, як на дріжджах. </li>
        <li>Топові варіанти сягають 10 000 гривень за добу.</li>
      </ul>
      <p>В повітрі вже витає запах мандарин, а в центрі міста монтують новорічну ялинку. Це означає, що незабаром Новий рік і час задуматися, як і де його провести. Комусь вдома - банально, та й прибирати після гучної компанії не дуже хочеться. В цьому випадку на допомогу приходять сайти подобової оренди та рієлтори. Для них якраз розпочинається гаряча пора. Клієнтів вдосталь, тому ціни шалені. </p>
      <p>За топові варіанти розгортається справжня боротьба. В результаті, виграє той, хто запропонує більшу ціну. Не скупляться на пропозиції і орендодавці. Гостям пропонують навіть додаткові послуги у вигляді декору квартири до свята та прибирання після. </p>
      <p>Журналісти vsim.ua проаналізували оголошення по оренді квартир на сайтах dom.ria, doba.ua, miete.com.ua та дізналися за скільки цього року здають житло в новорічну ніч.</p>
      <h3>Ціни треба множити на 10</h3>
      <p>У звичайні дні знайти квартиру з подобовою орендою у Хмельницькому не важко. Ціни демократичні, у порівнянні зі столицею та великими туристичними містами. Досить пристойний варіант в центрі з  гарним ремонтом, побутовою технікою, посудом та WI - FI можна знайти і за 450-750 гривень. А ось на Новий рік цю цифру доведеться помножити мінімум на 5. На квартири з євроремонтом вартість зросте вдесятеро. </p>
      <p>Та й пускати до помешкання з дорогою “начинкою” хочуть не всіх. На деякі пропозиції діють вікові обмеження. Заселяють лише старших 21 року. Тому, орендар має бути готовий, що у нього запитають вік, попросять завдаток та візьмуть під заставу паспорт. Власники деяких квартир здають житло лише після підписання договору з актом прийому-передачі майна.</p>
      <p>Наприклад, двокімнатну квартиру по Володимирській здають лише для сімейної пари. Хоча вона має 4 спальні місця. З дитиною туди не пустять. </p>
      <figure>
        <img src="https://img.20minut.ua/uploads/ckeditor/0015/69/771d97bb84e2517ba4b010418f3ec4f48278c511.png?hash=2019-11-25-18-44-14"/>
      </figure>
      <p>Майже ідентичний варіант є на Львівському шосе. Тут власники не такі категоричні.</p>
      <p><b> “Дозволяються всі види святкувань: дні народження, корпоративи, тощо. 3 кімнати: 2 спальні і зал, з двома великими ліжками. Чисто, гарно, все є для хорошого проведення часу. Ціна за святкування обговорюється окремо”</b>, - йдеться у повідомленні на сайті dom.ria.</p>
      <figure>
        <img src="https://img.20minut.ua/uploads/ckeditor/0015/69/5c006eec25b399599feeb88fde3b43a51a1433f8.png?hash=2019-11-25-18-44-20"/>
      </figure>
      <p>Проте цей варіант на Новий рік забронювали ще з жовтня. Більшість топових теж зайняті. </p>
      <h3> Що вільно та які ціни?</h3>
      <p>Для святкування Нового року квартири здають переважно в центрі міста. Є доступні варіанти на Інститутській, Тернопільській, Зарічанській Львівському шосе та на Озерній. Кілька квартир пропонують в районі залізничного вокзалу. </p>
      <p>
        <b>3-кімнатні</b>
      </p>
      <p>Трикімнатні квартири у Хмельницькому дефіцит. Ціни на них теж кусаються. Вільні та більш доступні варіанти практично розібрали. </p>
      <p>В центрі поки на Новорічні свята пустує квартира на Проскурівській. За добу її оренди власники просять 10 000 гривень. У звичайні дні - 1000 гривень.</p>
      <figure>
        <img src="https://img.20minut.ua/uploads/ckeditor/0015/69/0aeb88d0733be94693b2fb9d6471a69d20c912d5.png?hash=2019-11-25-18-44-26"/>
      </figure>
      <p>Є варіант на Виставці. Там пропонують квартиру для компанії. Помешкання розраховане на 7 спальних місць. Вартість оренди з 31 грудня по 2 січня становить 6000 гривень. За додаткових гостей доведеться доплачувати. Власниця зазначає, що ціна договірна. У будні дні вартість оренди квартири складає 550 гривень на добу.</p>
      <figure>
        <img src="https://img.20minut.ua/uploads/ckeditor/0015/69/9db11c503fee9e33224cebc52090c15490383dfb.jpeg?hash=2019-11-25-18-44-27"/>
        <figcaption>Фото з doba.ua</figcaption>
      </figure>
      <p>
        <b>2-кімнатні</b>
      </p>
      <p>Вибір двокімнатних - різноманітний. Є люксові варіанти в центрі та скромніші на околицях. Ціни також різноманітні. Їх власники встановлюють на власний розсуд. Так, 2-кімнатна квартира в центрі з євроремонтом, каміном та величезною ванною може коштувати в районі 4500 гривень за дві доби. А 2-кімнатна на проспекті Миру, з косметичним ремонтом та мінімальним набором побутової техніки вартуватиме в районі 6000 гривень. Тут не лінуватися і пошукати.  </p>
      <p>Так, по Кам’янецькій, ми знайшли 2-кімнатну квартиру на 4 спальні місця за 3 500 гривень. В помешканні є вся необхідна для проживання техніка посуд та розкішна ванна. До того ж вартість вказана за три доби. Заселення або з 31 грудня по 3 січня або з 30 грудня по 2 січня. У будні дні ціна за добу - 650 гривень.</p>
      <figure>
        <img src="https://img.20minut.ua/uploads/ckeditor/0015/69/fd4db67e167fc2de3ce252e8a30ecb1e3184426c.png?hash=2019-11-25-18-44-33"/>
      </figure>
      <p>
        <b>1-кімнатні</b>
      </p>
      <p>Найбільший вибір у місті однокімнатних квартир. Здають їх переважно для пар. Допускають заселення з дітьми та невеликими домашніми тваринами. Але відразу попереджають, що за помальовані стіни та подерті шпалери доведеться платити. Помешкання дозволяють прикрасити на свій розсуд. Прибирання покладають на орендаря. За додаткову плату можуть запросити покоївку. Вартість на однокімнатні квартири коливається від 1700 до 6000 гривень за дві доби. Залежно від ремонту та наповнення помешкання.</p>
      <p>Так, на doba.ua ми знайшли помешкання за 1700 гривень. Таку ціну просять за дві доби. Квартира розташована на Подільській. Комплектація стандартна: телевізор, безкоштовний wi-fi, побутова техніка, кухонне приладдя, фен та праска. Однак, здають її лише для пар, яким є 21 рік. У будні дні ціна за добу - 450 гривень.</p>
      <figure>
        <img src="https://img.20minut.ua/uploads/ckeditor/0015/69/7642798e5bb81abdad7a251d859c4fe3e71953ec.jpeg?hash=2019-11-25-18-44-34"/>
      </figure>
      <p> </p>
      <p>У квартиру на проспекті Миру навпаки шукають компанію. Власниця зазначає, що помешкання велике і парі воно не по кишені. Ціна 6000 гривень за 2 доби. Максимальна кількість людей - 10. У будні дні ціна за добу - 450 гривень.</p>
      <figure>
        <img src="https://img.20minut.ua/uploads/ckeditor/0015/69/852ed14245a46ffa322b96d36d00cad0f461ea9a.jpeg?hash=2019-11-25-18-44-39"/>
      </figure>
      <p>
        <b> Слідкуйте за новинами Хмельницького у <a href="https://vsim.ua/goto/aHR0cCUzQSUyRiUyRnd3dy5mYWNlYm9vay5jb20lMkZ2c2ltLnVh">Facebook</a>, <a href="https://vsim.ua/goto/aHR0cCUzQSUyRiUyRnRlbGVncmFtLm1lJTJGdnNpbXVhX2JvdA==">Telegram</a>, <a href="https://vsim.ua/goto/aHR0cCUzQSUyRiUyRmluc3RhZ3JhbS5jb20lMkZ2c2ltX2th">Instagram</a>, <a href="https://vsim.ua/goto/aHR0cCUzQSUyRiUyRnVybHNob3J0ZW5lci5hdCUyRm10RFM0">Viber</a> та <a href="https://vsim.ua/goto/aHR0cCUzQSUyRiUyRnd3dy55b3V0dWJlLmNvbSUyRnVzZXIlMkZ2c2ltdWEx">YouT</a></b>
      </p>
    </article>
  </body>
</html>