<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/ethinkes-omades/article/1418569/ethniki-omada-oi-pithanoi-antipaloi-sto-proolympiako-toyrnoya-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T20:39:31+00:00"/>
    <meta property="og:title" content="Εθνική ομάδα: Οι πιθανοί αντίπαλοι στο Προολυμπιακό τουρνουά (vid)"/>
    <meta property="og:description" content="Έγιναν γνωστές οι λεπτομέρειες της επικείμενης κλήρωσης των Προολυμπιακών τουρνουά που θα διεξαχθεί την προσεχή Τετάρτη (27/11).  "/>
  </head>
  <body>
    <article>
      <h1>Εθνική ομάδα: Οι πιθανοί αντίπαλοι στο Προολυμπιακό τουρνουά (vid)</h1>
      <h2>Έγιναν γνωστές οι λεπτομέρειες της επικείμενης κλήρωσης των Προολυμπιακών τουρνουά που θα διεξαχθεί την προσεχή Τετάρτη (27/11).  </h2>
      <address><time datetime="2019-11-25T20:39:31+00:00">25 Nov 2019, 20:39</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Στην κλήρωση θα πάρουν μέρος 24 ομάδες που θα χωριστούν σε έξι γκρουπ δυναμικότητας με βάση την παγκόσμια κατάταξη της <b>FIBA</b>. </p>
      <p>Κάθε τουρνουά, σε <b>Βελιγράδι </b>(Σερβία), <b>Κάουνας </b>(Λιθουανία), <b>Σπλιτ </b>(Κροατία) και <b>Βικτόρια </b>(Καναδάς) θα έχει 6 ομάδες που θα χωριστούν σε δύο ομίλους των τριών.</p>
      <p>Προκειμένου να υπάρξει ισορροπία στη δυναμικότητα των ομίλων, το πρώτο γκρουπ, στο οποίο περιλαμβάνεται και η Ελλάδα, μαζί με το γκρουπ 4 και 5, θα κληρωθούν στους ομίλους «Α» κάθε τουρνουά.</p>
      <p>Τα γκρουπ 2,3 και 6 θα βρεθούν στους ομίλους «Β».</p>
      <p>Αυτό πρακτικά σημαίνει ότι στον όμιλό της, η Ελλάδα θα βρει αντιπάλους μία εκ των: </p>
      <p><b>ΓΚΡΟΥΠ 4</b>: Γερμανία, Δομινικανή Δημοκρατία, Βενεζουέλα, Καναδάς<br/><b>ΓΚΡΟΥΠ 5</b>: Νέα Ζηλανδία, Μεξικό, Κίνα, Κορέα</p>
      <p>Άρα είναι δεδομένο ότι στη φάση των ομίλων, η Ελλάδα δε θα κληρωθεί με τις εξής ομάδες, τις οποίες όμως είναι πιθανό να αντιμετωπίσει αν κερδίσει τη συμμετοχή της στα χιαστί ματς: </p>
      <p><b>ΓΚΡΟΥΠ 2</b>: Τσεχία, Βραζιλία, Ιταλία, Πολωνία<br/><b>ΓΚΡΟΥΠ 3</b>: Κροατία, Τουρκία, Σλοβενία, Πουέρτο Ρίκο<br/><b>ΓΚΡΟΥΠ 6</b>: Ανγκόλα, Τυνησία, Σενεγάλη, Ουρουγουάη</p>
      <p>Ταυτόχρονα υπάρχει και μέριμνα για να μοιραστούν ισόνομα οι ομάδες από κάθε ήπειρο, όσο αυτό είναι δυνατόν. </p>
      <p>Αυτό θα γίνει ως εξής: </p>
      <p>- Τα τέσσερα τουρνουά τοποθετούνται με αλφαβητική σειρά, δηλαδή: Βελιγράδι, Κάουνας, Σπλιτ, Βικτόρια… Αν λοιπόν, η <b>Ελλάδα </b>κληρωθεί πριν τη Ρωσία, τότε αυτόματα θα πάει στο τουρνουά του Σπλιτ και η Ρωσία στη Βικτόρια. Αντιστοίχως, το ίδιο θα ισχύσει στην κλήρωση και των υπόλοιπων ομάδων… </p>
      <p>- Όπου δεν υπάρχουν όροι και κριτήρια λοιπόν, η πρώτη ομάδα που θα κληρώνεται από ένα γκρουπ δυναμικότητας, θα πηγαίνει στο Βελιγράδι, η δεύτερη στο Κάουνας, η τρίτη στο Σπλιτ και η τέταρτη στη Βικτόρια. </p>
      <p>- Το πρώτο γκρουπ δυναμικότητας θα κληρωθεί στην αρχή και θα καθοριστεί σε ποιο από τα δύο τουρνουά, του Καναδά, ή της Κροατίας θα παίξουν η Ελλάδα και η Ρωσία. </p>
      <p>- Για να καλυφθούν και κάποια γεωγραφικά κριτήρια, το <b>Πουέρτο Ρίκο</b> δε θα κληρωθεί σε πρώτη φάση, στο ίδιο γκρουπ με τη Βραζιλία…</p>
      <p>- Προκειμένου να αποφευχθεί η δημιουργία ενός τουρνουά με περισσότερες από 3 ευρωπαϊκές ομάδες, η Γερμανία, θα αγωνιστεί στο πρώτο τουρνουά που θα υπάρχει ομάδα από τη FIBA Americas. </p>
      <p>- Επίσης το <b>Μεξικό</b>, δε μπορεί να κληρωθεί σε ομίλους που έχουν ήδη μία ομάδα από τη <b>FIBA Americas</b>. </p>
      <p>- To ίδιο ισχύει και με την <b>Ουρουγουάη </b>από το 6ο γκρουπ. </p>
      <figure>
        <iframe src="https://www.youtube.com/embed/3Tx6Imf8Kj4" width="640" height="360" data-service="Youtube" scrolling="no"/>
      </figure>
    </article>
  </body>
</html>