<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/686457/mitarakis-syntoma-tha-allaxei-i-diataxi-pou-timorei-tous-ergazome"/>
    <meta property="og:site_name" content="enikos.gr"/>
    <meta property="article:published_time" content="2019-11-25T20:23:00+00:00"/>
    <meta property="og:title" content="Μηταράκης: Σύντομα θα αλλάξει η διάταξη που τιμωρεί τους εργαζόμενους συνταξιούχους"/>
    <meta property="og:description" content="Το ζήτημα αυτό &quot; πρέπει να διευθετηθεί το συντομότερο δυνατό, δήλωσε ο υφυπουργός Εργασίας..."/>
  </head>
  <body>
    <article>
      <h1>Μηταράκης: Σύντομα θα αλλάξει η διάταξη που τιμωρεί τους εργαζόμενους συνταξιούχους</h1>
      <address>
        <time datetime="2019-11-25T20:23:00+00:00">25 Nov 2019, 20:23</time>
      </address>
      <p>Σύντομα θα αλλάξει η διάταξη που τιμωρεί τους εργαζόμενους συνταξιούχους με την περικοπή του 60% της σύνταξής τους, δήλωσε ο υφυπουργός Εργασίας και Κοινωνικών Υποθέσεων, Νότης Μηταράκης, μετά τη συνάντηση που είχε με τον πρόεδρο του Ναυτικού Επιμελητηρίου Ελλάδος, Γιώργο Πατέρα, και τον Πρόεδρο και Διευθύνοντα Σύμβουλο του ομίλου Onex, Πάνο Ξενόκωστα.</p>
      <p>Το ζήτημα αυτό " πρέπει να διευθετηθεί το συντομότερο δυνατό, στο πλαίσιο του νέου ασφαλιστικού νομοσχεδίου που αναμένεται προς διαβούλευση το προσεχές διάστημα", πρόσθεσε ο κ. Μηταράκης.</p>
      <p>Σημειώνεται ότι <a href="https://www.enikos.gr/economy/685012/afxiseis-eos-75-se-100000-syntaxiouchous%CE%B4%CE%B7%CE%BC%CE%BF%CF%83%CE%AF%CE%B5%CF%85%CE%BC%CE%B1">δημοσίευμα</a>της Realnews (17/11) αναφερόταν σε πληροφορίες της εφημερίδας, σύμφωνα με τις οποίες στο ασφαλιστικό νομοσχέδιο θα περιλαμβάνεται διάταξη που μειώνει την παρακράτηση της σύνταξης (κύριας και επικουρικής) των συνταξιούχων που εργάζονται από το 60% που ισχύει σήμερα στο 30%.</p>
      <p>
        <b>Η ανακοίνωση του Γραφείου Τύπου του κ. Μηταράκη</b>
      </p>
      <p>Τα ασφαλιστικά θέματα που αφορούν στους διδάσκοντες σε ναυτιλιακές σχολές και ναυπηγία, τέθηκαν στο επίκεντρο της σημερινής συνάντησης του υφυπουργού Εργασίας και Κοινωνικών Υποθέσεων κ. <b>Νότη Μηταράκη</b> με τον Πρόεδρο του Ναυτικού Επιμελητηρίου Ελλάδος κ. <b>Γιώργο Δ. Πατέρα</b> και τον Πρόεδρο και Διευθύνοντα Σύμβουλο του ομίλου Onex κ. <b>Πάνο Ξενόκωστα</b>.</p>
      <p>Κατά τη διάρκεια της συνάντησης, τονίστηκε και από τις δύο πλευρές η ανάγκη επανεξέτασης του <b>άρθρου 20 του</b> <b><i>ν</i>.4387/2016</b>, που αποτελεί τόσο αντικίνητρο για τους συνταξιούχους που θέλουν να συνεχίσουν να βρίσκονται στην αγορά εργασίας, όσο και ένα κατάφωρο παράδειγμα ηλικιακού ρατσισμού.</p>
      <p>Ο υφυπουργός Εργασίας κ. <b>Μηταράκης</b>, υπογράμμισε πως το εν λόγω ζήτημα, θα πρέπει να διευθετηθεί το συντομότερο δυνατό, στο πλαίσιο του νέου ασφαλιστικού νομοσχεδίου που αναμένεται προς διαβούλευση το προσεχές διάστημα.</p>
      <p>Με το πέρας της συνάντησης, ο υφυπουργός δήλωσε χαρακτηριστικά πως είναι απαράδεκτο για μια σύγχρονη δημοκρατική χώρα, η οποία επιδιώκει την ανάπτυξη και την κοινωνική ευημερία, να τιμωρεί τους εργαζόμενους συνταξιούχους με την περικοπή του 60% της σύνταξής τους. Σύντομα αυτό θα αλλάξει με όρους κοινωνικής δικαιοσύνης και ισότητας.</p>
      <related>
        <h4>σχετικά άρθρα</h4>
        <a href="http://www.enikos.gr/economy/686338/poioi-dikaiountai-anadromika-eos-kai-10560-evro-oles-oi-leptomere%0A%20%20%20%20%0A"/>
        <a href="http://www.enikos.gr/economy/685897/stin-olomeleia-tou-ste-prosefyge-gia-ta-anadromika-to-efka%0A%20%20%20%20%0A"/>
        <a href="http://www.enikos.gr/economy/685442/bonous-syntaxis-meta-ta-30-chronia-ergasias-oles-oi-leptomereies-%0A%20%20%20%20%0A"/>
        <a href="http://www.enikos.gr/economy/685218/anadromika-33-minon-me-dikastiki-apofasi-ti-tha-prepei-na-perimen%0A%20%20%20%20%0A"/>
        <a href="http://www.enikos.gr/economy/685012/afxiseis-eos-75-se-100000-syntaxiouchous%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/683693/sygkentrosi-syntaxiouchon-sti-thessaloniki-ti-zitoun%0A%20%20%20%20%0A"/>
        <a href="http://www.enikos.gr/economy/683550/oi-exi-katigories-syntaxiouchon-pou-tha-lavoun-anadromika-apo-135%0A%20%20%20%20%0A"/>
        <a href="http://www.enikos.gr/economy/683332/anadromika-pentaetias-se-apostratous-apofasi-vomva-tou-elegktikou%0A%20%20%20%20%0A"/>
      </related>
    </article>
  </body>
</html>