<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013582/%D9%85%D8%B1%D8%AF%D9%85-%D8%AF%D8%B1%D8%AE%D8%B4%DB%8C%D8%AF%D9%86%D8%AF-%D9%86%D9%88%D8%A8%D8%AA-%D8%A8%D9%87-%D9%87%D9%85%D8%AA-%D8%AF%D9%88%D9%84%D8%AA-%D8%B1%D8%B3%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T20:31:00+00:00"/>
    <meta property="og:title" content="مردم درخشیدند، نوبت به همت دولت رسید"/>
    <meta property="og:description" content="طنین «مرگ بر فتنه‌گر»، «لبیک یا خامنه‌ای» و «به عشق رهبر آمدیم» از سراسر ایران به تهران رسید. مردم تهران روز گذشته با حضور عظیم خود در میدان انقلاب سنگ تمام گذاشتند."/>
  </head>
  <body>
    <article>
      <h1>مردم درخشیدند، نوبت به همت دولت رسید</h1>
      <address>
        <time datetime="2019-11-25T20:31:00+00:00">25 Nov 2019, 20:31</time>
      </address>
      <p>
        <i>طنین «مرگ بر فتنه‌گر»، «لبیک یا خامنه‌ای» و «به عشق رهبر آمدیم» از سراسر ایران به تهران رسید. مردم تهران روز گذشته با حضور عظیم خود در میدان انقلاب سنگ تمام گذاشتند.</i>
      </p>
      <p>به گزارش مشرق، اجتماع عظیم مردم پایتخت در محکومیت اقدامات اراذل اجاره‌ای در ماجرای اعتراضات به تصمیم دولت مبنی بر سهمیه‌بندی بنزین دیروز دوشنبه در تهران و از چهار مسیر به سمت میدان انقلاب اسلامی برگزار شد.</p>
      <h3>تهرانی‌ها خوش درخشیدند</h3>
      <p> مسیرهای چهارگانه راهپیمایی به سمت میدان انقلاب مملو از مردان و زنانی بود که برای اعلام انزجار از ‌اشرار و آشوبگران و حمایت از نظام و رهبری به خیابان‌ها آمده بودند؛ تهرانی‌هایی که دل در گروی نظام و رهبری نهاده‌اند، واقعاً خوش درخشیدند. آنها آمده بودند تا با حضور در اجتماع بزرگ مردمی در حمایت از امنیت، آرامش و اقتدار کشور اعلام کنند که خط و ربط و حسابشان با آشوبگران و اغتشاشگران جداست. به‌راستی شاه‌بیت شعری که سعید حدادیان، مداح اهل‌بیت(ع) در این اجتماع قرائت کرد حرف دل تهرانی‌ها بود؛ «ما معترضانیم نه فوج متَعَرّض» و «با سستی تدبیر شما مسئله داریم».</p>
      <h3>مسئولین ذوق نکنند؛ به عشق رهبر آمدیم</h3>
      <p>راهپیمایان با سردادن شعارهایی همچون «مرگ بر فتنه‌گر»، «لبیک یا خامنه‌ای»، «این همه لشکر آمده به عشق رهبر آمده»، «مرگ بر آمریکا» و «مرگ بر اسرائیل» و همچنین در دست داشتن تابلونوشته‌هایی چون «ملت ما بیدار است، از فتنه‌گر بیزار است»، «مبارزه با بیکاری، حرف دل ملته/ آشوبگر، فتنه‌گر دشمن این ملته»، «بارها فرموده رهبر، راه‌حل در داخل است» انزجار خود از مواضع خصمانه آمریکا را اعلام کرده و اغتشاشات اخیر کشور را محکوم کردند.</p>
      <p>در میان شعارهای راهپیمایان، دست‌نوشته‌ها و تابلوهایی توجه دیگران را به خود جلب می‌کرد که بر روی آنها نوشته بود: «مسئولین ذوق نکنند؛ ما به عشق رهبر آمدیم» یا اینکه «مخالف گرانی‌ها هستیم اما به عشق رهبر آمدیم».</p>
      <p>در همین رابطه مرد جوانی که خود را دانشجو و ۲۷ ساله معرفی کرد در پاسخ به سؤالمان مبنی بر «دلایل حضور در این راهپیمایی» گفت: «مسئله ما حمایت از نظام و امنیت موجود در نظام است مگرنه بخش مهمی از این راهپیمایان کسانی‌اند که به مشکلات اقتصادی اعتراض و انتقاد دارند و این راهپیمایی نشانه تأیید عملکرد دولت در سیاست‌های بنزینی نیست.»</p>
      <p>از مرد دیگری که خود را «سید» و «بازنشسته اداره دولتی» معرفی کرد، پرسیدیم که علت حضورش در این راهپیمایی چه بوده است. او که چفیه به دوش داشت و تابلونوشته «مرگ بر آمریکا» را در دست داشت در پاسخ به ما به این بسنده کرد که «آمدم تا کشورم مثل کشورهای ناامن منطقه نشود؛ تا شاید بخش کوچکی از دینم به خون شهدای امنیت را ادا کنم.»</p>
      <p>در میان خیل عظیم جمعیت که انتخاب مصاحبه‌شونده کار سختی نبود و تقریباً احتمال داده می‌شد از سؤالمان جواب‌های یکسانی بشنویم برای اطمینان از انتشار حرف‌های برآیندی از راهپیمایان به سراغ جوان دیگری رفتیم که ظاهرش از برخی تیپ‌های مذهبی متفاوت و در گوشه‌ای ایستاده و نظاره‌گر جمعیت بود. او هم گفت که «برای آن آمده تا برای برقراری امنیت حضور پیدا کند» می‌گفت: «کسانی که در جمعیت اعتراضی وارد شدند و دست به اغتشاش و آشوب زدند از ما نبودند». از او سؤال کردیم که چرا در میان جمعیت نیست که گفت «فکر می‌کنم همین که صرفاً حضور دارم کافیست تا جزوی از این جمعیت باشم» و «دیگران بفهمند که مردمی که به مشکلات انتقاد دارند، پای نظام و رهبرشان ایستاده‌اند.»</p>
      <h3>درخواست همسر شهید مرتضی ابراهیمی از برخی مسئولان</h3>
      <p>بخش جالب توجه دیگر در این مراسم، سخنرانی همسر شهید مدافع امنیت مرتضی ابراهیمی (فرمانده گردان امام حسین(ع) شهرستان ملارد که طی روزهای گذشته توسط ‌اشرار به شهادت رسیده بود) بود که برای دقایقی پشت تریبون قرار گرفت و به سخنرانی در جمع راهپیمایان پرداخت.<br/>وی درخصوص دغدغه شهید مدافع امنیت مرتضی ابراهیمی گفت: «مرتضی در کنار مردم بود اما عده‌ای آن را در مقابل خود می‌دیدند.»</p>
      <p>همسر شهید مدافع امنیت با بیان اینکه «دغدغه شهید ابراهیمی، مشکلات مردم بود و پاک‌باخته به میدان خدمت رفت» اظهار داشت: «مرتضی رفت تا پیغام سرخ عاشورا را در روزگار مملو از فتنه و تردید به گوش همه برساند.»</p>
      <p>همسر شهید ابراهیمی ضمن اینکه از مردم خواست تا نگذارند صدای ضربان قلب دوستان همسر شهیدش در هیاهوی صدای اهل نفاق خاموش شود، خطاب به برخی مسئولان گفت: «جنابان مسئول! از امروز هرگاه برای خوشامد نااهلان، خواستید به سپاه بتازید، خون مرتضی و بغض محمدصدرا را به‌یاد داشته باشید.»</p>
      <h3>ما معترضانیم نه فوج مُتَعَرّض</h3>
      <p>همچنین شعرخوانی حماسی سعید حدادیان، مداح اهل بیت (ع) در اجتماع مردم تهران در میدان انقلاب اسلامی با استقبال جمعیت حاضر روبرو شد.</p>
      <p>در بخش‌هایی از شعر این مداح اهل بیت آمده است: «ما معترضانیم نه فوج متعرض/ با سستی تدبیر شما مسئله داریم/ این فاجعه از سستی تدبیر شما بود/ یک‌بار بگویید که تقصیر شما بود»</p>
      <p>همچنین ابیاتی با این مضمون که مردم به عشق ولایت به صحنه آمده‌اند نه برای صحه گذاشتن به تدبیر دولت، از سوی حدادیان قرائت شد.</p>
      <h3>فرمانده سپاه: اغتشاشات اخیر، یک سناریو کامل جهانی بود</h3>
      <p>سردار سرلشکر حسین سلامی، فرمانده کل سپاه پاسداران انقلاب اسلامی سخنران اجتماع مردم تهران در میدان انقلاب بود.</p>
      <p>وی در این سخنرانی با بیان اینکه «امروز که شما اینجا در قلب جهان اسلام یعنی تهران جمع شده‌اند تیر خلاصی به تلاش‌های آمریکا زدید» و «آفرین بر شما و قدم‌های ثابت و استوار که آمدید» گفت: «هر امتی امام خود را گم کند، محکوم به هلاکت و مصیبت است. شما از حوادث دردناک صدر اسلام آمده‌اید تا اجازه ندهید آن ماجراهای غم‌انگیز تکرار شود.»</p>
      <p>سرلشکر سلامی خطاب به جمعیت حاضر در میدان انقلاب با بیان اینکه شما از آن واقعه‌های دردناک درس گرفته‌اید، ادامه داد: «ای کاش شما می‌بودید تا امام مسلمین، حسین بن علی(ع) در عاشورای ۶۱ هجری تنها نمی‌ماند و این لبیک‌ها را در آن زمان سر می‌دادید تا فرزندان امام اسیر نشوند.»</p>
      <h3>امروز تیر خلاص به دشمن زده شد</h3>
      <p>فرمانده کل سپاه با بیان اینکه «امروز در یک جنگ بزرگ جهانی هستیم و این لحظه در حال شکست دادن همه قدرت استکبار هستیم» گفت: «جنگی که در خیابان‌های ما آغاز شد، یک سناریو کامل جهانی بود. این جنگ تمام شد، شما دقیق عمل کردید و آن لحظاتی که نباید به پیاده‌نظام دشمن بپیوندید، نجیبانه صف خود را جمع کردید و امروز به میدان آمدید تا اسلام دوباره سرافراز، ایران جاودانه و دشمن فرو بپاشد.»</p>
      <p>وی تصریح کرد: امروز تیر خلاص به دشمن ‌زده شد. فتنه‌ای که در روزهای اخیر اتفاق افتاد حاصل همه شکست‌های بزرگی بود که دشمن در عرصه‌های مختلف ظرف ۴۰ سال و به خصوص در ۸ ماه گذشته از امت اسلام و ملت ایران دریافت کرده است.</p>
      <p>او نمی‌توانست حادثه بسازد، اما منتظر ساختن یک حادثه بود تا از آن استفاده کند، دشمن حتی به پوشک بچه هم برای آزار مردم متوسل شد، بنزین فقط بهانه بود و او به دنبال اذیت کردن ملت ایران بود.</p>
      <h3>آمریکا زمانی می‌آید که  صهیونیست‌ها نابود شده‌اند</h3>
      <p>سرلشکر سلامی افزود: دیدید که حتی ترامپ جلسه استیضاح کنگره را نیامد و در کاخ سفید ماند و اتاق فرماندهی تشکیل داد تا ملت بزرگ ایران را شکست دهد. ما رصد می‌کردیم، او این بار همه توان خود را به صحنه آورد، فشار و جنگ روانی حداکثری و پیاده‌نظام مزدور داخلی به میدان آمد. حتی ناو هواپیمابر او که ماه‌ها از ترس ما در بیرون از خلیج ‌فارس مانده بود، به میدان آمد. اما می‌گویم به آنها که دیر شده است، به صهیونیست‌ها هم می‌گویم که دلخوش به آمریکا نباشید، او دیر می‌آید، زمانی می‌آید که شما نابود شده‌اید.</p>
      <p>وی با بیان اینکه «هر امتی به رهبر ما تکیه کرد، ایستاد و هرکسی از او فاصله گرفت، افتاد» گفت: «هنر رهبر ما شکستن قدرت‌های بزرگ و تحقیر آمریکا و پیروز کردن مسلمین است.»</p>
      <h3>با دشمن تسویه حساب می‌کنیم</h3>
      <p>سرلشکر سلامی با بیان اینکه «مطمئن باشید امروز دیگر دشمنان ما قادر به هیچ عملی نیستند و شکست خورده‌اند» گفت: «ما همه جا آنها را تعقیب می‌کنیم و به آنها می‌گوییم که ما هیچ کاری را بی‌پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.»</p>
      <h3>پیام محرمانه سفیر یکی از کشورها به اروپایی‌ها</h3>
      <p>فرمانده کل سپاه گفت: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت «به اروپایی‌ها بگویید ایرانی‌ها در حال بریدن وابستگی اقتصادی کشورشان به نفت هستند و به خودکفایی رسیده‌اند، بجنبید، نفت را باز کنید، گشایش ایجاد کنید وگرنه ملت ایران اقتصادش از نفت جدا می‌شود.» ما به خیمه دشمن رسیده‌ایم، دشمن دیگر نفس ندارد و سیاست و قدرت نظامی‌اش دیگر نافذ نیست و در مقابل شیرهای سپاه و ارتش اسلام هیچ قدرتی یارای ایستادگی ندارد.</p>
      <p>وی خطاب به مسئولین، اظهار داشت: به همه مسئولین می‌گویم که ملت آمد و وظیفه خود را انجام داد، اکنون نوبت ماست، کمربندها را ببندید، میان مردم حرکت کنید و مشکلات را حل کنید. ما با مردم هستیم و پیشمرگ و فداییان مردم هستیم.</p>
      <h3>از خط قرمزهای ما عبور کنند، نابودشان می‌کنیم</h3>
      <p>سرلشکر سلامی با هشدار به دشمنان ملت ایران خطاب به سران آمریکا، اسرائیل، انگلیس و آل‌سعود، گفت: شما ما را در میدان تجربه کرده‌اید و سیلی‌های محکمی خوردید و نتوانستید پاسخ بدهید؛ بعضی از این سیلی‌ها را همه جهان دیده و برخی را هم ندیده است. منتظر باشید از خط قرمزهای ما عبور کنید، نابودتان می‌کنیم.</p>
      <h3>قطعنامه پایانی راهپیمایان تهرانی</h3>
      <p>راهپیمایان تهرانی در پایان اجتماع عظیم خود با قرائت قطعنامه‌ای مواضع خود را اعلام کردند که در بخشی از محورهای آن آمده است:</p>
      <p>«ـ به‌عنوان مطالبه جدی ملت، بررسی چرایی بی‌تدبیری در شیوه و زمان اجرای مصوبه و ضرورت ریشه‌یابی و شناسایی عناصر دخیل در سهمیه‌بندی بنزین و پاسخگویی منطقی مسئولین را خواهانیم.</p>
      <p>ـ مراتب نفرت و انزجار قلبی خود از جنایات نابخشودنی دشمنان کینه‌توز اسلام و مسلمین؛ به سرکردگی شیطان بزرگ آمریکا و ایادی زبون داخلی استکبار را اعلام و از دستگاه قضایی محاکمه فوری و ‌اشد مجازات مسببین را خواهانیم.</p>
      <p>ـ با اعتراض جدی نسبت به بی‌تدبیری صورت‌گرفته در نحوه و زمان اجرای افزایش نرخ بنزین، اهتمام واقع‌بینانه غیرشعاری در کاستن از آثار تورمی و گرانی کالا و خدمات را وظیفه مسئولین می‌دانیم.</p>
      <p>ـ اقتصاد مقاومتی، رونق تولید، خاتمه دادن به فرصت‌سوزی سال‌های اخیر، دل نبستن و چشم امید نداشتن به مذاکرات بی‌حاصل با بیگانگان و اتکا به توانمندی‌های مایه مباهات داخلی و نسل جوان متعهد انقلابی را وظیفه ذاتی مسئولین دانسته و هرگونه سهل‌انگاری و بی‌توجهی به آن را محکوم می‌نماییم.</p>
      <p>ـ از دولت و شورای عالی فضای مجازی تقویت شبکه ملی اطلاعات، راه‌اندازی اینترنت ملی و محدودیت فعالیت رسانه‌های معاند مخل امنیت و مصلحت کشور را خواهانیم.»</p>
      <h3>سخنگوی دولت: دشمن به آرزوی خود نخواهد رسید</h3>
      <p>علی ربیعی در حاشیه مراسم این راهپیمایی در گفت‌وگو با فارس با بیان اینکه «دولت‌ها می‌آیند و می‌روند، اما این مردم هستند و انقلابی که پابرجاست» گفت: «ما وظیفه داریم که دست به دست دهیم تا انقلاب را حفظ کنیم و ان‌شاءالله بتوانیم انقلاب و جامعه را بهبود بخشیم.»</p>
      <p>سخنگوی دولت تصریح کرد: «فراز و نشیب‌های بسیاری پیش روست، اما به اهداف انقلاب دست خواهیم یافت و دشمن به آرزوی خود نخواهد رسید.»</p>
      <h3>حداد عادل: دولت در کارهایش تدبیر کند و با مردم شفاف‌تر باشد</h3>
      <p>عضو مجمع تشخیص مصلحت نظام در حاشیه مراسم راهپیمایی با اشاره به وظیفه دولت در برابر حضور مردم اظهار داشت: دولت باید در کارهایش تدبیر کند، سپس با مردم شفاف‌تر باشد و توانایی خود را در کنترل قیمت‌ها نشان دهد.</p>
      <p>وی ادامه داد: دولت باید سعی کند مانع از گرانی‌ها شود به طوری که پولی که به حساب مردم واریز می‌شود خنثی نشود.</p>
      <p>وی در پاسخ به اینکه دولت چه کارهایی باید برای مهار افزایش قیمت کالاهایی ناشی از افزایش قیمت بنزین کند، گفت:‌ دولت در وهله اول باید نظارت داشته باشد و سپس قیمت‌هایی که دست خودش است را گران نکند، نظارت مهم‌ترین مسئله‌ای که باید دولت روی آن اهتمام بخشد، همچنین دولت باید حواسش باشد بی‌جهت قیمت‌ها گران نشود.</p>
      <h3>حاجی‌بابایی: دولت فکر نکند این حرکت عظیم به‌خاطر رضایت از آنهاست</h3>
      <p>رئیس‌ فراکسیون نمایندگان ولایی مجلس شورای اسلامی در حاشیه مراسم با بیان اینکه «راهپیمایی پرشکوه مردم تهران در میدان انقلاب نشان داد که مردم علی‌رغم سختی‌ها و مشکلات پای نظام‌شان ایستاده‌اند» گفت: «با وجود اقدامات ناشیانه بعضی مسئولان، مردم از نظام دفاع می‌کنند.» حاجی‌بابایی خاطرنشان کرد: «مسئولین ما در دولت و مجلس باید بدانند باید به این مردم با تمام قدرت، خدمت و ایثارگری کرد. باید تصمیمات مدبرانه و کارشناسی گرفت. این مردم و این رهبری را نباید به سختی انداخت و برای آنها هزینه درست کرد.»</p>
      <h3>سانسور و بُهت رسانه‌های ضد انقلاب از اجتماع دیروز</h3>
      <p>علاوه ‌بر رسانه‌های داخلی، بسیاری از رسانه‌های خارجی به پوشش خبری اجتماع دیروز مردم تهران پرداختند. نکته قابل تأمل در این موضوع، سانسور و بُهت رسانه‌های ضد انقلاب از اجتماع دیروز مردم تهران بود. روز گذشته رسانه‌های اپوزیسیون و بیگانه فارسی‌زبان به جز یکی دو مورد- آن هم بسیار ضعیف و جهتدار- به پوشش خبری این اجتماع عظیم نپرداختند. آنها که اجتماع عظیم میدان انقلاب برایشان باورپذیر نبود ترجیح دادند در سرخط اخبار خود به موضوعات دیگر مانند اعتراضات در لبنان و عراق بپردازند.</p>
      <p>گفتنی است شبکه‌های ضد انقلاب طی ۱۰ روز گذشته، تمام تمرکز رسانه‌ای خود را بر اعتراضات در ایران گذاشته و تلاش کردند با بهره‌گیری از شگردهای روانی و تبلیغی از اعتراضات مردم در برخی نقاط کشور به تصمیم دولت مبنی بر سهمیه‌بندی بنزین سوءاستفاده کرده و با القائات رسانه‌ای و ناامن‌سازی و به انحراف و آشوب‌ کشاندن اعتراضات، امنیت و اقتصاد کشور را فلج کنند.</p>
      <p>منبع: کیهان</p>
    </article>
  </body>
</html>