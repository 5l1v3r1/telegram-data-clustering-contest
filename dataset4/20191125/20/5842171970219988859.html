<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359966-viru-koris-absolventi-aicina-uz-60-gadu-jubilejas-koncertu"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T20:22:00+00:00"/>
    <meta property="og:title" content="Vīru koris &quot;Absolventi&quot; aicina uz 60 gadu jubilejas koncertu"/>
    <meta property="og:description" content="Šo sestdien, 30. novembrī, plkst. 17.00 Latvijas Universitātes Lielajā aulā Rīgas Kultūras un atpūtas centra “Imanta” leģendārais vīru koris “Absolventi” kopā ar muzikāliem viesiem svinēs 60 gadu jubileju koncertā “Vīru dziesmā spēks”."/>
  </head>
  <body>
    <article>
      <h1>Vīru koris "Absolventi" aicina uz 60 gadu jubilejas koncertu</h1>
      <address><time datetime="2019-11-25T20:22:00+00:00">25 Nov 2019, 20:22</time> by <a rel="author">Sadarbībā ar Rīgas pašvaldību</a></address>
      <p>
        <b>Šo sestdien, 30. novembrī, plkst. 17.00 Latvijas Universitātes Lielajā aulā Rīgas Kultūras un atpūtas centra “Imanta” leģendārais vīru koris “Absolventi” kopā ar muzikāliem viesiem svinēs 60 gadu jubileju koncertā “Vīru dziesmā spēks”.</b>
      </p>
      <p>Kora mākslinieciskā vadītāja Edgara Vītola vadībā koris sagatavojis krāšņu un pilnskanīgu programmu, kuru kopā ar koncerta viesiem izpildīs 2 daļās, atklājot spēcīgo, tikai vīru korim raksturīgo skanējumu. Koncertā tiks atskaņota ne tikai Latviešu vīru koru mūzikas klasika a capella un fragmenti no Džuzepes Verdi operām, bet arī latviešu mūsdienu autoru darbi. Gadu gaitā “Absolventiem” radītas neskaitāmas vīru kora dziesmas. Īpaša sadarbība izveidojusies ar izcilajiem latviešu komponistiem Raimondu Paulu, Ilzi Arni un Māri Lasmani, kuri koncertā sēdīsies pie klavierēm, lai kopā ar kori izpildītu skaistākās repertuāra dziesmas.</p>
      <p>Koncertā kopā ar “Absolventiem” uzstāsies arī spožie soprāni Inga Lisovska un Anete Viļuma, tenors Juris Jēkabsons un populārais dziedātājs Mārtiņš Ruskis, kā arī kori, ar kuriem “Absolventi” cieši sadarbojušies jau daudzus gadus – Latvijas Universitātes Fizikas, matemātikas un optometrijas fakultātes jauktais koris “Aura” diriģenta Edgara Vītola vadībā un viesi no Igaunijas – Tartu vīru koris “Gaudeamus”, kuru diriģē Lauri Breede. Skanējumu kuplinās arī basģitārists Dāvis Engers un sitaminstrumentālists Jānis Ločmelis.</p>
      <p>Vīru kori “Absolventi” diriģēs Edgars Vītols, Edgars Briņķis, Emīls Rusovs un goda diriģents, bijušais kora vadītājs Arvīds Platpers, vadot gan kori, gan klausītājus cauri daudzveidīgajai programmai.</p>
      <p>Koris “Absolventi” ir viens no labākajiem vīru koriem Latvijā. 1959. gadā kori dibināja izcilais latviešu diriģents Pauls Kvelde, daudzus gadus tas darbojās viņa mākslinieciskajā vadībā, kļūstot par vienu no vadošajiem vīru koriem Latvijā. 1999. gadā kora māksliniecisko vadību pārmantoja Paula Kveldes audzēknis, Dziesmu svētku virsdiriģents Arvīds Platpers, kurš turpināja kora tradīcijas un tālāk veidoja kora repertuāru. 2014. gadā par kora māksliniecisko vadītāju kļuva Latvijas Skolu jaunatnes Dziesmu un deju svētku virsdiriģents Edgars Vītols, sākot jaunu posmu kora attīstībā.</p>
      <p>Pasākums notiek ar Rīgas domes Izglītības, kultūras un sporta departamenta atbalstu.</p>
      <p>Biļetes uz koncertu tirdzniecībā “Biļešu paradīzes” kasēs un internetā, kā arī koncerta norises vietā pirms pasākuma. Biļešu cena 7,00 EUR.</p>
    </article>
  </body>
</html>