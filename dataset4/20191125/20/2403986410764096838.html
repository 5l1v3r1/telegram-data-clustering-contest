<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/kanada_mozhe_znyati_sanktsiyi_z_portnova_yakshho_gpu_ne_nadast_pidstav_dlya_yihnogo_prodovzhennya__zmi_n1239366"/>
    <meta property="og:site_name" content="24 Канал"/>
    <meta property="article:published_time" content="2019-11-25T20:06:00+00:00"/>
    <meta property="og:title" content="Канада може зняти санкції з Портнова, якщо ГПУ не надасть підстав для їхнього продовження, – ЗМІ"/>
    <meta property="og:description" content="Запроваджені Канадою після Революції Гідності санкції проти ексзаступника голови Адміністрації Януковича Андрія Портнова можуть бути зняті найближчим часом. Все через те, що Генпрокуратура України не надала підстав для їхнього продовження."/>
  </head>
  <body>
    <article>
      <h1>Канада може зняти санкції з Портнова, якщо ГПУ не надасть підстав для їхнього продовження, – ЗМІ</h1>
      <address><time datetime="2019-11-25T20:06:00+00:00">25 Nov 2019, 20:06</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Запроваджені Канадою після Революції Гідності санкції проти ексзаступника голови Адміністрації Януковича Андрія Портнова можуть бути зняті найближчим часом. Все через те, що Генпрокуратура України не надала підстав для їхнього продовження.</b>
      </p>
      <p>Про це повідомляє <a href="https://www.radiosvoboda.org/a/news-schemes-portnov-canada-sanktsiyi/30290941.html">"Радіо Свобода"</a> із посиланням на два поінформовані джерела в уряді Канади.</p>
      <blockquote>До теми: <a href="https://24tv.ua/andriy_portnov_biografiya_hto_vin_chomu_studenti_proti_profesora_n1168829">Хто такий Андрій Портнов – біографія і чому його називають одіозним</a></blockquote>
      <p>За даними журналістів, наразі в Оттаві тривають дискусії про це і рішення щодо зняття санкцій з Портнова може опинитися на порядку денному нового уряду в найближчі тижні. Підставою для можливого перегляду санкцій щодо Андрія Портнова став лист тодішнього заступника генпрокурора Сергія Кізя, відправлений ним в Канаду наприкінці липня 2019 року.</p>
      <p>На запит адвокатів Андрія Портнова Сергій Кізь відправив листа, де стверджувалося, що "щодо Портнова не проводиться досудових розслідувань і що Портнов не має процесуального статусу підозрюваного, обвинуваченого або підсудного".</p>
      <p>Ексзаступник генпрокурора також поінформував Посольство України в Канаді та Міністерство закордонних справ і міжнародної торгівлі Канади про те, що "станом на 29 липня 2019 року юридичні підстави для перебування Андрія Портнова у санкційному списку відсутні".</p>
      <p>У канадському уряді журналістам пояснили: у разі, якщо нове керівництво Генеральної прокуратури не поділяє позицію, викладену в листі свого наразі звільненого працівника, та має іншу інформацію, воно має в найкоротші терміни поінформувати про це Міністерство закордонних справ Канади офіційними каналами комунікації.</p>
      <p>У Посольстві України в Канаді не стали коментувати ймовірність зняття санкцій щодо громадянина Андрія Портнова, лише зазначили, що "у питаннях санкцій Канада, як правило, враховує позицію Генеральної прокуратури України з огляду на її визначену законодавством ключову роль у міжнародно-правовому співробітництві".</p>
      <p>Згодом Андрій Портнов пригрозив усій редакції "Схем" публікацією "їхньої особистої та персональної інформації", а також "аналізом приватного життя та ненав’язливим супроводом у темний час доби". Він також не виключив можливого стеження за журналістами.</p>
      <blockquote>Читайте також: <a href="https://24tv.ua/truba_vidpoviv_na_zapitannya_chomu_yogo_konsultuye_portnov_n1238271">Труба відповів на запитання, чому його "консультує Портнов"</a></blockquote>
      <p>Чим скандальний Портнов?Це юрист, який працював на команду президента-втікача Януковича. Вважають, що саме він розробляв "диктаторські закони" від 2014 року, спрямовані проти Євромайдану. Після Революції Гідності втік до Росії, згодом жив у Австрії. Раніше перебував під санкціями ЄС, але його вилучили із санкційного списку, коли він виграв суд "Портнов проти Ради ЄС".<br/><br/>Зараз Портнов повернувся до України та надзвичайно активно протистоїть п'ятому президентові Петру Порошенку.<br/><br/>Також він постійно влаштовує скандали з журналістами, грубо обзиває їх "помийними ямами", "опудалами" тощо.</p>
    </article>
  </body>
</html>