<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/thessaloniki_polyori_diakopi_nerou_tin_kyriaki_gia_ti_syndesi_ton_ydragogeion_aliakmona_arabissou-589506/"/>
    <meta property="og:site_name" content="Real.gr"/>
    <meta property="article:published_time" content="2019-11-25T20:11:00+00:00"/>
    <meta property="og:title" content="Μετάβαση κλιμακίων μηχανικών στην πληγείσα περιοχή της Κινέτας"/>
    <meta property="og:description" content="Το δεύτερο μεγάλο έργο υποδομής που θα ολοκληρώσει τη σύνδεση των υδραγωγείων Αλιάκμονα - Αραβησσού για την εναλλακτική υδροδότηση του ιστορικού κέντρου της Θεσσαλονίκης, θα ολοκληρωθεί την Κυριακή 1η Δεκεμβρίου."/>
  </head>
  <body>
    <article>
      <h1>
        <a href="https://www.real.gr/koinonia/arthro/metabasi_klimakion_mixanikon_stin_pligeisa_perioxi_tis_kinetas-589503/">Μετάβαση κλιμακίων μηχανικών στην πληγείσα περιοχή της Κινέτας</a>
      </h1>
      <address><time datetime="2019-11-25T20:11:00+00:00">25 Nov 2019, 20:11</time> by <a rel="author">thestival.gr</a></address>
      <p>
        <b>Το δεύτερο μεγάλο έργο υποδομής που θα ολοκληρώσει τη σύνδεση των υδραγωγείων Αλιάκμονα - Αραβησσού για την εναλλακτική υδροδότηση του ιστορικού κέντρου της Θεσσαλονίκης, θα ολοκληρωθεί την Κυριακή 1η Δεκεμβρίου.</b>
      </p>
      <p>Σύμφωνα με ανακοίνωση της ΕΥΑΘ, με το έργο αυτό, μέρος του ευρύτερου πλάνου επενδύσεων και αναπτυξιακών υποδομών της ΕΥΑΘ, διασφαλίζεται πλέον η βέλτιστη διαχείριση των διαθέσιμων ποσοτήτων νερού και κατ’ επέκταση η βελτίωση της καθημερινότητας των Θεσσαλονικέων.</p>
      <p>Κατά τη διάρκεια των εργασιών, που θα γίνουν στη συμβολή των οδών Αγίου Νέστορος με Λαγκαδά, χαλύβδινος αγωγός διατομής Φ500 θα συνδεθεί με υφιστάμενο χαλύβδινο αγωγό Φ1400, ο οποίος «έρχεται» από την Εγκατάσταση Επεξεργασίας Νερού Θεσσαλονίκης (ΕΕΝΘ) τροφοδοτώντας την πόλη με νερό από τον Αλιάκμονα. Με τον τρόπο αυτόν, το κέντρο της Θεσσαλονίκης θα αποκτήσει πλέον τη δυνατότητα εναλλακτικής υδροδότησής του από τον Αλιάκμονα και την ΕΕΝΘ, εκτός από την Αραβησσό που ήταν μέχρι σήμερα ο μοναδικός υδροδότης του, δίνοντας τις επιπλέον λύσεις που είχε ανάγκη η πόλη εδώ και πολλά χρόνια.</p>
      <p>
        <b>Διακοπή υδροδότησης την Κυριακή 1/12</b>
      </p>
      <p>Με την αποθήκευση ύδατος σε δεξαμενές και με κατάλληλους χειρισμούς από τα συνεργεία της ΕΥΑΘ πριν από την έναρξη των βασικών εργασιών, θα εξοικονομηθούν ικανές ποσότητες νερού, ώστε η διακοπή υδροδότησης για ένα τόσο μεγάλο έργο να περιοριστεί στις πρώτες πρωινές ώρες της Κυριακής 1/12/2019 έως και νωρίς το απόγευμα της ίδιας μέρας. Οι περιοχές οι οποίες αναμένεται να επηρεαστούν είναι η Καλαμαριά, η Πυλαία και το Πανόραμα.</p>
      <p>"Σε κάθε περίπτωση τα συνεργεία της εταιρείας θα καταβάλουν προσπάθειες για την όσο το δυνατόν ταχύτερη ολοκλήρωση των εργασιών, που αναμένεται να δώσουν «ανάσα» στο υδροδοτικό σύστημα του Πολεοδομικού Συγκροτήματος. Οι καταναλωτές μας μπορούν να ενημερώνονται για την εξέλιξη του έργου και του χρονοδιαγράμματος υδροδότησης στον ιστότοπό μας www.eyath.gr ή να καλούν στο τηλεφωνικό μας κέντρο 11124", καταλήγει η ανακοίνωση της ΕΥΑΘ.</p>
    </article>
  </body>
</html>