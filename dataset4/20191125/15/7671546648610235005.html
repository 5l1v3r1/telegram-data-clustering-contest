<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915055"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="Interesna skupina državnega sveta predlaga veto na zakon o izvrševanju proračunov"/>
    <meta property="og:description" content="Interesna skupina lokalnih interesov v državnem svetu je danes sprejela predlog za odložilni veto na prejšnji teden sprejeti zakon o izvrševanju proračunov za prihodnji dve leti, ki med drugim določa višino povprečnine za občine. Državni svet bo o tem predlogu odločal v četrtek, so sporočili iz državnega sveta."/>
  </head>
  <body>
    <article>
      <h1>Interesna skupina državnega sveta predlaga veto na zakon o izvrševanju proračunov</h1>
      <address><time datetime="2019-11-25T15:22:00+00:00">25 Nov 2019, 15:22</time> by <a rel="author">STA</a></address>
      <p>
        <b>Interesna skupina lokalnih interesov v državnem svetu je danes sprejela predlog za odložilni veto na prejšnji teden sprejeti zakon o izvrševanju proračunov za prihodnji dve leti, ki med drugim določa višino povprečnine za občine. Državni svet bo o tem predlogu odločal v četrtek, so sporočili iz državnega sveta.</b>
      </p>
      <p>Predstavniki lokalnih interesov so bili do zakona zaradi predvidenega financiranja občin kritični že ob sprejemanju zakona, v predlogu za odložilni veto pa so zapisali, da določeni znesek povprečnine ne zagotavlja financiranja dejanskih stroškov občin.</p>
      <p>Svetniki opozarjajo, da bi morali za izračun povprečnine kot izhodišče vzeti dejanske stroške iz leta 2018, ne pa povprečja stroškov za zadnja štiri leta, ter dodati še predvidene povečane stroške. Po njihovem mnenju bi morala povprečnina za leto 2020 znašati 658,80 evra in za leto 2021 668,10 evra.</p>
      <p>Takšno rešitev je v predlog zakona z dopolnilom vnesel parlamentarni odbor za finance, a so nato poslanci na plenarni seji ob glasovanju o proračunskih dokumentih znesek povprečnine znova znižali. Za leto 2020 je tako določena povprečnina v višini 589,11 evra na prebivalca, za leto 2021 pa v višini 588,30 evra.</p>
      <p>Po opozorilih finančnega ministra <b>Andreja Bertonclja</b> bi namreč ob občutnem zvišanju povprečnine prišlo do neskladja med proračunom in zakonom o izvrševanju proračuna, zaradi česar je omenil celo možnost odstopa.</p>
      <h3>Svetniki: Stroški občin so vse večji</h3>
      <p>Svetniki kljub takšnim stališčem poudarjajo, da se ne upošteva dovolj, da so stroški občin vse večji. "Veljavni sistem financiranja občin ne upošteva raznolikosti posameznih skupin občin, kar je bilo še posebej očitno pri dvigu plač v javnem sektorju, saj imajo večje občine z več javnimi zavodi več stroškov kot manjše občine," so zapisali.</p>
      <p>Opozorili so tudi na vse večje stroške občin za financiranje odprave posledic naravnih nesreč, ki so v luči podnebnih sprememb vse pogostejše, pri tem pa finančno podhranjene občine največkrat niti ne morejo računati na finančno pomoč države.</p>
      <p>Državni svet bo o predlogu za odložilni veto odločal v četrtek na seji, ki bo v prostorih Obrtno-podjetniške zbornice Slovenije. Če bo veto izglasoval, bo moral DZ o zakonu še enkrat glasovati, vendar ga bo morala podpreti več polovica vseh poslancev. Prvič je sicer za glasovalo 48 poslancev, 41 pa jih je bilo proti. Med slednjimi je kot edini koalicijski poslanec Robert Polnar iz DeSUS.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914800/mnenja/komentarji/subjektiv-smrt-in-rojstvo-koalicije"/>
        <a href="https://www.dnevnik.si/1042914882/slovenija/kako-se-v-najresnejsem-vladnem-dokumentu-znajdeta-dve-planinski-koci"/>
      </related>
    </article>
  </body>
</html>