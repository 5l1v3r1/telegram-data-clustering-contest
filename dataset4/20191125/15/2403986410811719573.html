<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/v_ukrayini_zapratsyuvala_garyacha_liniya_dlya_zhertv_domashnogo_nasilstva_podrobitsi_vid_zelenskoyi_n1239148"/>
    <meta property="og:site_name" content="24 Канал"/>
    <meta property="article:published_time" content="2019-11-25T15:38:00+00:00"/>
    <meta property="og:title" content="Допомога жертвам домашнього насильства: Олена Зеленська розповіла про &quot;гарячу лінію&quot; в Україні"/>
    <meta property="og:description" content="У світі 25 листопада (коли відзначають Міжнародний день боротьби за ліквідацію насильства щодо жінок) стартує міжнародна кампанія – &quot;16 днів активізму проти ґендерно обумовленого насильства&quot;, яка триває до 10 грудня."/>
  </head>
  <body>
    <article>
      <h1>Допомога жертвам домашнього насильства: Олена Зеленська розповіла про "гарячу лінію" в Україні</h1>
      <address><time datetime="2019-11-25T15:38:00+00:00">25 Nov 2019, 15:38</time> by <a rel="author" href="https://24tv.ua/anastasiya_manyuhina_tag6233/" target="_blank">Анастасія Манюхіна</a></address>
      <p>
        <b>У світі 25 листопада (коли відзначають Міжнародний день боротьби за ліквідацію насильства щодо жінок) стартує міжнародна кампанія – "16 днів активізму проти ґендерно обумовленого насильства", яка триває до 10 грудня.</b>
      </p>
      <p>Перша леді України Олена Зеленська на своїй сторінці в <a href="https://www.instagram.com/olenazelenska_official/">інстаграмі </a>заявила: "Домашнє насильство в Україні – злочин, а не "прояв кохання! Не терпи і не мовчи".</p>
      <blockquote>Читайте також: <a href="https://24tv.ua/lifestyle/domashnye_nasilstvo_kudi_zhintsi_zvertatisya_po_dopomogu_v_ukrayini__perelik_n1070144">Куди звернутися жертві домашнього насильства в Україні за допомогою</a></blockquote>
      <p>У такий спосіб дружина Володимира Зеленського повідомила про те, що <b>в Україні є національна "гаряча лінія" із запобігання домашнього насильства, торгівлі людьми та ґендерної дискримінації – 0 800 500 335 або 116 123 з мобільного.</b></p>
      <p>"Поліна" (поліція проти насильства) – спеціальні мобільні групи поліції з реагування на випадки домашнього насильства – працюють в усіх обласних центрах країни, а також у Білій Церкві, Бердянську, Краматорську", – написала Олена Зеленська.</p>
      <p>Так, за даними дослідження Фонду народонаселення ООН, проведеного торік,<b> кожна третя жінка у світі – жертва насилля.</b></p>
      <p>"Цифри щодо нашої країни просто лякають: щороку понад 1,8 мільйонів українок потерпають від фізичної та сексуальної агресії. Колега, з якою кавуєш перед початком робочого дня... Однокурсниця, з котрою випадково перетнулися на вулиці... Двоюрідна тітка, якій телефонуєш лише, щоб привітати з днем народження чи іменинами... Мама... Твоя донька... Чи ти сама?" – йдеться у публікації першої леді України до старту кампанії.</p>
      <p>Маша Єфросиніна, яка є першим в Україні Почесним Послом Фонду ООН з питань народонаселення, також опублікувала знімок з Оленою Зеленською і в підписі написала про статистику звертання по допомогу на "гарячу лінію" жертв домашнього насильства в Україні.</p>
      <aside>В Україні повноцінно працює всього 9 притулків для постраждалих від домашнього насильства! І подібного шелтеру немає в столиці (це ж катастрофа). На гарячу лінію 116 123 за останні три роки пролунало понад 103,455 тисяч дзвінків! Але вже з початку 2019 року в поліцію звернулося близько 90 000 жінок. Нам терміново потрібен національний колл-центр! Нам потрібні притулки!<cite>– заявила Єфросиніна.</cite></aside>
      <figure>
        <embed-post data-src="https://www.instagram.com/p/B5SjGOVJcud" data-service="Instagram"/>
      </figure>
      <figure>
        <img src="https://24tv.ua/resources/photos/news/620_DIR/201911/1239148_10241877.jpg?201911152403"/>
        <figcaption>25 листопада стартує міжнародна кампанія – "16 днів активізму проти ґендерно обумовленого насильства" / Instagram / @olenazelenska_official</figcaption>
      </figure>
    </article>
  </body>
</html>