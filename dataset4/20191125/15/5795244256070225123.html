<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/skandal-z-konkursom-golovi-derzhkino-spilka-kinematografistiv-vimagaye-imena-vidpovidalnih-50055575.html"/>
    <meta property="og:site_name" content="НВ"/>
    <meta property="article:published_time" content="2019-11-25T15:25:00+00:00"/>
    <meta property="og:title" content="«Абсурд системи відбору». Спілка кінематографістів вимагає назвати відповідальних за результати конкурсу до Держкіно"/>
    <meta property="og:description" content="Національна спілка кінематографістів України вимагає назвати імена відповідальних за результати конкурсу на посаду голови Держкіно і відмінити рішення щодо генеральної продюсерки Одеського кінофестивалю Юлії Сінькевич."/>
  </head>
  <body>
    <article>
      <h1>«Абсурд системи відбору». Спілка кінематографістів вимагає назвати відповідальних за результати конкурсу до Держкіно</h1>
      <h2>Національна спілка кінематографістів України вимагає назвати імена відповідальних за результати конкурсу на посаду голови Держкіно і відмінити рішення щодо генеральної продюсерки Одеського кінофестивалю Юлії Сінькевич.</h2>
      <address>
        <time datetime="2019-11-25T15:25:00+00:00">25 Nov 2019, 15:25</time>
      </address>
      <p>Про це йдеться у заяві, опублікованій на <a href="http://www.ukrkino.com.ua/about/spilkanews/?id=11659">сайті спілки</a>.</p>
      <p>«Національне агентство України з питань державної служби несподівано «зірвало стоп-кран». Чому? Бо за одним із критеріїв пошукачка нібито не дібрала «необхідних балів», — йдеться в заяві.</p>
      <p>«Справа не тільки в конкретній людині, яка претендувала на посаду і гідно пройшла всю дистанцію випробувань. Не полишає відчуття цілковитого абсурду самої системи відбору. На фінішній прямій претендента чекають якісь анонімні люди, котрі „виставляють бали“ за нікому невідомими критеріями. Та й сама формула „управління людськими ресурсами“ — хтось може пояснити, що це таке? Вище назване агентство існує з 2011 року і якщо вони так пильно добирають кадри, то хай пояснять, чому серед наших державотворців (і нині так само) стільки малокваліфікованих і просто бездарних людей?», — йдеться в тексті.</p>
      <p>У зв’язку з цим спілка кінематографістів вимагає у керівництва держави скасувати результати конкурсу та оприлюднити критерії, за якими оцінювали конкурсантів.</p>
      <p>«Вимагаємо назвати імена тих, хто приймав подібне рішення, а також критерії, за якими оці нібито дорогоцінні „людські ресурси“ визначають добір кадрів в державі. Так само вимагаємо аналізу як кадрового складу Агентства, що на очах перетворилось на символ вседержавного абсурду, так і самої їх діяльності», — йдеться в заяві.</p>
      <p>Нагадаємо, у понеділок, 25 листопада, під будівлею НАДС у Києві пройшла <a href="https://style.nv.ua/ukr/kultura/skandal-z-golovoyu-derzhkino-akciya-na-pidtrimku-yuliji-sinkevich-foto-50055470.html">акція протесту напідтримку Юлії Сінькевич</a>. Сама продюсерка ОМКФ була присутня там зі своїм адвокатом, і заявила про наміри оскаржити рішення агентства в суді.</p>
    </article>
  </body>
</html>