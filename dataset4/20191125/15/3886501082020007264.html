<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119773-papa-franja-u-japanu-izrazio-zabrinutost-zbog-nuklearne-energije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T15:35:04+00:00"/>
    <meta property="og:title" content="Papa Franja u Japanu izrazio zabrinutost zbog nuklearne energije"/>
    <meta property="og:description" content="Poglavar Rimokatoličke crkve Franja izrazio je danas, posle razgovora sa žrtvama nuklearne katastrofe u Japanu, zabrinutost zbog nuklearne energije, rekavši da razvoj budućih izvora energije mora da uzme u obzir zaštitu živote sredine.Papa Franja nije otvoreno podržao zabranu nuklearne energije tokom emocionalnog susreta sa žrtvama katastrofe iz 2011. godine, ali je podsetio da su se japanski katolički biskupi založili za ukidanje nuklearnih elektrana posle te havarije u kojoj su se istopila tri reaktora u elektrani Fukušima, usled cunamija izazvanog zemljotresom.Zbog te katastrofe iz 2011. godine raseljeno je 160.000 ljudi, a gotovo devet godina kasnije više od 40.000 njih još ne može da se vrati kućama.&quot;Važne odluke moraju da budu donete u vezi s korišćenjem prirodnih resursa, i naročito budućih energetskih izvora&quot;, kazao je Franja.Papa je juče, prvog dana posete Japanu, posetio gradove Nagasaki i Hirošimu, na koje su SAD bacile atomske bombe na kraju Drugog svetskog rata, gde je od svetskih lidera zatražio…"/>
  </head>
  <body>
    <article>
      <h1>Papa Franja u Japanu izrazio zabrinutost zbog nuklearne energije</h1>
      <address>
        <time datetime="2019-11-25T15:35:04+00:00">25 Nov 2019, 15:35</time>
      </address>
      <slideshow>
        <figure>
          <img src="https://static.beta.rs/thumbs/d2f2e7b1.556x371.jpg"/>
        </figure>
        <figure>
          <img src="https://static.beta.rs/thumbs/9edebabd.556x371.jpg"/>
        </figure>
      </slideshow>
      <p><b>Poglavar Rimokatoličke crkve Franja izrazio je danas, posle razgovora sa žrtvama nuklearne katastrofe u Japanu, zabrinutost zbog nuklearne energije, rekavši da razvoj budućih izvora energije mora da uzme u obzir zaštitu živote sredine.</b><br/><br/>Papa Franja nije otvoreno podržao zabranu nuklearne energije tokom emocionalnog susreta sa žrtvama katastrofe iz 2011. godine, ali je podsetio da su se japanski katolički biskupi založili za ukidanje nuklearnih elektrana posle te havarije u kojoj su se istopila tri reaktora u elektrani Fukušima, usled cunamija izazvanog zemljotresom.<br/><br/>Zbog te katastrofe iz 2011. godine raseljeno je 160.000 ljudi, a gotovo devet godina kasnije više od 40.000 njih još ne može da se vrati kućama.<br/><br/>"Važne odluke moraju da budu donete u vezi s korišćenjem prirodnih resursa, i naročito budućih energetskih izvora", kazao je Franja.<br/><br/>Papa je juče, prvog dana posete Japanu, posetio gradove Nagasaki i Hirošimu, na koje su SAD bacile atomske bombe na kraju Drugog svetskog rata, gde je od svetskih lidera zatražio da se odreknu nuklearnog oružja, ocenivši da je i korišćenje i posedovanje nuklearnog oružja nemoralno.<br/><br/>Vlada japanskog premijera Šinza Abea danas je odgovorila na Franjinu poruku, navodeći da Tokio teži svetu bez nuklearnog naoružanja, ali da i dalje zavisi od američkog nuklearnog odvraćanja zbog pogoršanja bezbednosne situacije u regionu.</p>
    </article>
  </body>
</html>