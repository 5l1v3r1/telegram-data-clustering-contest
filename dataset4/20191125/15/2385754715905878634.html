<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/greece/599043/tsavi-roka-gnorizo-to-megaleio-tou-panathinaikou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T15:28:00+00:00"/>
    <meta property="og:title" content="Τσάβι Ρόκα: «Γνωρίζω το μεγαλείο του Παναθηναϊκού»"/>
    <meta property="og:description" content="Η ΠΑΕ Παναθηναικός παρουσίασε σήμερα επίσημα τον νέο τεχνικό διευθυντή, Τσάβι Ρόκα, ο οποίος δήλωσε αποφασισμένος να βοηθήσει τους «πράσινους» με τις..."/>
  </head>
  <body>
    <article>
      <h1>Τσάβι Ρόκα: «Γνωρίζω το μεγαλείο του Παναθηναϊκού»</h1>
      <address><time datetime="2019-11-25T15:28:00+00:00">25 Nov 2019, 15:28</time> by <a rel="author">Sigmalive/Sports</a></address>
      <p>Η ΠΑΕ Παναθηναικός παρουσίασε σήμερα επίσημα τον νέο τεχνικό διευθυντή, Τσάβι Ρόκα, ο οποίος δήλωσε αποφασισμένος να βοηθήσει τους «πράσινους» με τις γνώσεις του και με σκληρή δουλειά. Επίσης, είπε ότι γνωρίζει την ιστορία του συλλόγου και ευχαρίστησε την ΠΑΕ για την εμπιστοσύνη που έδειξε στο πρόσωπό του.     <br/> <br/>«Με ιδιαίτερη χαρά παρουσιάζουμε τον κύριο Ρόκα. Έχοντας γαλουχηθεί στην Μπαρτσελόνα, την περίφημη Masia, δεν χρειάζεται να του πούμε για τις προσδοκίες των φίλων του Παναθηναϊκού. Ευελπιστούμε να μας βοηθήσει με τις γνώσεις του. Όλοι μας, με πρώτο τον κύριο Αλαφούζο, θα είμαστε στο πλευρό του», δήλωσε ο πρόεδρος της ΠΑΕ, Μάνος Μαυροκουκουλάκης.<br/> <br/>«Θέλω κατ' αρχάς να ευχαριστήσω τον πρόεδρο, τον κύριο Αλαφούζο, τον Λεωνίδα Μπουτσικάρη, τον Κώστα Κωνστάντο, για την εμπιστοσύνη τους στο πρόσωπό μου. Είμαι πολύ χαρούμενος που είμαι στον Παναθηναϊκό. Έχω όρεξη να δουλέψω, θέλω να βοηθήσω και να φέρουμε εις πέρας το πρότζεκτ. Ξέρω τι σημαίνει να είμαι εδώ, ξέρω το μεγαλείο του συλλόγου και ευχαριστώ όλους για την εμπιστοσύνη. Με πολλή δουλειά θα κάνω ό,τι μπορώ για να δικαιώσω αυτή την εμπιστοσύνη», είπε αρχικά ο Τσάβι Ρόκα, ο οποίος θα αντικααταστήσει τον Νίκο Νταμπίζα.<br/> <br/>«Όταν ήρθαμε σε επαφή, είδα τα παιχνίδια της ομάδας, αλλά είναι διαφορετικό να τα παρακολουθείς από την τηλεόραση. Είναι μια ομάδα με πολλές δυνατότητες, μια ομάδα που βελτιώνεται και πρέπει να αξιοποιήσουμε όλο αυτό το υλικό για να φέρουμε εις πέρας το πρότζεκτ και να έχουμε καλύτερα αποτελέσματα από την νέα περίοδο» τόνισε.<br/> <br/>Αναφερόμενος στην εμπειρία του από την Masia και την Κύπρο είπε: «Ξεκίνησα από τις Ακαδημίες της Μπαρτσελόνα. Το να έχω δει αυτή την διαδικασία και να ξέρω πώς μπορεί να φτάσει στην πρώτη ομάδα, είναι κάτι σημαντικό. Το θέμα είναι να μπορεί ένας νέος ξεκινώντας από την Ακαδημία να φτάσει στην πρώτη ομάδα. Στόχος μου, επίσης, είναι να φέρω νέους παίκτες που θα βοηθήσουν. Αν νομίζετε ότι θα φέρω μόνο Ισπανούς, κάνετε λάθος. Αυτό δεν το έκανα ούτε στην Κύπρο. Το θέμα είναι να δούμε πώς θα προωθήσουμε κάποιους παίκτες στην πρώτη ομάδα και πώς θα φέρουμε κάποιους για να βοηθήσουν».<br/> <br/>Στο ερώτημα πότε ο Παναθηναϊκός θα μπορεί να επιστρέψει στο τοπ επίπεδο, δεν έδωσε σαφή απάντηση, ενώ δεν έδειξε να πτοείται από την υπεροχή άλλων ομάδων σε οικονομικό επίπεδο και πρόσθεσε: «Πρέπει οι παίκτες να είναι νικητές. Αυτή την αίσθηση είχα στην ζωή μου. Γεννήθηκα νικητής. Θέλω να νικάω. Ακόμη και στα επιτραπέζια θέλω να νικάω την κόρη μου. Δεν έχω μαγικό ραβδί, αλλά θα προσπαθήσω να κάνω το παν για να γίνει πιο ανταγωνιστικός ο Παναθηναϊκός».<br/> <br/>Μιλώντας για την συνεργασία με τον προπονητή της ομάδας, Γιώργο Δώνη, τόνισε ότι τον γνωρίζει από την Κύπρο και πως πρόκειται για έναν σπουδαίο τεχνικό. «Έκανε εξαιρετική δουλειά. Προσβλέπω σε μια καλή συνεργασία, να βλέπουμε μαζί τους παίκτες που μας αρέσουν, εγώ δεν θα μπω στα δικά του χωράφια. Έχουμε την ίδια φιλοσοφία για μια επιθετική ομάδα που θα βγάζει θέληση στον αγωνιστικό χώρο. Για το ποιος θα έρθει με μεταγραφή θα γίνει από κοινού συζήτηση, αλλά άπτεται των υποχρεώσεων του τεχνικού διευθυντή. Θα μιλάμε για ό,τι απασχολεί την ομάδα».<br/> <br/>Για το ζήτημα των ανανεώσεων συμβολαίων είπε: «Είχαμε μια πρώτη επαφή. Μίλησα με τον Κωνστάντο για το τι γίνεται. Θα μιλήσω εκτενώς με τον προπονητή, γνωρίζει πολύ καλά το ρόστερ. Να δούμε τι μας λείπει για τον Ιανουάριο. Στόχος μας να έχουμε ένα καλό σχέδιο, κοιτάζοντας την επόμενη περίοδο. Ο σύλλογος πάντα κάνει πράγματα για το καλό του. Δεν έχω κρυστάλλινη σφαίρα, αλλά στόχος μας είναι να βρεθούμε εδώ δύο χρόνια μετά, με σκοπό να κάνουμε έναν απολογισμό και να δούμε πόσο έχουμε βοηθήσει τον σύλλογο».<br/> </p>
    </article>
  </body>
</html>