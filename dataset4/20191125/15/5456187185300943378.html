<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/25/356846/"/>
    <meta property="og:site_name" content="charter97.org"/>
    <meta property="article:published_time" content="2019-11-25T15:48:00+00:00"/>
    <meta property="og:title" content="Новы адлік ад Каліноўскага"/>
    <meta property="og:description" content="Пахаванне паўстанцаў сталася сакральным актам яднання сучасных беларусаў."/>
  </head>
  <body>
    <article>
      <h1>Новы адлік ад Каліноўскага</h1>
      <h2>Пахаванне паўстанцаў сталася сакральным актам яднання сучасных беларусаў.</h2>
      <address><time datetime="2019-11-25T15:48:00+00:00">25 Nov 2019, 15:48</time> by <a rel="author">Уладзімір Хільмановіч</a></address>
      <p>Віленскае ўрачыстае перапахаванне герояў і ахвяраў вызвольнага чыну 1863 года стала для беларускай нацыі стала пакуль найбольш знакавай падзеяй 21-га стагоддзя. Усе, хто змог прысутнічаць гэтыя лістападаўскія дні ў старажытнай крывіцкай сталіцы, праз гады будуць успамінаць свае пачуцці, расказваць дзецям і унукам уражанні перажытага ўшанавання. Усе, хто дажыве да сапраўднай незалежнасці нашай краіны Беларусі, будуць пазней згадваць гэтую падзею як найважнейшую вяху Адраджэння.</p>
      <p>Перапахаванне, ці як слушна кажуць многія, пахаванне паўстанцаў сталася сакральным актам яднання сучасных беларусаў. Не магу прыгадаць ці была нейкая падобная падзея такога перапахавання ў еўрапейскай гісторыі. Гістарычная праўда адкрываецца не заўсёды хутка, гістарычная справядлівасць у дачыненні да людзей і з’яў тым больш. У гісторыі з пакараннем паўстанцаў смерцю акупантамі і хаваннем месца, дзе карнікі іх закапалі ў зямлю і засыпалі вапнай, прайшло ажно паўтара стагоддзя. Прайшло доўгіх 155 гадоў! Не пахавалі тады павешаных і расстраляных змагароў, пахавалі годна цяпер. Пахавалі з надзвычайнай пашанай і ідэальнай арганізацыяй, з удзелам высокіх хрысціянскіх святароў. Пахавалі на дзяржаўным роўні, з прысутнасцю прэзідэнтаў дзвюх дзяржаў – Польшчы і Літвы, з прысутнасцю дзяржаўнай дэлегацыі Беларусі. Хай сабе на роўні віцэ-прэм’ера ўраду, якога амаль ніхто не ведаў да гэтай знакавай падзеі. З сімвалічнай прысутнасцю ў кафедральным саборы на праспекце Гедыміна вянкоў ад Латвіі і Украіны, насельнікі якіх таксама ўдзельнічалі ў вызвольным паўстанні. І з сапраўдным морам бел-чырвона-белай сімволікі, якое запоўніла вялікі пляц наўкола кафедральнага сабору.</p>
      <p>Па розных звестках і ацэнах нас прыехала ў Вільню ад 3 да 7 тысяч чалавек. Прысутнасць на ўрачыстых мерапрыемствах такой колькасці беларусаў з такой колькасцю бел-чырвона-белых сцягоў была надзвычай ўражальнай. Нехта ўспамінаў пахаванне Васіля Быкава, нехта Плошчу 2010 года, нехта палітычныя мітынгі пачатку дзевяностых гадоў. Асабіста я бачыў такую колькасць нашых нацыянальных сцягоў толькі аднойчы, у 1995 годзе на футбольным матчы ў Менску Беларусь-Нідэрлянды. Тады якраз прайшоў фальшывы рэферэндум, у выніку якога гістарычны і дзяржаўны сцяг і герб “Пагоня” былі заменены на псеўданавуковую сімволіку, узятую на аснове савецкай. І людзі прыйшлі на стадыён з сотнямі бел-чырвона-белых сцягоў, дэманструючы сваю пазіцыю. Зараз яшчэ раз усе, на гэты раз і суседзі, пераканаліся, якая сімволіка для беларусаў жывая, родная, святая і жыватворная.</p>
      <p>Акрамя беларусаў з розных гарадоў краіны, у Вільню прыехалі і беларусы з розных дзяржаў замежжа, беларусы з Падляшша – радзімы Кастуся Каліноўскага, прыехала Рада БНР. Тое, што на ўрачыстасцях у Вільні было няшмат літоўцаў і палякаў, мяне не здзівіла, паколькі яны ўжо даўно ўсё даказалі сабе і іншым, пераканаўча давялі сваё права “людзьмі звацца”, здабылі вольнасць і ўмацоўваюць сваю дзяржаўнасць. Крыху здзівіла хіба малая колькасць прысутных палякаў Віленшчыны. Па размовах высветлілася, што прыехалі людзі пераважна з невялікіх мясцовасцяў Польшчы. Выступы прэзідэнтаў <b>Анджэя Дуды</b> і <b>Гітанаса Наўседы</b> былі ўзважанымі і ўрачыстымі. Назіралася еднасць трох суседніх народаў на глебе агульнай гісторыі і каштоўнасцяў. За некалькі гадзін стаяння на марозным паветры ля кафедральнага сабору і публічнай трансляцыі памінальнага набажэнства, урачыстай цырымоніі развітання ўдалося перагаварыць з многімі літоўцамі, некаторымі, пераважна маладымі палякамі. З усімі было поўнае паразуменне, салідарнасць і яднанне на глебе ўрачыстай падзеі, жалобнай па характары, але святочнай па-сутнасці.</p>
      <p>А пасля было шэсце даўжэзнай калонай з гучнымі воклічамі “Жыве Беларусь!” і “За нашу і вашу свабоду!”, са спевамі нацыянальных беларускіх гімнаў, шэсце бел-чырвона белым морам па былых вуліцах Замкавай і Вялікай, уздоўж Базыльянскіх муроў, праз Вострую браму на могілкі Росы. Там, у капліцы, цяпер новае месца паломніцтва патрыётаў. Там цяпер парэшткі нашага вялікага героя Кастуся Каліноўскага, які зараз яднае нацыю.</p>
      <p>А ў нашай гісторыі пачаўся новы адлік…</p>
      <p>
        <b>Уладзімір Хільмановіч, <a href="https://www.racyja.com/blohi-racyi/uladimir-hilmanovic/novy-adlik-ad-kalinouskaga/">«Радыё Рацыя»</a></b>
      </p>
    </article>
  </body>
</html>