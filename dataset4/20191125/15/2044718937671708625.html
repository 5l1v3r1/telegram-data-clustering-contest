<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/vezetunk/2019/11/25/ez-a-volvo-annyira-koszos-hogy-meg-takaritashoz-is-szet-kell-szerelni/"/>
    <meta property="og:site_name" content="Vezess"/>
    <meta property="article:published_time" content="2019-11-25T15:15:13+00:00"/>
    <meta property="og:title" content="Ez a Volvo annyira koszos, hogy még takarításhoz is szét kell szerelni"/>
    <meta property="og:description" content="Ebben a Volvóban már mikroorganizmusok kezdtek elszaporodni, amikor új tulajdonosa elkezdte kitakarítani. Volt dolga bőven."/>
  </head>
  <body>
    <article>
      <h1>Ez a Volvo annyira koszos, hogy még takarításhoz is szét kell szerelni</h1>
      <address><time datetime="2019-11-25T15:15:13+00:00">25 Nov 2019, 15:15</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Ebben a Volvóban már mikroorganizmusok kezdtek elszaporodni, amikor új tulajdonosa elkezdte kitakarítani. Volt dolga bőven.</b>
      </p>
      <p>Ezt az arany színű V40-es Volvót rendkívül olcsón vette új tulajdonosa egy aukción. Ennek pedig jól látható oka volt. Az autóról már kívülről is látszik, hogy nem a kínálat teteje, de ami a belsejében volt, attól sokan messzire menekülnének.</p>
      <p>Egyesek tisztaságmániája még az autóra is kiterjed, így egy benne felejtett parkolócetli már szinte tarthatatlan helyzetnek minősül. Mások azonban magasról tesznek az egészre. Az autó számukra egy használati tárgy. A Volvo korábbi tulajdonosa valószínűleg az utóbbi tábort erősítette, mert ami a beltérben volt, arra nehéz szavakat találni.</p>
      <p>Egészen gusztustalan módon volt tele mindenféle kajamaradékkal, csikkekkel és szeméttel minden pontja. Még a specialista sem tudta másképp kitakarítani az autót, mint bontással. Kivette a középső konzolt, az üléseket és a szőnyegeket is az autóból, amiket aztán alaposan megtisztítva helyezett újra a Volvóba. A végeredmény látványos.</p>
      <footer>Forrás: Youtube</footer>
    </article>
  </body>
</html>