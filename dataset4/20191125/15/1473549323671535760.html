<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/jaworzno-18-latek-ma-zarzuty-za-atak-nozem-na-rodzine,988084.html"/>
    <meta property="og:site_name" content="TVN24"/>
    <meta property="article:published_time" content="2019-11-25T15:01:00+00:00"/>
    <meta property="og:title" content="&quot;Nie było żadnej awantury. 18-latek wziął nóż kuchenny. Zaatakował matkę, brata i babcię&quot;"/>
    <meta property="og:description" content="W domu nie było żadnej awantury. Według ustaleń śledczych 18-latek wziął nóż kuchenny, zaatakował matkę i 12-letniego brata, następnie zszedł piętro niżej i ugodził babcię. Miał ponad promil alkoho..."/>
  </head>
  <body>
    <article>
      <h1>"Nie było żadnej awantury. 18-latek wziął nóż kuchenny. Zaatakował matkę, brata i babcię"</h1>
      <address><time datetime="2019-11-25T15:01:00+00:00">25 Nov 2019, 15:01</time> by <a rel="author">mag/gp/kwoj</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/a9eee9e1-3bf9-4ba5-a158-a6bcf4ea57f8.jpeg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/40666f17-2e36-4874-b516-bd225b1a63d6-480p.mp4"/>
          <figcaption>18-latek zaatakował nożem członków rodziny</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/2e021532-ea66-41d3-af0c-779fba8e6855-480p.mp4"/>
          <figcaption>Rzecznik policji w Jaworznie: życiu osób ranionych nożem nie...</figcaption>
        </figure>
        <figcaption>Zarzuty za zaatakowanie nożem rodziny w Jaworznie<cite>Foto: TVN 24 Katowice | Video: tvn24</cite></figcaption>
      </slideshow>
      <h3>W domu nie było żadnej awantury. Według ustaleń śledczych 18-latek wziął nóż kuchenny, zaatakował matkę i 12-letniego brata, następnie zszedł piętro niżej i ugodził babcię. Miał ponad promil alkoholu w organizmie. Usłyszał zarzuty, do których nie potrafił się ustosunkować, bo nic nie pamięta.</h3>
      <p>18-letni mieszkaniec Jaworzna usłyszał prokuratorskie zarzuty usiłowania zabójstwa trzech osób. Jak podaje prokuratura, w sobotę zaatakował nożem swoją rodzinę.</p>
      <related>
        <a href="https://www.tvn24.pl/wiadomosci-z-kraju,3/nastolatek-siegnal-po-noz-i-zaczal-kolejno-atakowac-domownikow,987817.html"/>
      </related>
      <p>- Nie potrafił ustosunkować się do tego zarzutu, nie pamięta przebiegu soboty – powiedział Jacek Nowicki, prokurator rejonowy w Jaworznie.</p>
      <h3>Ojciec i dziadek obezwładnili go</h3>
      <p>Według dotychczasowych ustaleń śledztwa w domu podejrzanego nie doszło w sobotę do żadnej awantury. Około godziny 17.30 18-latek miał znienacka zaatakować nożem kuchennym najpierw 45-letnią matkę i 12-letniego brata, a następnie zejść piętro niżej i ugodzić również 78-letnią babcię.</p>
      <p>- Ojciec 18-latka, słysząc całe zamieszanie, wybiegł szybko z innego pomieszczenia i razem z dziadkiem obezwładnili tego młodego człowieka - mówił nam w sobotę Michał Nowak, rzecznik policji w Jaworznie.</p>
      <p>Na miejsce wezwano policję i pogotowie.</p>
      <p>- Kobiety miały mnóstwo ran kłutych ramion i szyi. Na tyle poważnie to wyglądało, że po opatrzeniu zostały przewiezione do szpitala - mówił nam Arkadiusz Głąb, rzecznik Rejonowego Pogotowia Ratunkowego w Sosnowcu.</p>
      <p>Tego samego dnia zostały wypisane do domu.</p>
      <p>Zdaniem Głąba 12-letniemu chłopcu nic się nie stało. Za to w ocenie ratowników poszkodowany był także mężczyzna w podeszłym wieku - prawdopodobnie dziadek. Stwierdzono u niego uraz postresowy i bardzo wysokie ciśnienie.</p>
      <p>- Potem byliśmy jeszcze wzywani przez policję do tego 18-latka, bo wykazywał zaburzenia zachowania - dodaje Gołąb.</p>
      <p>Wiadomo, że 18-latek w chwili zajścia był pijany – miał w wydychanym powietrzu ponad promil alkoholu. Pobrano mu krew do badań na obecność substancji psychoaktywnych, planowane są także badania psychiatryczne.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/nastolatek-siegnal-po-noz-i-zaczal-kolejno-atakowac-domownikow,987817.html"/>
      </related>
    </article>
  </body>
</html>