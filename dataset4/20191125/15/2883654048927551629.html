<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/omroepen-akkoord-met-aanspreken-mediareserve-voor-songfestival/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T15:55:05+00:00"/>
    <meta property="og:title" content="Omroepen akkoord met aanspreken mediareserve voor songfestival"/>
    <meta property="og:description" content="Mocht minister Slob de mediareserve willen aanspreken voor de organisatie van het songfestival, dan kan hij op de steun van de omroepen rekenen. Dat bevestigt Arjan Lock, voorzitter van het College van Omroepen aan BuzzE. &quot;We vinden het songfestival belangrijk, daar moet geld voor komen.&quot;"/>
  </head>
  <body>
    <article>
      <h1>Omroepen akkoord met aanspreken mediareserve voor songfestival</h1>
      <address><time datetime="2019-11-25T15:55:05+00:00">25 Nov 2019, 15:55</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Mocht minister Slob de mediareserve willen aanspreken voor de organisatie van het songfestival, dan kan hij op de steun van de omroepen rekenen. Dat bevestigt Arjan Lock, voorzitter van het College van Omroepen aan BuzzE. “We vinden het songfestival belangrijk, daar moet geld voor komen.”</p>
      <p>De mediareserve wordt gevuld met inkomsten uit de Ster. Het ministerie van Onderwijs, Cultuur en Wetenschap heeft een prognose gemaakt, die bleek aan de behoudende kant. De meeropbrengsten zouden naar het songfestival kunnen.</p>
      <p>De belastingbetaler hoeft bij het aanspreken van de mediareserve geen extra geld in te leggen voor de organisatie van het evenement. Een voordeel, meent Lock. Daarbij komt dat de omroepen het songfestival “te mooi, belangrijk en leuk vinden” om het potje niet aan te spreken, zegt de voorzitter van de omroepen.</p>
      <p>Seinen op groen</p>
      <p>Minister Slob zei maandag dat “de meeste seinen op groen” staan voor het songfestival. De publieke omroep verzocht het kabinet eerder om met 12,4 miljoen euro bij te springen. Slob denkt daarover “begin december de knoop door te hakken”. Mogelijk komt het geld uit de mediareserve. De minister beloofde zo snel mogelijk duidelijkheid te verschaffen.</p>
      <p>Slob gaf ook aan dat hij het songfestival een bijzonder evenement vindt, maar dat het wel veel voorbereiding vergt. “Het is leuk om te winnen, maar dan heb je wel een opgave.” Wat als Nederland dit jaar in eigen land opnieuw wint? Lock maakt zich geen al te grote zorgen. “Hier hebben we tientallen jaren op gewacht, daar moeten we met volle teugen van genieten.”</p>
      <p>NPO</p>
      <p>“Maar het is wel waar”, vervolgt Lock, “dat het evenement financieel een behoorlijke last is. We moeten creatief zijn in de financiering ervan. Mocht het volgend jaar weer in Nederland plaatsvinden, dan zullen we dat opnieuw doen.”</p>
      <p>De NPO liet maandag weten blij te zijn met het nieuws over de financiering. “Uit welk potje hij het haalt, is aan de minister”, reageerde bestuursvoorzitter Shula Rijxman. Ze laat weten dat de NPO de ontwikkelingen afwacht.</p>
      <p>BuzzE</p>
    </article>
  </body>
</html>