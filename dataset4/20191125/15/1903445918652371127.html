<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53216/sarkanygombok-is-lesznek-a-dragon-ball-z-kakarotban"/>
    <meta property="og:site_name" content="PlayDome"/>
    <meta property="article:published_time" content="2019-11-25T15:43:00+00:00"/>
    <meta property="og:title" content="Sárkánygömbök is lesznek a Dragon Ball Z: Kakarotban"/>
    <meta property="og:description" content="És majdnem pont arra használhatjuk őket, amire többnyire a sorozatban is használták."/>
  </head>
  <body>
    <article>
      <h1>Sárkánygömbök is lesznek a Dragon Ball Z: Kakarotban</h1>
      <h2>És majdnem pont arra használhatjuk őket, amire többnyire a sorozatban is használták.</h2>
      <address><time datetime="2019-11-25T15:43:00+00:00">25 Nov 2019, 15:43</time> by <a rel="author">GeryG</a></address>
      <p>Ha összegyűjtöd a hét sárkánygömböt, akkor megjelenik a nagy Shenron, aki teljesíti egy kívánságodat, bármi legyen is az. Nos, nagyjából ez volt a tök eredeti felütése a Dragon Ball szériának, amely aztán az évtizedek alatt totál mássá nőtte ki magát, mint aminek eredetileg indult. Ma már mindenki a világmindenségnél is sokkal erősebb harcosok soha véget nem érő gigantikus küzdelmeivel azonosítja, ahol minél természetellenesebb színű és formájú a séród, annál keményebb fazonnak számítasz.</p>
      <p>A <i>Namco</i> is felhasználja a fenti felütést (már’ nem a sérósat, hanem a sárkánygömböset) a legújabb játékában, a <b>Dragon Ball Z: Kakarot</b>ban. Lehetőségünk lesz ugyanis felkutatni a gömböket, majd megidézni a sárkányt, hogy aztán kívánjunk tőle. És mit kívánhatunk? Feltámaszthatjuk a korábban legyőzött ellenségeinket, hogy aztán újra legyőzzük őket. Mert nincs bennünk egy cseppnyi megfelelési kényszer sem, áh dehogy…</p>
      <p>A rég elpáholt, majd túlvilági békéjükből galád módon visszarángatott ellenségekkel aztán olyan diskurzusokba is belemélyedhetünk, amelyek korábban érthetően nem voltak elérhetőek. Aztán újból visszalapátolhatjuk őket az örök(nek hitt) vadászmezőkre. Így megy ez Son Gokuéknál. A Dragon Ball Z: Kakarot január 17-én fog megjelenni PC-re, PlayStation 4-re és Xbox One-ra. ■</p>
      <figure>
        <img src="https://www.pcdome.hu/gallery/7179/image15.jpg"/>
      </figure>
      <figure>
        <img src="https://www.pcdome.hu/gallery/7179/image16.jpg"/>
      </figure>
      <figure>
        <img src="https://www.pcdome.hu/gallery/7179/image17.jpg"/>
      </figure>
      <figure>
        <img src="https://www.pcdome.hu/gallery/7179/image18.jpg"/>
      </figure>
      <figure>
        <img src="https://www.pcdome.hu/gallery/7179/image19.jpg"/>
      </figure>
      <figure>
        <img src="https://www.pcdome.hu/gallery/7179/image20.jpg"/>
      </figure>
      <figure>
        <img src="https://www.pcdome.hu/gallery/7179/image21.jpg"/>
      </figure>
      <figure>
        <img src="https://www.pcdome.hu/gallery/7179/image22.jpg"/>
      </figure>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/7179/dragon-ball-game-project-z">Dragon Ball Z: Kakarot</a>
      </p>
    </article>
  </body>
</html>