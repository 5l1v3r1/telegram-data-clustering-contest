<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843363"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T15:47:00+00:00"/>
    <meta property="og:title" content="আবারও আটকে গেল বেনাপোল কাস্টমের নিয়োগ পরীক্ষা"/>
    <meta property="og:description" content="বেনাপোল কাস্টম হাউজে তৃতীয় ও চতুর্থ শ্রেণির বিভিন্ন পদে নিয়োগের অনুষ্ঠিতব্য লিখিত পরীক্ষা কর্তৃপক্ষের সিদ্ধান্ত মোতাবেক অনিবার্য কারণবশত স্থগিত করেছে কর্তৃপক্ষ। এই পরীক্ষা আগামী ২৯ নভেম্বর যশোর ও বেনাপোলে হওয়ার কথা ছিল। আজ সোমবার (২৫ নভেম্বর) সকালে বেনাপোল কাস্টম হাউজের কমিশনার মোহাম্মদ বেলাল হোসাইন চৌধুরী পরীক্ষা স্থগিতের বিষয়টি গণমাধ্যমকে নিশ্চিত করেছেন। জানা যায়, বেনাপোল কাস্টম হাউসের বিভিন্ন পদে ৯৪ জনকে নিয়োগের জন্য তিন বছর আগে আবেদন আহ্বান করা হয়। এতে আবেদন পড়ে প্রায় ৬৪ হাজার। বাছাইয়ে থেকে যায় প্রায় ৫২ হাজার। সিপাই পদে ৫৬ জনের বিপরীতে আবেদন জমা পড়ে ৩২ হাজার ৯৫২টি। আর প্রবেশপত্র ইস্যু করা হয় ২৭ হাজার ৯৭টি। গত ২২ ও ২৩ নভেম্বর সিপাই পদে শারীরিক পরীক্ষা অনুষ্ঠিত হয় বেনাপোল কাস্টম হাউজে। ২৭ হাজার ৯৭ জন পরীক্ষার্থীর মধ্যে উপস্থিত ছিলেন ৭ হাজার ৯৬২ জন পরীক্ষার্থী। আর তার মধ্যে উত্তীর্ণ হয় ৬ হাজার ৭৩৫ জন পরীক্ষার্থী। কিন্তু পরীক্ষার জন্য কাস্টম হাউসে পর্যাপ্ত জায়গা ও জনবলের অভাবে বেকায়দায় পড়ে অনেক পরীক্ষার্থীরা অংশ নিতে পারেনি। সে কারণে নিয়োগের লিখিত পরীক্ষা স্থগিত করা হয়েছে বলে অনেকেরে ধারনা। নিয়োগ বিভাগীয় নির্বাচন…"/>
  </head>
  <body>
    <article>
      <h1>আবারও আটকে গেল বেনাপোল কাস্টমের নিয়োগ পরীক্ষা</h1>
      <address><time datetime="2019-11-25T15:47:00+00:00">25 Nov 2019, 15:47</time> by <a rel="author">বেনাপোল (যশোর) প্রতিনিধি</a></address>
      <p>বেনাপোল কাস্টম হাউজে তৃতীয় ও চতুর্থ শ্রেণির বিভিন্ন পদে নিয়োগের অনুষ্ঠিতব্য লিখিত পরীক্ষা কর্তৃপক্ষের সিদ্ধান্ত মোতাবেক অনিবার্য কারণবশত স্থগিত করেছে কর্তৃপক্ষ। এই পরীক্ষা আগামী ২৯ নভেম্বর যশোর ও বেনাপোলে হওয়ার কথা ছিল।</p>
      <p>আজ সোমবার (২৫ নভেম্বর) সকালে বেনাপোল কাস্টম হাউজের কমিশনার মোহাম্মদ বেলাল হোসাইন চৌধুরী পরীক্ষা স্থগিতের বিষয়টি গণমাধ্যমকে নিশ্চিত করেছেন।</p>
      <p>জানা যায়, বেনাপোল কাস্টম হাউসের বিভিন্ন পদে ৯৪ জনকে নিয়োগের জন্য তিন বছর আগে আবেদন আহ্বান করা হয়। এতে আবেদন পড়ে প্রায় ৬৪ হাজার। বাছাইয়ে থেকে যায় প্রায় ৫২ হাজার। সিপাই পদে ৫৬ জনের বিপরীতে আবেদন জমা পড়ে ৩২ হাজার ৯৫২টি। আর প্রবেশপত্র ইস্যু করা হয় ২৭ হাজার ৯৭টি। গত ২২ ও ২৩ নভেম্বর সিপাই পদে শারীরিক পরীক্ষা অনুষ্ঠিত হয় বেনাপোল কাস্টম হাউজে। ২৭ হাজার ৯৭ জন পরীক্ষার্থীর মধ্যে উপস্থিত ছিলেন ৭ হাজার ৯৬২ জন পরীক্ষার্থী। আর তার মধ্যে উত্তীর্ণ হয় ৬ হাজার ৭৩৫ জন পরীক্ষার্থী। কিন্তু পরীক্ষার জন্য কাস্টম হাউসে পর্যাপ্ত জায়গা ও জনবলের অভাবে বেকায়দায় পড়ে অনেক পরীক্ষার্থীরা অংশ নিতে পারেনি। সে কারণে নিয়োগের লিখিত পরীক্ষা স্থগিত করা হয়েছে বলে অনেকেরে ধারনা।</p>
      <p>নিয়োগ বিভাগীয় নির্বাচন কমিটির সদস্য সচিব ও ডেপুটি কমিশনার এস এম শামীমুর রহমান স্বাক্ষরিত এক পত্রে জানানো হয়েছে, অনিবার্য কারণবশত লিখিত পরীক্ষা স্থগিত করা হয়েছে। পরবর্তীতে এ পরীক্ষা পুনরায় অনুষ্ঠানের তারিখ ও সময় নির্ধারণ করে সবাইকে জানিয়ে দেওয়া হবে।</p>
    </article>
  </body>
</html>