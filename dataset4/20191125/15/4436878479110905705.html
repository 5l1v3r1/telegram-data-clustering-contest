<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191662/no/vaquetes/genera/tensio/santpedor"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T15:06:00+00:00"/>
    <meta property="og:title" content="El «no» a les vaquetes genera tensió a Santpedor"/>
    <meta property="og:description" content="L'equip de govern i persones contràries a la festa van rebre insults i crits per part dels defensors"/>
  </head>
  <body>
    <article>
      <h1>El «no» a les vaquetes genera tensió a Santpedor</h1>
      <h2>L'equip de govern i persones contràries a la festa van rebre insults i crits per part dels defensors</h2>
      <address>
        <time datetime="2019-11-25T15:06:00+00:00">25 Nov 2019, 15:06</time>
      </address>
      <p><a href="https://www.naciodigital.cat/noticia/191625/santpedor/vota/eliminar/vaquetes/festa/major/46/vots/diferencia">La consulta popular a Santpedor, on s'ha acordat prohibir l'espectacle de les vaquetes de la festa major</a>, ha generat tensió entre els veïns de la localitat del Bages. La mateixa nit, els membres de l'equip del govern municipal que eren al local on es feia el recompte, així com partidaris a acabar amb l'espectacle, van sortir escridassats i van patir els insults d'alguns veïns.<br/><br/>Un d'ells va ser l'alcalde, Xavier Codina, qui, malgrat tot, intenta treure ferro a la situació i assegura que "toca aguantar les queixes". D'altres com Lila Corominas, veïna partidària a la supressió i una de les que va ser increpades, assegura però que és "intolerable". Des de la CUP, formació que va fer campanya a favor del "no" a les vaquetes, també han condemnat els fets.</p>
      <figure>
        <img src="https://dades.grupnaciodigital.cat/redaccio/../redaccio/arxius/imatges/201911/1200_1574629021WhatsApp_Image_2019-11-24_at_16.47.28.jpg"/>
      </figure>
      <p><a href="https://www.naciodigital.cat/manresa/noticia/87254/santpedor/vota/eliminar/vaquetes/festa/major/46/vots/diferencia">Vaquetes</a><a href="https://www.naciodigital.cat/manresa/noticia/87254/santpedor/vota/eliminar/vaquetes/festa/major/46/vots/diferencia">Santpedor vota eliminar les vaquetes de Festa Major per 46 vots de diferència</a><a href="https://www.naciodigital.cat/manresa/noticia/87254/santpedor/vota/eliminar/vaquetes/festa/major/46/vots/diferencia">Un total de 1.150 veïns han votat en contra de la celebració amb els animals, per 1.104 que ho han fet per mantenir la celebració</a><br/>Un cop es va saber que el "no" a les vaquetes havia guanyat per tan sols 46 vots de diferència, desenes de partidaris a la festa es van concentrar a les portes de la biblioteca municipal, on s'havia realitzat el sufragi. Van increpar els integrants de l'equip de govern i als contraris a l'espectacle. L'alcalde, Xavier Codina, creu que "és normal que se sentin dolgudes i vulguin mostrar el seu disgust, per això vam aguantar com toca".<br/><br/>En canvi, Lila Corominas, que aquests dies ha fet campanya a favor del "no" a les vaquetes i que també era al local, no s'ha mostrat tan comprensiva. Explica que li van arribar a dir "puta". "Entenem el dolor, però no es poden tolerar aquestes agressions", denuncia, tot assegurant que es tracta d'una actitud "antidemocràtica".<br/><br/>Des de la CUP, el regidor Pau Clusella, que per una banda ha celebrat els bons números –la participació va rondar el 40%- i els resultats, també ha volgut condemnat l'actitud. “Defensis el que defensis, ho has de poder dir", assegura.<br/><br/><b>Un poble dividit</b><br/><br/>Santpedor s'ha llevat aquest matí sabent que en la propera festa major no hi haurà vaquetes. Entre els partidaris a l'espectacle, es percebia el disgust. Pablo Muñoz, veí del poble, ha lamentat el resultat i ha avançat que el poble i especialment el jovent "en patirà les conseqüències".<br/><br/>També en Manel Rivet, un dels fundadors de la Penya del Carajillu, ha insistit en què hi haurà "un abans i un després". "Em sembla una tonteria el que s'ha votat i s'ha d'acceptar, però les conseqüències ja han començat", ha denunciat, tot apel·lant al fet que hi ha integrants de les penyes que estan vinculats a altres activitats del poble que ja han anunciat que també se'n desvincularien.<br/><br/>En Damià Molina, veí de Santpedor i integrant de la Penya del Corre de Bou de Cardona, també ha mostrat el seu disgust pel resultat. No obstant això, ha recordat que, en el cas de Santpedor, la tradició és més recent que la de Cardona. Això fa, ha assegurat, que Cardona mantingui el suport de la població, l'Ajuntament i de pràcticament totes les entitats del municipi.<br/><br/><b>Reformular la festa</b><br/><br/>Les vaquetes ja no estaran en la propera festa major de Santpedor. No obstant això, i malgrat que alguns integrants de les penyes alerten que la decisió afectarà altres esdeveniments, Codina confia en què "es paeixi el dol" i, malgrat que no hi hagi vaquetes, la festa "sigui tan reeixida com sempre".<br/><br/>En aquest sentit també s'ha mostrat Clusellas. "No hem de permetre que això ens divideixi", ha assegurat, tot esperant que la Festa Major mantingui els bons números sense les vaquetes.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>