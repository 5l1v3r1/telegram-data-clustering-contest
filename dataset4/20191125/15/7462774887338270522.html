<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/89-kratisanas-un-12-aizturetie-policija-atklaj-detalas-par-verienigo-operaciju-rigas-centraltirgu/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="89 kratīšanas un 12 aizturētie – policija atklāj detaļas par vērienīgo operāciju “Rīgas centrāltirgū”"/>
    <meta property="og:description" content="Pagājušajā nedēļā, 21. un 22. novembrī, Valsts policijas Rīgas reģiona pārvaldes Kriminālpolicijas pārvalde veica 89 vērienīgas kratīšanas “Rīgas centrāltirgus” teritorijā un citviet Rīgas reģionā ar mērķi apkarot nelegālo akcīzes preču apriti."/>
  </head>
  <body>
    <article>
      <h1>89 kratīšanas un 12 aizturētie – policija atklāj detaļas par vērienīgo operāciju “Rīgas centrāltirgū”</h1>
      <address><time datetime="2019-11-25T15:13:00+00:00">25 Nov 2019, 15:13</time> by <a rel="author">Skaties.lv</a></address>
      <p>Pagājušajā nedēļā, 21. un 22. novembrī, Valsts policijas Rīgas reģiona pārvaldes Kriminālpolicijas pārvalde veica 89 vērienīgas kratīšanas “Rīgas centrāltirgus” teritorijā un citviet Rīgas reģionā ar mērķi apkarot nelegālo akcīzes preču apriti.</p>
      <p>Kā portālu Skaties.lv informē Valsts policija, aizdomās par akcīzes preču nelikumīgu uzglabāšanu, pārvietošanu vai realizāciju, ja to izdarījusi organizēta grupa, kopumā aizturētas 12 personas. Četrām personām tiesa piemēroja drošības līdzekli – apcietinājumu. Izmeklēšana kriminālprocesā turpinās.</p>
      <p>Jau ziņots, ka pagājušajā nedēļā Valsts policijas Rīgas reģiona pārvaldes Kriminālpolicijas pārvaldes amatpersonas <a href="https://skaties.lv/zinas/latvija/kratisana-rigas-centraltirgu-ir-aizturetas-vairakas-personas/">veica vērienīgas kratīšanas “Rīgas centrāltirgū”</a>, kurās iesaistījās arī kolēģi no Valsts policijas pretterorisma vienības OMEGA, Speciālo uzdevumu bataljona, kā arī citiem Valsts policijas Rīgas reģiona pārvaldes iecirkņiem. Kratīšanās piedalījās arī Valsts ieņēmumu dienesta (VID) kinologi ar dienesta suņiem, kā arī Rīgas pašvaldības policija.</p>
      <slideshow>
        <figure>
          <img src="https://neskaties.lv/2019/11/4b4f-5dd705e92bfa7-672x504.jpeg"/>
        </figure>
        <figure>
          <img src="https://neskaties.lv/2019/11/fd22-5dd705f40c21f-672x504.jpeg"/>
        </figure>
        <figure>
          <img src="https://neskaties.lv/2019/11/72d6-5dd705feb5614-672x504.jpeg"/>
        </figure>
        <figure>
          <img src="https://neskaties.lv/2019/11/1425-5dd70608d6f86-672x504.jpeg"/>
        </figure>
        <figure>
          <img src="https://neskaties.lv/2019/11/8a3f-5dd706126aa1b-672x504.jpeg"/>
        </figure>
        <figure>
          <img src="https://neskaties.lv/2019/11/560d-5dd7061cb59aa-672x504.jpeg"/>
        </figure>
        <figure>
          <img src="https://neskaties.lv/2019/11/3166-5dd70627c45ad-672x504.jpeg"/>
        </figure>
        <figure>
          <img src="https://neskaties.lv/2019/11/fdfe-5dd706322e532-672x504.jpeg"/>
        </figure>
        <figure>
          <img src="https://neskaties.lv/2019/11/b51f-5dd7063bd1d5a-672x504.jpeg"/>
        </figure>
        <figure>
          <img src="https://neskaties.lv/2019/11/04b5-5dd70647740ed-672x504.jpeg"/>
        </figure>
        <figure>
          <img src="https://neskaties.lv/2019/11/d077-5dd706512d4b7-672x504.jpeg"/>
        </figure>
        <figure>
          <img src="https://neskaties.lv/2019/11/d6ab-5dd7065a939c0-672x504.jpeg"/>
        </figure>
        <figure>
          <img src="https://neskaties.lv/2019/11/b9cb-5dd7066385c1d-672x504.jpeg"/>
        </figure>
        <figure>
          <img src="https://neskaties.lv/2019/11/c510-5dd7066d0d64a-672x504.jpeg"/>
        </figure>
        <figure>
          <img src="https://neskaties.lv/2019/11/635e-5dd70676c3a09-672x378.jpeg"/>
        </figure>
        <figure>
          <img src="https://neskaties.lv/2019/11/49db-5dd7067fe17ab-672x378.jpeg"/>
        </figure>
        <figure>
          <img src="https://neskaties.lv/2019/11/55e5-5dd7068a5a3d2-672x378.jpeg"/>
        </figure>
        <figure>
          <img src="https://neskaties.lv/2019/11/8a0c-5dd70694716d4-672x378.jpeg"/>
        </figure>
        <figure>
          <img src="https://neskaties.lv/2019/11/8d7b-5dd706a2ba570-672x378.jpeg"/>
        </figure>
        <figcaption>Foto no notikuma vietas</figcaption>
      </slideshow>
      <p>Kopumā “Rīgas centrāltirgus” teritorijā, tirdzniecības vietās un dažādās adresēs Rīgas reģionā kopā veiktas 89 kratīšanas, kuru rezultātā tika izņemti 8210 gabali tabakas izstrādājumu un ap 11 litriem alkoholisko dzērienu bez Latvijas Republikas akcīzes nodokļu markām. Kratīšanu laikā tika izņemti arī 40 560 tūkstoši eiro, 80 britu mārciņas, 20 dināri, 500 Kazahstānas tenges, 60 Ukrainas grivnas un 50 Ķīnas juaņas. Tāpat kratīšanu laikā izņemti seši šaujamieročiem līdzīgi priekšmeti un 249 munīcijas vienības, dažādi datu nesēji un grāmatvedības dokumenti, kā arī automašīna ”BMW X3” un citi ar izmeklējamo noziedzīgo nodarījumu saistīti priekšmeti.</p>
      <p>Kopumā aizturētas 12 personas vecumā no 20 līdz 58 gadiem. Četrām personām, 1970., 1975. un 1977. gadā dzimušiem vīriešiem, kā arī 1976. gadā dzimušai sievietei, tiesa piemēroja drošības līdzekli – apcietinājumu. No tām divas personas jau iepriekš nonākušas Valsts policijas redzeslokā, no kurām viena par nelikumīgu akcīzes preču apriti sodīta administratīvā kārtībā jau 49 reizes.</p>
      <p>”Cīņa ar nelikumīgu akcīzes preču apriti vienmēr ir bijusi mūsu prioritāte. Ir ieguldīts apjomīgs, mērķtiecīgs darbs, kas ir vainagojies ar rezultātiem. To apliecina ne tikai nedēļas izskaņā veiktās policijas darbības, bet arī iepriekš sasniegtie rezultāti. Tomēr mēs saprotam, ka ir cilvēki, kas joprojām uztur šo nelegālo rūpalu, tādēļ ir svarīgi nepārtraukti cīnīties ar šo problēmu, ko policija arī aktīvi dara. Vienlaikus aicinām arī iedzīvotājus būt aktīviem un ziņot nelikumīgu akcizēto preču iespējamām tirdzniecības vietām,” uzsver Valsts policijas Rīgas reģiona pārvaldes Kriminālpolicijas pārvaldes priekšnieks Andrejs Sozinovs.</p>
      <p>Kriminālprocess uzsākts pēc Krimināllikuma 221. panta trešās daļas, proti, par alkoholisko dzērienu vai tabakas izstrādājumu nelikumīgu uzglabāšanu, pārvietošanu (pārvadāšanu) vai realizāciju, ja to izdarījusi organizēta grupa.</p>
      <p>Par šādu noziedzīgu nodarījumu soda ar brīvības atņemšanu uz laiku līdz pieciem gadiem vai ar īslaicīgu brīvības atņemšanu, vai ar piespiedu darbu, vai ar naudas sodu, konfiscējot mantu vai bez mantas konfiskācijas un ar probācijas uzraudzību uz laiku līdz trim gadiem vai bez tās.</p>
      <p>Izmeklēšana kriminālprocesā turpinās.</p>
      <p><b>Lasi vēl</b> – <a href="https://skaties.lv/zinas/latvija/sabiedriba/no-amata-atstadina-rigas-centraltirgus-drosibas-dienesta-vaditaju-un-padomnieku/">No amata atstādina ”Rīgas centrāltirgus” drošības dienesta vadītāju un padomnieku</a></p>
    </article>
  </body>
</html>