<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/analyser-fran-mordutredningen-i-uddevalla-prioriteras-av-nfc/"/>
    <meta property="og:site_name" content="DN.SE"/>
    <meta property="article:published_time" content="2019-11-25T15:07:16+00:00"/>
    <meta property="og:title" content="Analyser från mordutredningen i Uddevalla prioriteras av NFC"/>
    <meta property="og:description" content="Tekniska undersökningar av föremål och platser, fler förhör och utökade sökinsatser."/>
  </head>
  <body>
    <article>
      <h1>Analyser från mordutredningen i Uddevalla prioriteras av NFC</h1>
      <address><time datetime="2019-11-25T15:07:16+00:00">25 Nov 2019, 15:07</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>Tekniska undersökningar av föremål och platser, fler förhör och utökade sökinsatser. Polis och åklagare fortsätter oförtrutet jakten efter bevis i den utredning som inletts sedan en 17-årig flicka försvunnit från Uddevalla.<br/>Trots att hon ännu inte är återfunnen misstänker åklagaren att hon har blivit mördad.</b>
      </p>
      <p>En 22-årig man sitter sedan i fredags häktad, på sannolika skäl misstänkt för mord. I handlingar från Uddevalla tingsrätt, som DN har tagit del av, kallas mannen för före detta pojkvän till den 17-åriga flicka som sedan mer än tio dagar är försvunnen från Uddevalla.</p>
      <p><b>Samtidigt pågår en </b>massiv sökinsats där polis och hundratals frivilliga letar efter flickan, eller hennes kvarlevor.</p>
      <p>– Det är omständigheter som har framkommit i förhör och i tekniska undersökningar som gör att vi har sannolika skäl, säger åklagaren Caroline Fransson som leder förundersökningen kring 17-åringens försvinnande.</p>
      <p>Hon konstaterar även att tingsrätten i Uddevalla accepterade hennes argumentation och beslutade att häkta 22-åringen.</p>
      <figure>
        <img src="https://cached-images.bonnier.news/cms30/UploadedImages/2019/11/25/4029ada9-17b6-488a-ac22-f29dd8c88d42/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Vice chefsåklagare Caroline Fransson leder förundersökningen om den saknade 17-åringen.<cite>Foto: Adam Ihse/TT</cite></figcaption>
      </figure>
      <p>I avsaknad av ett mordoffer krävs någon form av konkret bevisning som pekar mot att ett mord har begåtts. Caroline Fransson vill inte uttala sig om händelserna i Uddevalla ens i generella termer eftersom hon tycker att det är svårt att säga något som inte tangerar den pågående förundersökningen.</p>
      <p><b>Besvara generella frågor</b> kan däremot Christine Chi göra. Hon är en erfaren åklagare som även har till uppgift att uttala sig i medier för åklagarmyndighetens räkning.</p>
      <p>Hon understryker dock att hon inte har någon insyn i utredningen av det misstänkta mordet i Uddevalla.</p>
      <p>– Men generellt när det gäller mord så har vi möjlighet att bedriva en förundersökning även om kroppen saknas. Det kan handla om att omständigheterna på en brottsplats är sådana att man misstänker att personen inte längre kan vara i livet. Till exempel kan det handla om att man hittar blod. En människa kan inte förlora hur mycket blod som helst, säger hon.</p>
      <p>En annan viktig pusselbit är naturligtvis mordvapnet.</p>
      <p>– Man söker efter eventuella brottsverktyg och man vill säkra spår, säger Christine Chi.</p>
      <p><b>Ur handlingar från</b> Uddevalla tingsrätt kan man utläsa att 22-åringen misstänks för ett mord som har begåtts utan skjutvapen. Caroline Fransson vill dock inte svara när DN frågar om polisen har hittat ett misstänkt mordvapen.</p>
      <p>– Jag väljer att inte kommentera den typen av uppgifter alls, säger hon.</p>
      <p>Medan sökandet efter 17-åringen fortsätter i allt större cirklar kring den plats i Uddevalla där hon sist sågs i livet arbetar polis och åklagare för högtryck. En man i den mordmissänkte 22-åringens närhet anhölls i helgen, men<a href="https://www.dn.se/nyheter/sverige/annu-en-man-greps-i-sokandet-efter-forsvunna-17-aringen-i-uddevalla/"> försattes på fri fot efter förhör. </a>Mannen misstänks alltjämt för grovt skyddande av brottsling.</p>
      <p>– Vi fortsätter med förhör och det kan vara personer som blir aktuella allt eftersom utredningen fortgår. Det görs analyser av gods, platser och telefoner, säger Caroline Fransson.</p>
      <p><b>Flera prover från </b>föremål och platser har skickats till nationellt forensiskt centrum, NFC, som är polisens avdelning för vetenskapliga analyser inom ramen för brottsutredningar.</p>
      <p>Enligt Caroline Fransson prioriteras utredningen av 17-åringens försvinnande av NFC.</p>
      <p>– Men jag vill inte uttala mig om någon tidsplan för när vi får svar, säger hon.</p>
      <p>Telefonanalyser kan ge en mängd olika uppgifter som kan vara värdefulla i en förundersökning.</p>
      <p>– Det kan hjälpa till att kontrollera berättelser som inte stämmer överens med fakta i verkligheten, säger Christine Chi.</p>
      <p><b>Genom att kontrollera</b> GPS-funktioner i telefoner och genom så kallade masttömmningar kan polisen också skapa sig en bild av var en telefon – och sannolikt dess ägare – har befunnit sig vid ett givet tillfälle.</p>
      <p>– När man använder positioneringar hoppas man att få fram var personen har varit, säger Christine Chi.</p>
      <p>När den mordmisstänkte 22-åringen anhölls var det på den lägre graden av misstanke. Sedan dess har misstankarna mot honom stärkts. Enligt Christine Chi säger det något om den bevisning som redan finns i förundersökningen.</p>
      <p>– Någon slags uppfattning om att hon har blivit dödad finns det sannolikt eftersom han blir häktad på sannolika skäl, säger hon, för att i nästa andetag poängtera att mannen än så länge bara är misstänkt.</p>
      <p>– Det är ganska långt till en fällande dom.</p>
      <p>
        <a href="https://www.dn.se/nyheter/sverige/17-aring-forsvunnen-i-uddevalla-detta-har-hant/">Läs mer: 17-åring försvunnen i Uddevalla – detta har hänt</a>
      </p>
    </article>
  </body>
</html>