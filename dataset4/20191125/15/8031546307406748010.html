<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109561-EK-dava-blizo-94-mln.-evro-za-centrala-za-proizvodstvo-na-energiya-u-nas"/>
    <meta property="og:site_name" content="Канал 3"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="ЕК дава близо 94 млн. евро за централа за производство на енергия у нас"/>
    <meta property="og:description" content="Брюксел одобри плановете за изграждането на високоефективна централа за комбинирано производство на енергия от отпадъци"/>
  </head>
  <body>
    <article>
      <h1>ЕК дава близо 94 млн. евро за централа за производство на енергия у нас</h1>
      <h2>Брюксел одобри плановете за изграждането на високоефективна централа за комбинирано производство на енергия от отпадъци</h2>
      <address>
        <time datetime="2019-11-25T15:13:00+00:00">25 Nov 2019, 15:13</time>
      </address>
      <p>
        <b>Европейската комисия одобрява близо 94 милиона евро за високоефективна централа за комбинирано производство на енергия от отпадъци в България.</b>
      </p>
      <p>Брюксел одобри българските планове за изграждането и експлоатацията на централа за комбинирано производство на електроенергия и топлинна енергия, използваща гориво, получено от негодни за рециклиране битови отпадъци, като отговарящи на правилата на ЕС за държавната помощ.</p>
      <p>На 8 октомври 2019 г. България уведоми Комисията за своите планове за подпомагане на изграждането и експлоатацията на високоефективна централа за комбинирано производство на топлинна енергия и електроенергия в София. Централата ще произвежда топлинна енергия и електричество с мощност приблизително 55 MW за топлинната енергия и 19 MW за електроенергията. За гориво ще бъдат използвани около 180 000 тона негодни за рециклиране битови отпадъци годишно. Инсталацията, която ще бъде изградена от „Топлофикация“ ЕАД, ще бъде свързана с топлофикационната мрежа на София. Изграждането ще приключи до края на 2023 г, предава NOVA. </p>
      <p>Подкрепата ще се състои от две отделни мерки: пряка безвъзмездна помощ в размер на приблизително 90,8 милиона евро (около 177,6 милиона лева), финансирана от структурните фондове на ЕС, управлявани от България както и заем, отпуснат от Столична община на „Топлофикация“ ЕАД с преференциална лихва, възлизащ на приблизително 3 милиона евро (около 5,8 милиона лева).</p>
      <p>Комисарят по въпросите на конкуренцията Маргрете Вестегер подчерта, че европейската подкрепа ще помогне на България да постигне целите си по отношение на енергийната ефективност и ще допринесе за намаляване на емисиите на CO2 в съответствие с целите на ЕС в областта на околната среда, без да се нарушава ненужно конкуренцията. </p>
      <related>
        <h4>Още по темата</h4>
        <a href="http://kanal3.bg/news/world/europe/109394-EK-proveryava-sdelkata-na-%20Folksvagen%20-s-Turciya"/>
        <a href="http://kanal3.bg/news/world/europe/108345-9-dardzavi-s-priziv-kam-EK-za-ekodanak-varhu-aviokompaniite"/>
        <a href="http://kanal3.bg/news/world/europe/108320-Mnozinstvoto-v-EP-ne-e-protiv-otpadaneto-na-nablyudenieto-na-EK-nad-Balgariya"/>
      </related>
    </article>
  </body>
</html>