<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/koalicija-nosauc-cetrus-lb-prezidenta-kandidatus-no-kuriem-izvelesies-vienu.d?id=51667209"/>
    <meta property="og:site_name" content="DELFI"/>
    <meta property="article:published_time" content="2019-11-25T15:48:50+00:00"/>
    <meta property="og:title" content="Koalīcija nosauc četrus LB prezidenta kandidātus, no kuriem izvēlēsies vienu "/>
    <meta property="og:description" content="Pirmdien valdošās koalīcijas partiju sadarbības sanāksmē panākta vienošanās, ka šīs nedēļas laikā no četrām kandidatūrām tiks izvēlēta viena, kas tiks virzīta apstiprināšanai Saeimā, pēc sadarbības sanāksmes žurnālistus informēja Ministru prezidents Krišjānis Kariņš (JV)."/>
  </head>
  <body>
    <article>
      <h1>Koalīcija nosauc četrus LB prezidenta kandidātus, no kuriem izvēlēsies vienu </h1>
      <address><time datetime="2019-11-25T15:48:50+00:00">25 Nov 2019, 15:48</time> by <a rel="author">Sanita Upleja</a></address>
      <p>
        <b>Pirmdien valdošās koalīcijas partiju sadarbības sanāksmē panākta vienošanās, ka šīs nedēļas laikā no četrām kandidatūrām tiks izvēlēta viena, kas tiks virzīta apstiprināšanai Saeimā, pēc sadarbības sanāksmes žurnālistus informēja <a href="https://www.delfi.lv/temas/ministru-prezidents">Ministru prezidents</a> <a href="https://www.delfi.lv/temas/krisjanis-karins">Krišjānis Kariņš</a> (JV).</b>
      </p>
      <p>"Koalīcijā esam ilgstoši runājuši par dažādiem kandidātiem, un mums šobrīd ir četri, no kuriem izvēlēsimies vienu, ko virzīsim apstiprināšanai Saeimā," sacīja Kariņš un nosauca kandidātus – Fiskālās padomes locekle <a href="https://www.delfi.lv/temas/inna-steinbuka">Inna Šteinbuka</a>, <a href="https://www.delfi.lv/temas/latvijas-banka">Latvijas Bankas</a> padomes loceklis Mārtiņš Kazāks, Apvienoto Arābu Emirātu Centrālās bankas prezidenta padomnieks Uldis Cērps un "<a href="https://www.delfi.lv/temas/altum">Altum</a>" valdes priekšsēdētājs Reinis Bērziņš.</p>
      <p>"Šie četri ir kandidāti, kuri tiek nopietni apspriesti. Manuprāt, visi četri ir labi kvalificēti, katram mazliet citāda pieredze. Es domāju, ka mūsu valsts iegūtu, ja jebkurš no šiem četriem kļūtu par Latvijas Bankas prezidentu," sacīja valdības vadītājs piebilstot, ka izvēle nebūs viegla, jo ir jāizvēlas starp četriem labiem kandidātiem."</p>
      <p>"Mēs turpināsim darbu, lai līdz nedēļas beigām vienotos par vienu kandidātu," sacīja Kariņš.</p>
      <p>Jau ziņots, ka <a href="https://www.delfi.lv/temas/saeima">Saeimas</a> Frakciju padome noteikusi termiņu Latvijas Bankas prezidenta amata kandidātu pieteikšanai Saeimā no 22. līdz 29. novembrim. Tātad piektdien, 29. novembrī, ir pēdējā diena kandidātu izvirzīšanai. Likums par Latvijas Banku nosaka, ka prezidenta amata kandidātu izvirza ne mazāk kā 10 Saeimas deputāti.</p>
      <p>Pašreizējā Latvijas Bankas prezidenta Ilmāra Rimšēviča amata pilnvaras beidzas 21. decembrī.</p>
      <related>
        <h4>Lasi vēl</h4>
        <a href="https://www.delfi.lv/news/versijas/inna-steinbuka-kada-veida-latvijas-banka-var-veicinat-tautsaimniecibas-attistibu.d?id=51660967"/>
        <a href="https://www.delfi.lv/news/versijas/martins-kazaks-nakotnes-latvijas-banka-jaudigs-pamats-tautsaimniecibas-izaugsmei.d?id=51648463"/>
        <a href="https://www.delfi.lv/news/versijas/uldis-cerps-septini-jautajumi-nakamajam-latvijas-bankas-prezidentam.d?id=51628329"/>
      </related>
    </article>
  </body>
</html>