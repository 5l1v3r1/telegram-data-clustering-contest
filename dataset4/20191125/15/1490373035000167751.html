<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/mezinarodni-detsky-kriz-andrej-babis-mestsky-soud-v-praze-aktualne_1911251516_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T15:16:00+00:00"/>
    <meta property="og:title" content="Soud ruší Mezinárodní dětský kříž, který se zastával Babiše. Organizace nedoložila ani základní údaje"/>
    <meta property="og:description" content="Dětský kříž od roku 2014 nezakládal do rejstříku patřičné listiny. Organizace nemá zapsané ani statutární orgány. Problém rovněž vyvstal i s adresou v Praze, kde organizace dle soudu nesídlí."/>
  </head>
  <body>
    <article>
      <h1>Soud ruší Mezinárodní dětský kříž, který se zastával Babiše. Organizace nedoložila ani základní údaje</h1>
      <address><time datetime="2019-11-25T15:16:00+00:00">25 Nov 2019, 15:16</time> by <a rel="author">ČTK</a></address>
      <p>
        <b>Soud rozhodl o zrušení humanitární organizace Mezinárodní dětský kříž. Rozhodnutí není pravomocné, informoval v pondělí server Aktuálně.cz. Média už v minulosti uváděla, že řada informací, které o sobě Mezinárodní dětský kříž a jeho ředitelka Taťjana Horáková šíří, působily pochybným dojmem a nelze je ověřit. Organizace se do povědomí veřejnosti dostala loni poté, co se zastala premiéra Andreje Babiše (ANO) ve sporu o syrské sirotky.</b>
      </p>
      <p>„Právnická osoba Mezinárodní dětský kříž se dnem právní moci tohoto výroku zrušuje a nařizuje se její likvidace,“ řekla <a href="https://zpravy.aktualne.cz/domaci/konec-mezinarodniho-detskeho-krize-organizaci-zrusil-soud/r~f82868ce0f6611eaac60ac1f6b220ee8/">Aktuálně.cz</a> Markéta Puci, mluvčí Městského soudu v Praze, který o zrušení rozhodl. Pokud se zástupci organizace do 15 dnů od jeho doručení neodvolají, bude rozhodnutí pravomocné a nastoupí likvidátor. Vyjádření Mezinárodního dětského kříže se serveru nepodařilo získat.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/mezinarodni-detsky-kriz-mestsky-soud-v-praze-likvidace-rejstrik-financni_1907120922_och"/>
      </related>
      <p>Soud před několika měsíci organizaci potřetí vyzval k doložení základních údajů do veřejného rejstříku, ale neúspěšně. „Právnická osoba na výzvu k odstranění vad nereagovala a vytýkané nedostatky nebyly ve stanovené lhůtě odstraněny,“ uvedla Puci.</p>
      <p>Dětský kříž například od roku 2014 nezakládal do rejstříku patřičné listiny. Organizace nemá zapsané ani statutární orgány. Problém rovněž vyvstal i s uváděnou oficiální adresou v sídle KSČM v pražské ulici Politických vězňů, kde ale organizace podle soudu nesídlí. V minulosti měl dětský kříž sídlo v Ústí nad Labem v objektu, jenž rovněž náleží komunistické straně. Organizace podle Aktuálně.cz nemá svou webovou stránku, nikde nezveřejnila kontaktní údaje a nezřídila si datovou schránku.</p>
      <h3>Dopis v Lidových novinách</h3>
      <p>Do povědomí širší veřejnosti vstoupil Mezinárodní dětský kříž loni v září. Tehdy vznesla lidovecká europoslankyně Michaela Šojdrová návrh, zda by Česko nepřijalo 50 syrských dětí. Babiš se proti této myšlence ohradil. Do následné politické diskuse vstoupila organizace prohlášením, v němž premiéra podpořila. Text organizace zaslala Babišova asistentka do redakce Lidových novin, která jej otiskla v názorové části zpravodajského webu.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/andrej-babis-capi-hnizdo-jaroslav-saroch-stihani-rozhodnuti-o-zastaveni_1911230600_kno"/>
      </related>
      <p>Předseda vlády se později omluvil za to, že dopis vyšel v novinách patřících holdingu Agrofert, napsal server <a href="https://echo24.cz/a/S7aSr/poslat-text-organizace-mezinarodni-detsky-kriz-do-lidovych-novin-byla-chyba-kaje-se-babis">Echo24</a>. „Byla to moje chyba, že jsem řekl kolegyni: Zkuste to dát do Názorů, je to zajímavý názor. Kdybych to dal do jiných novin, tak by to bylo v pohodě, ale to mě mrzí, nebyl to účel. Není pravda, že je ovlivňuji,“ uvedl pro Frekvenci 1.</p>
      <p>Kvůli podezření, že Mezinárodní dětský kříž nelegálně nakládal s přijatými finančními dary, podal Finanční analytický útvar (FAÚ) letos na jaře trestní oznámení.</p>
      <related>
        <h4>Související články</h4>
        <a href="https://www.irozhlas.cz/zpravy-svet/clovek-v-tisni-humanitarni-neziskova-organizace-financovani-rusky-poslanec_1911152140_cha"/>
        <a href="https://www.irozhlas.cz/zpravy-svet/taliban-cerveny-kriz-afghanistan-zakaz_1909151249_dok"/>
      </related>
    </article>
  </body>
</html>