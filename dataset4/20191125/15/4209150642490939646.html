<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Procitajte-imena-uhapsenih-u-akciji-Sava-objavljen-snimak/570437?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:13:45+00:00"/>
    <meta property="og:title" content="Pročitajte imena uhapšenih u akciji &quot;Sava&quot;, objavljen snimak"/>
    <meta property="og:description" content="BANJALUKA - Zbog krijumčarenja migranata u akciji &quot;Sava&quot; uhapšeni su Nikola i Jelena Bursać, Jovica Vidović iz Gradiške i Borislav Basurić iz Laktaša, saznaju &quot;Nezavisne&quot;."/>
  </head>
  <body>
    <article>
      <h1>Pročitajte imena uhapšenih u akciji "Sava", objavljen snimak</h1>
      <address><time datetime="2019-11-25T15:13:45+00:00">25 Nov 2019, 15:13</time> by <a rel="author">Ljiljana Radić</a></address>
      <p>BANJALUKA - Zbog krijumčarenja migranata u akciji "Sava" uhapšeni su Nikola i Jelena Bursać, Jovica Vidović iz Gradiške i Borislav Basurić iz Laktaša, saznaju "Nezavisne".</p>
      <p>U ovoj akciji, koja je realizovana u subotu, kako saznajemo, privedeni su i migranti iz Pakistana U.M. i A.H.</p>
      <p>Kako je saopšteno iz Policijske uprave Banjaluka, navodeći inicijale, šest osoba uhapšeno je u ovoj akciji na području Banjaluke i Gradiške.</p>
      <p>"Četiri lica lišena su slobode u neposrednoj blizini graničnog prelaza u Gradišci, gdje su prilikom kontrole putničkog automobila u prtljažniku vozila zatečena dva lica afroazijskog porijekla, a dva lica na području grada Banjaluka", saopštili su iz PU Banjaluka.</p>
      <p>Oni su boravili u iznajmljenom stanu u Banjaluci, gdje je izvršen pretres, a tom prilikom pronađeno je i oduzeto 5,3 grama marihuane.</p>
      <p>Kako su naveli, realizaciji akcije prethodile su planirane aktivnosti, operativni nadzor nad licima, opservacije na području Policijske uprave Banjaluka i Gradiška, kontrola putničkih automobila i drugo.</p>
      <p>Dodali su da su krijumčarena lica predata Službi za poslove sa strancima u Banjaluci, dok će protiv osumnjičenih Tužilaštvu BiH biti dostavljen izvještaj za krijumčarenje ljudi, a istraga se nastavlja.</p>
      <p>"Alternativna televizija" objavila je snimak ove akcije, na kojem se vidi kako su pripadnici policije pronašli migrante i uhapsili osumnjičene.</p>
      <hr/>
      <figure>
        <iframe src="https://www.youtube.com/embed/y6X62i2G3us" width="640" height="360" data-service="Youtube" scrolling="no"/>
      </figure>
    </article>
  </body>
</html>