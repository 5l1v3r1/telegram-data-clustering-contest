<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/diana-kovacheva-policaite-i-sydiite-trjabva-sami-da-razpoznavat-nasilieto-news_1409577.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="Диана Ковачева: Полицаите и съдиите трябва сами да разпознават насилието"/>
    <meta property="og:description" content="Статистиката е много тревожна."/>
  </head>
  <body>
    <article>
      <h1>Диана Ковачева: Полицаите и съдиите трябва сами да разпознават насилието</h1>
      <address><time datetime="2019-11-25T15:35:00+00:00">25 Nov 2019, 15:35</time> by <a rel="author" href="https://www.actualno.com/editors/uid/101" target="_blank">Милена Славкова</a></address>
      <p>Статистиката е много тревожна. За тази година само до края на месец септември статистиката сочи, че поне две жени са загубили живота си в резултат на насилие. То може да се случи на всеки, без значение социалния статус, образованието и т.н. Интелигентни и образовани жени се оказват жертви на насилие и се страхуват да говорят за него. Наказателният кодекс инкриминира само системното насилие – тогава, когато има регистрирани поне три акта на насилие от един и същи вид. Една жена може да бъде убита от първия път или осакатена трайно с два акта на насилие. Според мен, това формално отношение пречи на превенцията на противодействие. Това каза омбудсманът Диана Ковачева в интервю за Агенция „Фокус“ по повод Международния ден на ООН за борба с насилието над жени и момичета. <br/><br/><br/>По думите ѝ е необходимо да бъдат обучавани полицаите, прокурорите и съдиите самите те да разпознават домашното насилие, когато го видят. „И не на последно място – не само жена може да бъде жертва на насилие в дома си, може да бъде и мъж. Разговорът е труден. Голяма част от жертвите не желаят публично да огласяват проблема си, защото се страхуват, срамуват и не намират разбиране, дори и сред семейството си“, заяви Ковачева.</p>
      <related>
        <a href="https://www.actualno.com/starazagora/iznesena-priemna-na-nacionalnija-ombudsman-v-stara-zagora-news_1406475.html"/>
      </related>
      <p>Омбудсманът посочи като проблем малкото кризисни центрове в България. „За страната те са само 13, а в София – само един. Градът е с население вече почти 2 млн. души, а този един кризисен център има само 8 места. Ако една жена с две деца влезе в този кризисен център, ще останат само 5 свободни места. Кризисните центрове са важни, за да може жените да бъдат приютени тогава, когато трябва да напуснат спешно семейството си“, подчерта Ковачева. Тя уточни, че е изпратила препоръки до областните управители, с които настоява да предприемат мерки за разкриване на кризисни центрове, поне 28 – колкото са областните градове.</p>
    </article>
  </body>
</html>