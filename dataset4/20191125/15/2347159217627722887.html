<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://izaktv.pl/tudson-i-jego-m1x-zwerbowani-przez-team-seceret/"/>
    <meta property="og:site_name" content="IzakTV"/>
    <meta property="article:published_time" content="2019-11-25T15:46:32+00:00"/>
    <meta property="og:title" content="TUDSON i jego m1x zwerbowani przez Team Seceret"/>
    <meta property="og:description" content="Jedna z rewelacji ostatnich tygodni na europejskiej scenie nie musi już martwić się o brak wsparcia organizacji. Team Secret ogłosiło podpisanie kontraktów z zawodnikami m1x. Zespół, gdzie występuje Filip “TUDSON” Tudev, dał się zapamiętać kibicom świetną grą m.in. podczas rozgrywek Esports Championship Series. Europejski miks szczególnie nieźle zaprezentował się w ramach trzeciego tygodnia, gdy drużyna […]"/>
  </head>
  <body>
    <article>
      <h1>TUDSON i jego m1x zwerbowani przez Team Seceret</h1>
      <address><time datetime="2019-11-25T15:46:32+00:00">25 Nov 2019, 15:46</time> by <a rel="author" href="https://izaktv.pl/author/kojot/" target="_blank">Paweł Wilk</a></address>
      <h4>
        <b>Jedna z rewelacji ostatnich tygodni na europejskiej scenie nie musi już martwić się o brak wsparcia organizacji. Team Secret ogłosiło podpisanie kontraktów z zawodnikami m1x.</b>
      </h4>
      <p>Zespół, gdzie występuje Filip “<a href="https://izaktv.pl/tag/tudson/"><b>TUDSON</b></a>” Tudev, dał się zapamiętać kibicom świetną grą m.in. podczas rozgrywek <b>Esports Championship Series</b>. Europejski miks szczególnie nieźle zaprezentował się w ramach trzeciego tygodnia, gdy drużyna pokonała <b>Mousesports</b> i <b>Tricked</b>, a w finale przeciwko <b>Ninjas in Pyjamas</b> uległa dopiero po trzech mapach. Kilka dni później <b>TUDSON</b> i spółka rywalizowali na pierwszej mapie na równi z <b>Astralis</b>. Równie nieźle młody skład zaprezentował się w innych internetowych zmaganiach, czym przykuł uwagę światowych organizacji.</p>
      <p>Najlepsza oferta wpłynęła od zarządu Secret, dla którego będzie to pierwsza przygoda z męską dywizją Counter-Strike: Global Offensive. Marka znana z rywalizacji na platformie DOTA2 kilka lat temu współpracowała z damskim składem, jednak od 2017 roku Zainab <b>“zAAz”</b> Turkie wraz z koleżankami występują pod innym tagiem.</p>
      <blockquote><i>Dołączenie do Team Secret wydaje mi się niezwykłe i mogę w końcu powiedzieć – marzenie się spełniło! Zawsze tego chciałem, odkąd widziałem, jak mój brat Soren rywalizuje na profesjonalnej scenie. Zawsze chciałem być taki jak on, jednak moim największym problemem było to, że żadna z najlepszych polskich organizacji nie chciała dać mi szansy udowodnienia, że jestem dobrym graczem. Dlatego postanowiłem przejść na scenę EU, aby stawić czoła nowym wyzwaniom i szansom. Wychodząc z pomysłem zespołu m1x poczułem, że to wielka okazja do przetestowania moich umiejętności i udowodnienia, że potrafię konkurować na arenie międzynarodowej z największymi gwiazdami w grze. Jako zespół już osiągnęliśmy niezwykłe osiągnięcia w krótkim czasie i wierzę, że jest jeszcze wiele do zrobienia. Dostanie szansy ze strony tak dużej i znanej organizacji pozwoli mi rozwijać się jako gracz oraz jako członek zespołu. A to wszystko pod okiem ekspertów, którzy z pewnością pomogą mi osiągnąć cele osobiste i zespołowe w przyszłości – </i>Filip “<b>tudsoN</b>” Tudev.</blockquote>
      <p>
        <b>Nowy skład <a href="https://izaktv.pl/tag/team-secret/">Team Secret</a>:</b>
      </p>
      <ul>
        <li>Flatron “<b>juanflatroo</b>” Halimi</li>
        <li>Filip “<b>tudsoN</b>” Tudev</li>
        <li>Rigon “<b>rigoN</b>” Gashi</li>
        <li>Dionis “<b>sinnopsyy</b>” Budeci</li>
        <li>Guy “<b>anarkez</b>” Trachtman</li>
      </ul>
      <p>Debiut w nowej organizacji nastąpi m.in. podczas fazy pucharowej Qi Banja Luka 2019. W poprzednim etapie Team Secret zanotował trzy zwycięstwa i tylko jedną porażkę.</p>
      <p>Fot. www.facebook.com/TUDSON1337/</p>
    </article>
  </body>
</html>