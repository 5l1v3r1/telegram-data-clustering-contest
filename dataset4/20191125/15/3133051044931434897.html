<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/elon-musk-vysvetlil-proc-se-behem-prezentace-podarilo-rozbit-nerozbitna-okna-cybertrucku/sc-870-a-201356/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="Elon Musk vysvětlil, proč se během prezentace podařilo rozbít nerozbitná okna Cybertrucku"/>
    <meta property="og:description" content="Při prezentaci Tesly Cybertruck došlo k rozbití nerozbitných oken • Objevily se spekulace, zda to nebyl záměr ve snaze o pozornost • Elon Musk se ke kauze oficiálně vyjádřil na svém Twitteru"/>
  </head>
  <body>
    <article>
      <h1>Elon Musk vysvětlil, proč se během prezentace podařilo rozbít nerozbitná okna Cybertrucku</h1>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author">Karel Kilián</a></address>
      <ul>
        <li>Při prezentaci Tesly Cybertruck došlo k rozbití nerozbitných oken</li>
        <li>Objevily se spekulace, zda to nebyl záměr ve snaze o pozornost</li>
        <li>Elon Musk se ke kauze oficiálně vyjádřil na svém Twitteru</li>
      </ul>
      <p>Představení elektrického pick-upu Tesla Cybertruck rozdělilo laickou i odbornou veřejnost na dva tábory. Na jedné straně jsou kritici, jimž připadá hranatý vzhled vozidla vysloveně ošklivý, na straně druhé jsou i tací, kterým se vozidlo inspirované Lotusem ze 70. let minulého století líbí. Přes 200 tisíc zájemců už dokonce přetavilo své nadšení v předběžné objednávky.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=287309992"/>
        <figcaption>
          <a href="https://vtm.zive.cz/clanky/tesla-uz-ma-pres-200-tisic-predobjednavek-na-cybertruck-a-to-jeste-nevysla-ani-zadna-reklama/sc-870-a-201346/default.aspx">Tesla už má přes 200 tisíc předobjednávek na Cybertruck. A to ještě ani nevyšla žádná reklama</a>
        </figcaption>
      </figure>
      <p>Jedním z momentů, který během prezentace vyvolal velké emoce včetně neskrývaného škodolibého smíchu, byla <b>ukázka odolnosti skel tohoto auta</b>. Vedoucí designér Franz von Holzhausen vrhl do dvou bočních skel kovovou kouli, která však – napříč předpokladům – obě<b> okna viditelně poškodila</b>.</p>
      <h3>Trapas v přímém přenosu</h3>
      <p>Kolem celé události se rozjela řada debat a spekulací. Příznivci konspiračních teorií například tvrdili, že rozbití údajně nerozbitných skel bylo záměrné a mělo přitáhnout pozornost médií, což se také nakonec stalo – fotografii představované novinky s rozbitými okny publikovala řada domácích i zahraničních serverů.</p>
      <p>Tomu však nenasvědčuje <b>chování generálního ředitele Elona Muska</b>, který byl v tom okamžiku na pódiu a díra ve skle ho očividně zaskočila, o čemž svědčí tiše pronesená poznámka „oh my fucking god“. Musk následně komentoval Holzhausenův hod jako „možná příliš silný“ a snažil se situaci zlehčit konstatováním, že alespoň nedošlo k průniku koule dovnitř.</p>
      <p>Stejně Musk reagoval i na druhý hod, jehož výsledkem bylo další rozbité okno. Poté následoval poněkud rozpačitý odchod Franze von Holzhausena ze scény a udivený Muskův pohled na rozbitá okna. Z dalšího projevu pak bylo zjevné, že je generální ředitel Tesly přinejmenším mírně vykolejený.</p>
      <h3>Proč okna nevydržela?</h3>
      <p>Elon Musk je znám tím, že se k řadě věcí vyjadřuje na sociální síti Twitter, kde má bezmála třicet milionů sledujících. I v tomto případě zde nakonec vydal své stanovisko – konkrétně se tak stalo v komentáři k <a href="https://twitter.com/RodAdib1/status/1198699265842806784">tweetu Roda Abiba</a>, který napsal: „Znám skutečný důvod prasknutí okna. Je to v pořádku, Elone, ale <b>měl jsi hodit kouli do okna dřív, než ses rozhodl udeřit do dveří kladivem</b>.“</p>
      <p>Abib tak naráží na předchozí část prezentace, během které Franz von Holzhausen demonstroval tuhost karosérie několika ranami obrovským kladivem do oblasti dveří. Musk <a href="https://twitter.com/elonmusk/status/1198772995021406209?s=20">odpověděl komentářem</a>: „Jo. Náraz palicí do dveří <b>poškodil základnu skla</b>, a proto se ocelová koule neodrazila. Měli jsme <b>nejprve hodit koulí a PAK mlátit kladivem do dveří</b>. Tak příště.“</p>
      <p>Muskovo tvrzení se jeví jako pravděpodobné vysvětlení celé kauzy. Podpořil ho i <a href="https://twitter.com/elonmusk/status/1198090787520598016?s=20">zpomaleným videem</a>, v němž vedoucí designér provádí stejný test před samotným představením. V tomto případě se koule od okna odrazí, aniž by ho poškodila. Předchozí nárazy tak patrně okno narušily a připravily půdu pro jeho rozbití před obecenstvem.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=79007285"/>
        <figcaption>
          <a href="https://vtm.zive.cz/clanky/tesla-predstavila-nove-auto-cybertruck-podle-muska-by-mohlo-byt-vybaveno-i-solarnimi-kridly/sc-870-a-201327/default.aspx">Tesla představila nové auto Cybertruck. Podle Muska by mohlo být vybaveno i „solárními křídly“</a>
        </figcaption>
      </figure>
      <p>V rámci objektivity však musíme podotknout, že došlo i k rozbití okna zadních dveří, ačkoli do těch <b>nikdo žádným předmětem předtím nebušil</b>. I tak lze ale konstatovat, že tato nepříjemnost jen zvýšila již tak vysoký zájem o představení Tesly Cybertruck.</p>
    </article>
  </body>
</html>