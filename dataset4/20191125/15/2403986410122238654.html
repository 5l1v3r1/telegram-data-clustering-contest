<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/nazvav_suddiv_zakritoyu_kastoyu_vishha_rada_pravosuddya_oburilas_cherez_zayavu_ryaboshapki_n1239153"/>
    <meta property="og:site_name" content="24 Канал"/>
    <meta property="article:published_time" content="2019-11-25T15:48:00+00:00"/>
    <meta property="og:title" content="Назвав суддів закритою кастою: Вища рада правосуддя обурилась через заяву Рябошапки"/>
    <meta property="og:description" content="У Вищій раді правосуддя незадоволені заявами генерального прокурора Руслана Рябошапки. Судді вважають, що він дискредитує усю судову владу."/>
  </head>
  <body>
    <article>
      <h1>Назвав суддів закритою кастою: Вища рада правосуддя обурилась через заяву Рябошапки</h1>
      <address><time datetime="2019-11-25T15:48:00+00:00">25 Nov 2019, 15:48</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>У Вищій раді правосуддя незадоволені заявами генерального прокурора Руслана Рябошапки. Судді вважають, що він дискредитує усю судову владу.</b>
      </p>
      <p>На <a href="https://hcj.gov.ua/news/poshyrennya-generalnym-prokurorom-informaciyi-z-metoyu-dyskredytaciyi-sudovoyi-vlady-abo-vplyvu">сайті Вищої ради правосуддя</a> наголосили, що жодна реформа не повинна перетворюватися у кампанію щодо дискредитації судової системи.</p>
      <blockquote>Важливо: <a href="https://24tv.ua/shho_ne_tak_iz_sudovoyu_reformoyu_zelenskogo_dumki_ekspertiv_n1220792">Що не так із судовою реформою Зеленського: думки експертів</a></blockquote>
      <p>
        <b>Що сказав Рябошапка?</b>
      </p>
      <p>Генпрокурор України в інтерв'ю "Настоящему времени" заявив, що судова система залишилася закритою кастою, де керують фактично кілька людей. За його словами, "плівки Вовка" з Окружного адміністративного суду Києва розкрили лише невеличку частину того, що відбувається у судовій системі.</p>
      <p><b>Що відомо про "плівки Вовка"? </b>Плівки, на яких зафіксовані розмови голови окружного адмінсуду Павла Вовка та його колег, продемонстрували, як відбувається торг правосуддям в обмін на посади і як судді використовують це у своїх цілях.</p>
      <blockquote>До теми: <a href="https://24tv.ua/poroshenka_i_vovka_n1200311">Що пов'язує одіозного суддю Вовка та Порошенка: резонансні деталі</a></blockquote>
      <p>
        <b>Що про це думають у ВРП?</b>
      </p>
      <p>На думку членів Ради, у заявах Рябошапки простежуються небезпечні практики ручного управління системою прокуратури.</p>
      <h3>Коротко про закон про судову реформу</h3>
      <p>На початку листопада в Україні всупереч позиції судової влади вступили в дію поправки до закону "Про судоустрій і статус суддів".</p>
      <p>Закон передбачає скорочення кількості суддів Верховного Суду з 200 до 100 осіб. Процедуру скорочення суддів зобов'язаний провести новий склад Вищої кваліфікаційної комісії суддів (його ще належить сформувати) до 7 квітня 2020 року.</p>
      <p>Президентський проєкт закону пропонує одразу декілька законодавчих змін:</p>
      <ul>
        <li>Зміни до закону про люстрацію:<br/>Законопроєкт передбачає розширення дії закону про очищення влади на осіб, які у період з 21 листопада 2013-го до 19 травня 2019-го протягом одного року та більше обіймали посади голови Вищої кваліфікаційної комісії суддів, голови Державної судової адміністрації та їхніх заступників.</li>
        <li>Зменшення кількості суддів Верховного Суду України:<br/>Ухвалений проєкт закону передбачає зменшення максимально можливої кількості суддів Верховного суду з двохсот до сотні.</li>
        <li>Зміна складу Вищої кваліфікаційної комісії суддів:<br/>Відтепер кількість членів ВККС зменшиться з 16 до 12. Усіх їх призначатиме на 4 роки Вища рада правосуддя за результатами конкурсу. Натомість раніше по декілька членів обирали за результатами з'їздів суддів, представників юридичних вищих навчальних закладів, адвокатів, а також омбудсмен і голова Державної судової адміністрації.</li>
        <li>Підстави для звільнення членів Вищої кваліфікаційної комісії суддів:<br/>Новий закон визначає такі підстави для звільнення члена ВККС: власна заява про звільнення, неспроможність виконувати повноваження, невідповідність вимогам до члена комісії, порушення вимог у сфері запобігання корупції, прогули протягом місяця, нехтування обов'язками. Крім того, усі громадяни отримають право на звернення зі скаргою про вчинення дисциплінарного порушення.</li>
      </ul>
    </article>
  </body>
</html>