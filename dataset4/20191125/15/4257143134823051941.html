<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/valaszokat-varnak-gothar-peter-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="Válaszokat várnak Gothár Péter ügyében"/>
    <meta property="og:description" content="A Nemzet Művésze díjat gondozó Magyar Művészeti Akadémia (MMA) tájékoztatást vár a Gothár Péter ügyében folyó vizsgálatokról a Katona József Színháztól, valamint a Színház- és Filmművészeti Egyetemtől."/>
  </head>
  <body>
    <article>
      <h1>Válaszokat várnak Gothár Péter ügyében</h1>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/22/meglepo-reszletek-gothar-peter-zaklatasi-ugyeben"/>
        <a href="https://infostart.hu/belfold/2019/11/21/lepett-a-katona-ujabb-kovetkezmenye-lett-a-szinhazi-zaklatasi-botranynak"/>
        <a href="https://infostart.hu/belfold/2019/11/21/melyul-gothar-peter-zaklatasi-botranya"/>
      </related>
      <h3>A Nemzet Művésze díjat gondozó Magyar Művészeti Akadémia (MMA) tájékoztatást vár a Gothár Péter ügyében folyó vizsgálatokról a Katona József Színháztól, valamint a Színház- és Filmművészeti Egyetemtől.</h3>
      <p>Mindezt annak kapcsán közölte az MMA, hogy a budapesti <a href="https://infostart.hu/kultura/2019/11/19/ujabb-magyar-szinhazi-zaklatasi-botrany">Katona József Színház</a> a múlt héten - az érintett megnevezése nélkül - közölte: kitiltotta egyik szerződéses munkatársát, mert a színház vezetőségének tudomására jutott, hogy többször is "erkölcsi határokat átlépő módon" viselkedett a többi dolgozóval szemben. A döntést egy belső vizsgálatot követően hozta meg a vezetőség.</p>
      <p><a href="https://infostart.hu/kultura/2019/11/20/zaklatasi-botrany-a-katonaban-gothar-peter-kozlemenyt-adott-ki">Később Gothár Péter, a nemzet művésze a Facebookon tette közzé bocsánatkérő nyilatkozatát.</a>A Színház- és Filmművészeti Egyetem pedig közleményt adott ki arról, hogy Gothár Péter, az intézmény tanára megkereste az egyetem vezetőjét és etikai vizsgálatot kért önmaga ellen.</p>
      <p>"Mint a Nemzet Művésze díjat kezdeményező és a díj gondozását ellátó köztestület, a Magyar Művészeti Akadémia elvárja a közvetlenül érintettektől - így a Nemzet Művésze díjjal rendelkező Gothár Pétertől, valamint az üggyel kapcsolatban belső vizsgálatokat már megindító Színház- és Filmművészeti Egyetemtől és Katona József Színháztól -, hogy tetteikben és nyilatkozataikban a magyar művészek közössége egészének érdekét, valamint a művészek által a művészeknek adható és egyben legmagasabb díj méltóságát szem előtt tartva járjanak el" - olvasható az MMA hétfői közleményében.</p>
      <p>Felidézik, hogy a Nemzet Művésze díj Bizottság a legmagasabb állami művészeti elismeréssel, a Kossuth-díjjal kitüntetett művészek testülete, amely a Nemzet Művésze díj odaítélésről határoz. "A díj érdemtelenség esetén történő visszavonásáról és az ezzel kapcsolatos eljárás lefolytatásáról ugyancsak kizárólagosan a bizottság dönthet" - közölték.</p>
      <p>Mint írták, a Magyar Művészeti Akadémia - nem ismerve a folyamatban lévő vagy már lefolytatott vizsgálatok eredményét -</p>
      <blockquote>az ügyben vizsgálatot folytatók megfelelő intézkedését kéri, amennyiben a jogi felelősségre vonás szükségessége felmerül, hiszen ez esetben már nem felsőoktatási vagy előadóművészeti szervezet által kezelendő kérdésről van szó.</blockquote>
      <p>"A Magyar Művészeti Akadémia a fentiek okán indokoltnak tartja a Színház- és Filmművészeti Egyetem, illetve a Katona József Színház részéről a Bizottság tájékoztatását a belső vizsgálatok végeredményéről" - tartalmazza a közlemény.</p>
      <p>
        <i>Nyitókép: szinhaz.org</i>
      </p>
    </article>
  </body>
</html>