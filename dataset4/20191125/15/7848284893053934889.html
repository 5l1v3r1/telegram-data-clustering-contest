<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/de-siervo-nessuno-e-contro-la-juve-ma-per-vendere-il-prodotto-serve-un-campionato-competitivo-323967"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T15:52:04+00:00"/>
    <meta property="og:title" content="De Siervo: &quot;Nessuno è contro la Juve, ma per vendere il prodotto serve un campionato competitivo&quot;"/>
    <meta property="og:description" content="L'amministratore delegato della Lega Serie A, Luigi De Siervo,  fa un quadro della situazione in via Rosellini nel suo intervento a Radio Anch'io Lo Sport, partendo..."/>
  </head>
  <body>
    <article>
      <h1>De Siervo: "Nessuno è contro la Juve, ma per vendere il prodotto serve un campionato competitivo"</h1>
      <address><time datetime="2019-11-25T15:52:04+00:00">25 Nov 2019, 15:52</time> by <a rel="author">Redazione FcInterNews.it</a></address>
      <p>L'amministratore delegato della <b>Lega Serie A</b>, <b>Luigi De Siervo</b>,  fa un quadro della situazione in via Rosellini nel suo intervento a <i>Radio Anch'io Lo Sport</i>, partendo dalle recenti dimissioni di <b>Micciché</b> da presidente dell'assemblea e dai tentativi per farlo tornare sui propri passi. "Esiste un'iniziativa diretta del presidente del <b>Brescia</b>, <b>Massimo Cellino</b>, che ha inviato una lettera ai colleghi chiedendo al presidente Micciché di dare una disponibilità e sostenerlo in largo anticipo, manifestando l'apprezzamento per il lavoro di questi mesi. Dall'altro lato anche il presidente <b>Cairo </b>ha evidenziato questa esigenza - dice De Siervo - Il perché di questa fretta per arrivare a una decisione entro il 2 dicembre andrebbe chiesto al presidente federale Gravina. Si è deciso per una road map molto stretta. Bisogna avere dei professionisti che lavorano per vendere i diritti nel mondo. Questa scelta è stata fatta dalla Lega. Quello che il <b>Consiglio Federale </b>ha ribadito è che nulla può essere contestato alla struttura. Spero che settimana prossima le difficoltà possano essere risolte".</p>
      <p>Si parla quindi della competitività del campionato italiano. "Nessuno è contro la Juventus, ma a noi serve un campionato competitivo e con tanti gol. Per troppo tempo si è visto un calcio con troppi tatticismi e quindi più difficile da vendere. Per fortuna i numeri di ascolto e di presenza allo stadio stanno crescendo". Quindi i diritti tv: "Come sapete il nostro è l'unico grande torneo europeo in cui la determinazione dei compensi è gestita da una legge. Siamo lontani dal livello delle inglesi che divide i diritti tv in parti uguali", dice De Siervo, che oggi presenzierà all'assemblea di Lega in cui verranno presumibilmente tracciate le linee guida per il prossimo bando.  </p>
      <p>In ultimo il capitolo razzismo: "Stiamo lavorando col ministero a un protocollo per poter vedere le immagini dei facinorosi che dovessero rendersi protagonisti di episodi di razzismo e permettere alle squadre di procedere al <b>Daspo</b>".</p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>