<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/neprypustymi-politychni-komentari-vyshcha-rada-pravosuddia-vidpovila-na-zakydy-riaboshapky-pro-sabotazh-sudovoi-reformy-203440.html"/>
    <meta property="og:site_name" content="5 канал"/>
    <meta property="article:published_time" content="2019-11-25T15:51:00+00:00"/>
    <meta property="og:title" content="&quot;Неприпустимі політичні коментарі&quot;: Вища рада правосуддя відповіла на закиди Рябошапки про &quot;саботаж судової реформи&quot;"/>
    <meta property="og:description" content="Висловлювання генпрокурора суперечать принципу поділу влади, зазначають у ВРП"/>
  </head>
  <body>
    <article>
      <h1>"Неприпустимі політичні коментарі": Вища рада правосуддя відповіла на закиди Рябошапки про "саботаж судової реформи"</h1>
      <address>
        <time datetime="2019-11-25T15:51:00+00:00">25 Nov 2019, 15:51</time>
      </address>
      <p>Вища рада правосуддя оприлюднила публічне звернення у зв'язку із заявами генпрокурора Руслана Рябошапки на Радіо Свобода, де посадовець обвинуватив Вищу раду правосуддя та Верховний Суд у "саботажі" судової реформи. Також він пропонував "спілкуватися з саботажниками в рамках кримінально-процесуального кодексу", <a href="https://ua.interfax.com.ua/">повідомляє</a> "Інтерфакс-Україна".</p>
      <blockquote>"Відповідно до статті 126 Конституції України незалежність і недоторканність судді гарантують Конституція та закони України. Вплив на суддю у будь-який спосіб забороняється. Стаття 131 Конституції України покладає на Вищу раду правосуддя обов’язок вживати заходів щодо забезпечення незалежності суддів, і Вища рада правосуддя невідступно дотримуватиметься цього обов’язку", – зазначено у публічному зверненні.</blockquote>
      <p>У Вищій раді правосуддя зазначають, що незалежність суддів забезпечує насамперед особливий порядок їх призначення на посади, заборона впливу на суддів, захист їхніх професійних інтересів, особливий порядок притягнення до дисциплінарної відповідальності, гарантування державою особистої безпеки суддів та їхніх сімей, гарантування фінансування діяльності судів, заборона для суддів належати до політичних партій, а також суддівське самоврядування.</p>
      <p>"Заяви керівника правоохоронного органу стосовно потенційних можливостей Генеральної прокуратури України чинити тиск на окремих суддів та членів Вищої ради правосуддя шляхом відкриття проти них кримінальних проваджень нагадують про небезпечні практики ручного керування системою прокуратури. Вища рада правосуддя вважає неприпустимими політичні коментарі генерального прокурора щодо темпів упровадження судової реформи, які прозвучали в інтерв’ю Радіо Свобода від 15 листопада 2019 року", – сказано в повідомленні.</p>
      <blockquote>У Вищій раді правосуддя вважають, що такі заяви нівелюють цілі реформування суду і прокуратури. Зазначається, що висловлювання Рябошапки суперечать принципу поділу влади.</blockquote>
      <p>"З огляду на зазначене Вища рада правосуддя вважає за необхідне наголосити, що захищеність суддів на рівні Конституції України є найважливішою гарантією незалежності судової влади, неупередженого, об’єктивного, безстороннього та незалежного виконання суддями своїх обов’язків щодо захисту прав і свобод людини та громадянина, забезпечення верховенства права та конституційного ладу в державі, а тому поширення генеральним прокурором інформації з метою дискредитації судової влади або впливу на Вищу раду правосуддя є неприпустимим", – наголошується у зверненні.</p>
      <p>Раніше Рябошапка дав інтерв'ю для Радіо Свобода, де прокоментував справу голови Окружного адмінісуду Києва Павла Вовка. Він заявив, що "судова система так і залишилася закритою кастою, де декілька прізвищ фактично управляють цією судовою системою".</p>
      <p>"Те, що було в Окружному адміністративному суді Києва, - це лише один маленький уламок. Одна сота того, що відбувається. Є керівники Верховного Суду, касаційних судів, інші якісь впливові судді, які мають досить серйозний вплив. Якби я не був на своїй посаді, я їх назвав би. Вся країна знає ці прізвища, вони у всіх на слуху. І вони реально керують судовою системою", - заявив Рябошапка.</p>
      <blockquote>Рябошапка заявив, що якщо "саботаж" реформи триватиме, у Генпрокуратури "не залишиться іншого шляху", крім як розпочинати кримінальні справи.</blockquote>
      <p>Як повідомлялося, 2 серпня голові ОАСК Вовку вручено повідомлення про підозру у втручанні в діяльність Вищої кваліфікаційної комісії суддів (ВККС) та інші можливі злочини. Йому інкримінують скоєння злочинів, передбачених ч. 3 ст. 27, ст. 351-2 (організація перешкоджання діяльності Вищої ради правосуддя, ВККС України), ч. 3 ст. 27 ч. 2 ст. 375 (організація постановлення суддею (суддями) завідомо неправосудного вироку, рішення, ухвали або постанови), ч. 2 ст. 376 (втручання в діяльність судових органів) Кримінального кодексу України.</p>
      <p>Його заступника підозрюють за ч. 5 ст. 27, ст. 351-2 (пособництво у перешкоджанні діяльності Вищої ради правосуддя, Вищої кваліфікаційної комісії суддів України), ч. 2 ст. 376. Суддю ОАСК та суддю Суворовського райсуду Одеси підозрюють за ст. 351-2, ч. 2 ст. 375 КК України.</p>
      <blockquote>До ВРП надійшли з Генпрокуратури клопотання про тимчасове відсторонення суддів ОАСК Вовка, Ігоря Погрібніченка та судді Суворовського районного суду Одеси Івана Шепітка, однак ВРП відмовилася їх задовольнити. Суддя Вовк називає цю справу політичною.</blockquote>
    </article>
  </body>
</html>