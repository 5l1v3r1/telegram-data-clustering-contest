<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908617"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Русия призова кюрдите в Сирия да се присъединят към войските на Асад"/>
    <meta property="og:description" content="Русия, която е основният военен съюзник на сирийското правителство, призова днес обкръжените кюрдски бойци да се присъединят към сирийската правителствена армия, предаде ДПА"/>
  </head>
  <body>
    <article>
      <h1>Русия призова кюрдите в Сирия да се присъединят към войските на Асад</h1>
      <address><time datetime="2019-11-25T15:30:00+00:00">25 Nov 2019, 15:30</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Русия, която е основният военен съюзник на сирийското правителство, призова днес обкръжените кюрдски бойци да се присъединят към сирийската правителствена армия, предаде ДПА.</p>
      <p>"Колкото по-скоро, толкова по-добре", каза руският заместник-външен министър Михаил Богданов пред агенция Интерфакс.</p>
      <p>Той подчерта, че Русия поддържа контакт с всички страни в опит да осигури мир, основан на зачитането на суверенитета на Сирия.</p>
      <p>Кюрдските милиции, които се противопоставят на сирийското правителство, бяха изтласкани от части от Северна Сирия миналия месец след интервенция на Турция, припомня БТА.</p>
      <p>Анкара смята тези милиции за терористи, които искат да създадат собствена държава върху територии на Турция, Сирия и Ирак. Русия се споразумя с Турция да споделят контрола върху части от Северна Сирия в опит да възпре Анкара от продължаване на военната й операция.</p>
      <p>Сирийските правителствени сили, съюзени с Русия, поеха контрола над някои райони, изоставени от кюрдските милиции, посочва ДПА</p>
    </article>
  </body>
</html>