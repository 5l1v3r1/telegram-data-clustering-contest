<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/naftogaz_zaproponuvav_gazpromu_sposib_povernuti_borg_n1239112"/>
    <meta property="og:site_name" content="24 Канал"/>
    <meta property="article:published_time" content="2019-11-25T15:01:00+00:00"/>
    <meta property="og:title" content="&quot;Нафтогаз&quot; запропонував &quot;Газпрому&quot; спосіб повернути борг"/>
    <meta property="og:description" content="&quot;Нафтогаз&quot; готовий отримати борг за рішеннями Стокгольмського арбітражу газом, який &quot;Газпром&quot; може постачати напряму до України. Наразі це приблизно 3 мільярди доларів."/>
  </head>
  <body>
    <article>
      <h1>"Нафтогаз" запропонував "Газпрому" спосіб повернути борг</h1>
      <address><time datetime="2019-11-25T15:01:00+00:00">25 Nov 2019, 15:01</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>"Нафтогаз" готовий отримати борг за рішеннями Стокгольмського арбітражу газом, який "Газпром" може постачати напряму до України. Наразі це приблизно 3 мільярди доларів.</b>
      </p>
      <p>Пропозицію про таке погашення боргу у разі бажання Росії готові розглянути, про це повідомив виконавчий директор "Нафтогазу" Юрій Вітренко на своїй фейсбук-сторінці.</p>
      <blockquote>Важливо:<a href="https://24tv.ua/goncharuk_ozvuchiv_umovi_dlya_tranzitnogo_kontraktu_z_rosiyeyu_n1236905"> Гончарук озвучив умови для транзитного контракту з Росією</a></blockquote>
      <p>Вітренко при цьому наголосив, що "Нафтогаз" готовий говорити з "Газпромом" не лише щодо способу погашення заборгованості, але й термінів.</p>
      <aside>Додам, що в арбітражах ми переважно захищаємося від позовів "Газпрому", і навіть коли ми подаємо позови з нашого боку, то це позови про компенсацію збитків від дій "Газпрому", зокрема через невиконання "Газпромом" своїх контрактних зобов'язань,<cite>– повідомив він.</cite></aside>
      <p>Виконавчий директор "Нафтогазу", зазначив, що штрафи, які на "Газпром" наклав Антимонопольний комітет України (близько 7 мільярдів доларів), а також розслідування проти "Газпрому" в антимонопольних органах ЄС не може бути предметом переговорів про транзит.</p>
      <blockquote><b>Важливо</b>, "Нафтогаз" <b><a href="https://24tv.ua/naftogaz_vidpoviv_gazpromu_ukrayina_pratsyuvatime_lishe_za_yevropeyskimi_pravilami_n1239068">дав офіційну відповідь на пропозицію російського "Газпрому"</a></b> щодо відносин у газовій сфері у 2020 році. Там наголошують. що сторони повинні обговорювати продовження транзиту газу <b>за європейськими правилами у тристоронньому форматі </b>за участі Єврокомісії.</blockquote>
      <p>Вітренко впевнений, що <b>"Газпром" наразі має всі можливості </b>для того, щоб підписати новий довгостроковий контракт на транзит газу через Україну за цими правилами.</p>
      <h3>Газові переговори: основне</h3>
      <ul>
        <li>Попередній контракт про транзит газу між Росією та Україною завершується 31 грудня. </li>
        <li>Україна хоче укласти контракт на 10 років, але <a href="https://24tv.ua/tranzit_gazu_cherez_ukrayinu_putin_gotoviy_uklasti_dogovir_na_1_rik_a_ne_na_10_n1216377">у Росії пропонують лише на 1 рік</a>. </li>
        <li>Окрім того, у пропонованому Росією договорі є умова – відмова України та РФ від взаємних претензій в міжнародному арбітражі та припинення всіх судових розглядів.</li>
        <li>Тим часом, російський <a href="https://24tv.ua/gazprom_ofitsiyno_vidmovivsya_postachati_ukrayini_gaz_n1229008">"Газпром" офіційно відмовився постачати газ до України </a>напряму доти, доки Україна не відмовиться від своїх перемог у міжнародних арбітражах.</li>
        <li>В "Нафтогазі" наголошують – Україна не збирається забути 22 мільярди доларів, які винна Росія.</li>
        <li>Чергові технічні консультації <b>відбулися 20 листопада</b>, наступні <b>заплановані на 29 листопада. </b> </li>
      </ul>
      <p>Водночас триває активне будівництво скандального російського "Північного потоку-2". Цей газопровід постачатиме газ до Європи в обхід України. Працює Росія і над "Турецьким потоком", який має таку ж мету.</p>
    </article>
  </body>
</html>