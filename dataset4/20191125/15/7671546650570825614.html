<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915024"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:25:00+00:00"/>
    <meta property="og:title" content="Policijskima bratoma »dilerji« plačevali za molk"/>
    <meta property="og:description" content="Brata Mario in Darko Nikolić, ki sta bila v domačem Velenju strah in trepet tamkajšnjih prekupčevalcev in uživalcev prepovedanih drog, sta priznala krivdo po obtožnici, ki jima očita zlorabo uradnega položaja. Sodišče jima je izreklo pogojni zaporni kazni."/>
  </head>
  <body>
    <article>
      <h1>Policijskima bratoma »dilerji« plačevali za molk</h1>
      <address><time datetime="2019-11-25T15:25:00+00:00">25 Nov 2019, 15:25</time> by <a rel="author">Mojca Marot</a></address>
      <p>
        <b>Brata Mario in Darko Nikolić, ki sta bila v domačem Velenju strah in trepet tamkajšnjih prekupčevalcev in uživalcev prepovedanih drog, sta priznala krivdo po obtožnici, ki jima očita zlorabo uradnega položaja. Sodišče jima je izreklo pogojni zaporni kazni.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/25/1224022.jpg"/>
          <figcaption>Brata Nikolić, levo je Mario s svojim zagovornikom Matjažem Šalovenom, desno pa Darko z zagovornikom Borisom Kandutijem, sta »po tehtnem premisleku« priznala krivdo.<cite>Foto: Mojca Marot</cite></figcaption>
        </figure>
        <figure>
          <img src="https://www.dnevnik.si/i/ag/2019/11/25/1223900.jpg"/>
          <figcaption>Brata Darko (levo) in Mario Nikolić (drugi od leve) sta v Velenju veljala za strah in trepet preprodajalcev drog.<cite>Foto: Mojca Marot</cite></figcaption>
        </figure>
      </slideshow>
      <p>Od leta 2010 do 2013 sta zdaj že nekdanja policista, brata Mario in Darko Nikolić ustrahovala manjše prekupčevalce s prepovedanimi drogami v Šaleški dolini, ki sta jih tudi osebno poznala. Čeprav sta bila zaposlena na različnih koncih Slovenije, Mario je služboval na policijski postaji v Rogaški Slatini, Darko pa na mejnem prehodu Jelšane na območju PU Koper, in v Velenju nista imela nobenih pristojnosti, sta se v prostem času videvala z domačimi prekupčevalci. V zameno za zagotovila, da proti njim ne bodo sproženi postopki na podlagi ovadb, ki naj bi že bile napisane, sta od njih zahtevala denar. Od nekaj sto pa celo do štiri tisočake po obrokih naj bi jima nekateri izročili, misleč, da bodo pred organi pregona imeli mir.</p>
      <h3>Ujela sta se v past</h3>
      <p>A je njuno početje, ko ob zasegu kakšnega zavojčka prepovedane droge nista napisala nobenega uradnega zapisnika, kmalu postalo sumljivo. Kaj počneta, pa je prišlo na uho tudi njunim nadrejenim. Ti so zato »pokvarjenima« policistoma nastavili past in jima dolgo prisluškovali ter izvajali druge prikrite preiskovalne ukrepe, kar je obrodilo sadove, zaradi česar sta tudi ostala brez službe. Kot je pred šestimi leti, ko je bila proti njima spisana ovadba, dejal tiskovni predstavnik generalne policijske uprave Drago Menegalija, je eden od bratov po aretaciji sam dal odpoved v službi, za drugega pa so predlagali izredno prekinitev pogodbe o zaposlitvi.</p>
      <p>Danes brata nista več policista in že nekaj časa živita v Švici. Na prvi obravnavi prejšnji mesec sta sicer v pisnem zagovoru oba zanikala krivdo in vse je kazalo, da se bo kazenski postopek vlekel. Danes pa je prišlo do preobrata, saj sta se že pred sodno dvorano dogovorila, da bosta očitana kazniva dejanja priznala, tožilka <b>Lucija Helbl</b> s specializiranega državnega tožilstva pa je za oba predlagala pogojno zaporno kazen. Njenemu predlogu, za Maria je predlagala leto dni in pol pogojne zaporne kazni s preizkusno dobo dve leti, za Darka pa eno leto in deset mesecev s preizkusno dobo prav tako dve leti, je sledila tudi sodnica <b>Marjana Topolovec Dolinšek</b>. Ni pa sledila predlogu tožilke, da bi oškodovancem povrnila denar, temveč jih je napotila na pravdo.</p>
      <h3>Dobro sta jo odnesla</h3>
      <p>Brata bosta morala plačati le dobrih 129 evrov sodnih stroškov in takso, ki jo bo sodišče odmerilo naknadno. Tožilka je za oba našla številne olajševalne okoliščine, ki so pomembno vplivale na predlagano višino kazni. Dejala je, da še nista bila obsojena, da sta krivdo priznala na začetku postopka in ga s tem pomembno skrajšala, omenila je tudi časovno oddaljenost kaznivega dejanja, prav tako sta si medtem oba ustvarila družini. »Pa vendar sta dejanje storila kot policista, ki sta bila še posebej zavezana k spoštovanju zakonov, in sta zlorabila položaj, ki sta ga uživala kot uradni osebi,« je dejala tožilka Helblova.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042915101/lokalno/gorenjska/v-presernovi-rojstni-hisi-tudi-razstava-o-skofu-vovku"/>
      </related>
    </article>
  </body>
</html>