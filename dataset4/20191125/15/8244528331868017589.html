<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/web/google-cloud-print-a-fine-vita-il-servizio-di-stampa-via-cloud-chiudera-nel-2020_85704.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T15:41:01+00:00"/>
    <meta property="og:title" content="Google Cloud Print a fine vita: il servizio di stampa via cloud chiuderà nel 2020"/>
    <meta property="og:description" content="Anche Cloud Print è destinato a finire nel &quot;Cimitero Google&quot;, insieme a tutti i servizi che il colosso di Mountain View ha cestinato nel corso della sua storia. La notizia è però inattesa, visto che Cloud Print è ancora usato da tanti utenti nel mondo"/>
  </head>
  <body>
    <article>
      <h1>Google Cloud Print a fine vita: il servizio di stampa via cloud chiuderà nel 2020</h1>
      <address><time datetime="2019-11-25T15:41:01+00:00">25 Nov 2019, 15:41</time> by <a rel="author">Nino Grasso</a></address>
      <p>
        <b>Anche Cloud Print è destinato a finire nel "Cimitero Google", insieme a tutti i servizi che il colosso di Mountain View ha cestinato nel corso della sua storia. La notizia è però inattesa, visto che Cloud Print è ancora usato da tanti utenti nel mondo</b>
      </p>
      <p><b>Cloud Print stamperà le sue ultime pagine il 31 Dicembre 2020</b>, poi chiuderà per sempre o almeno fino a data da destinarsi. Google ha annunciato la novità all'interno di un documento di supporto riportato da <a href="https://ww.9to5google.com/2019/11/21/google-cloud-print-dead-2020/">9to5Google</a>, consigliando di utilizzare la procedura di stampa presente sulla piattaforma in uso a partire da subito. L'azienda ha precisato che molte delle funzionalità di Cloud Print saranno <b>integrate direttamente su Chrome OS</b>.</p>
      <figure>
        <iframe src="https://www.youtube.com/embed/1A5zvYda7Eo" width="600" height="338" data-service="Youtube" scrolling="no"/>
      </figure>
      <p>Al momento in cui scriviamo Google non ha fornito indicazioni circa il motivo della chiusura del servizio: <b>Cloud Print</b> è una tecnologia che consente, sia su desktop sia su mobile, di stampare documenti presenti sul web via Chrome anche con stampanti che non supportano il cloud e non sono dotate di connettività internet. A differenza di molti altri servizi sospesi da Google, inoltre, Cloud Print era ancora oggi usato da parecchi utenti nel mondo.</p>
      <p>La notizia della <b>chiusura di Google Cloud Print</b>, infatti, non è stata molto ben digerita e sui social - e online in generale - è apparso qualche commento di lamentela. Proprio perché ancora utilizzato, forse, Google ha deciso di dare un preavviso di un anno, prima di chiudere il servizio e costringere gli utenti a trovare un'alternativa.</p>
      <p><i>"Cloud Print, la soluzione di stampa Google basata sul cloud, non sarà più supportato a partire dal 31 dicembre 2020"</i>, scrive Google. <i>"A partire dal 1° Gennaio 2021 i dispositivi con qualsiasi sistema operativo non saranno più in grado di stampare utilizzando Google Cloud Print. Raccomandiamo agli utenti di identificare una soluzione alternativa nel corso del prossimo anno e compiere una strategia di migrazione"</i>, consigliando infine agli utenti Chrome OS di passare alla piattaforma integrata nativamente sul sistema operativo.</p>
    </article>
  </body>
</html>