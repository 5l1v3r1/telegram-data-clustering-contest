<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013527/%DA%AF%D8%B2%D8%A7%D8%B1%D8%B4-%D8%A8%D9%84%D9%88%D9%85%D8%A8%D8%B1%DA%AF-%D8%A7%D8%B2-%D9%86%D8%A7%D8%AA%D9%88%D8%A7%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T15:30:55+00:00"/>
    <meta property="og:title" content="گزارش «بلومبرگ» از ناتوانی آمریکا در برابر ایران"/>
    <meta property="og:description" content="پایگاه «بلومبرگ» با اشاره به انقضای بند تحریم‌های تسلیحاتی قطعنامه ۲۲۳۱، نوشته است که واشنگتن با خروج از برجام، امکان ممانعت از خریدهای تسلیحاتی ایران از روسیه و چین را از خود سلب کرده است."/>
  </head>
  <body>
    <article>
      <h1>گزارش «بلومبرگ» از ناتوانی آمریکا در برابر ایران</h1>
      <address>
        <time datetime="2019-11-25T15:30:55+00:00">25 Nov 2019, 15:30</time>
      </address>
      <p>
        <i>پایگاه «بلومبرگ» با اشاره به انقضای بند تحریم‌های تسلیحاتی قطعنامه ۲۲۳۱، نوشته است که واشنگتن با خروج از برجام، امکان ممانعت از خریدهای تسلیحاتی ایران از روسیه و چین را از خود سلب کرده است.</i>
      </p>
      <p>به گزارش مشرق، پایگاه «<b>بلومبرگ</b>» در گزارشی در خصوص انقضای بند تحریم‌های تسلیحاتی قطعنامه ۲۲۳۱ شورای امنیت سازمان ملل در اواخر سال آینده میلادی، نوشته است که واشنگتن با خروج زودهنگام از توافق هسته‌ای، خود را در برابر احتمال خرید تسلیحاتی ایران از روسیه و چین، در موضع ضعف قرار داده است.</p>
      <blockquote>بیشتر بخوانید:<br/><a href="https://www.mashreghnews.ir/news/1013109/%D9%85%D8%AA%D8%AD%D8%AF%D8%A7%D9%86-%D8%AF%DB%8C%D8%B1%D9%88%D8%B2-%D8%A7%D9%85%D8%B1%DB%8C%DA%A9%D8%A7-%D9%85%D8%B4%D8%AA%D8%B1%DB%8C%D8%A7%D9%86-%D8%A7%D9%85%D8%B1%D9%88%D8%B2-%D8%B1%D9%88%D8%B3%DB%8C%D9%87">متحدان دیروز امریکا؛ مشتریان امروز <i>روسیه</i></a></blockquote>
      <p>بر اساس یکی از بندهای قطعنامه ۲۲۳۱ که از سال ۲۰۱۶ میلادی اجرایی شد، ایران تا پنج سال از خرید تسلیحات تهاجمی منع شده است. این بند از قطعنامه در اکتبر سال ۲۰۲۰ (مهر ماه ۱۳۹۹) منقضی می‌شود و پس از آن ایران این امکان را خواهد داشت که از کشورهای خارجی جنگ‌افزار بخرد.</p>
      <p>بلومبرگ نوشته است که پایان این تحریم‌ها، می‌تواند توان نظامی ایران را به مراتب بیش از گذشته افزایش دهد.</p>
      <p>به ادعای بلومبرگ، ایران در حال حاضر برای خرید جنگنده‌های «سوخو-۳۰»، هواپیمای آموزشی «یاک-۱۳۰»، تانک‌های «تی-۹۰»، سامانه پدافندی «اس-۴۰۰» و سامانه دفاع ساحلی «باستیون» با روسیه در حال مذاکره است. این پایگاه همچنین احتمال داده است که ایران خواهان خرید جنگ‌افزارهای چینی هم باشد.</p>
      <p>این پایگاه نوشته است که دولت آمریکا در تلاش است تا حمایت دیگر کشورها را برای تمدید ممنوعیت خریدهای تسلیحاتی ایران، جلب کند. «مایک پامپئو» وزیر خارجه آمریکا اخیرا مدعی شد که دستیابی ایران به تسلیحات پیشرفته، به بروز «آشوب» در غرب آسیا منجر می‌شود.</p>
      <p>به نوشته بلومبرگ، خروج آمریکا از برجام موجب شده تا اعضای شورای امنیت از درخواست واشنگتن برای تمدید این ممنوعیت حمایت چندانی نکنند. نه تنها روسیه و چین به عنوان دو دارنده امکان وتو و فروشنده بالقوه سلاح به ایران از این طرح حمایت نمی‌کنند، بلکه آمریکا حتی احتمالا نمی‌تواند روی رأی مثبت فرانسه و انگلستان هم حساب کند.</p>
      <p>این پایگاه، تحریم‌های آمریکا را مهمترین مانع در برابر تولیدکنندگان جنگ‌افزار برای صادرات به ایران ارزیابی کرده و نوشته است که تولیدکنندگان روسی و چینی باید بین فروش چندین میلیارد دلاری به ایران و تحریم‌های آمریکا یکی را برگزینند. بلومبرگ به آمریکا توصیه کرده است که برای مانع‌تراشی در مسیر فروش تسلیحات به ایران، واشنگتن علاوه بر شرکت‌ها، مدیران آن‌ها را هم به تحریم تهدید کند.</p>
      <p>با این وجود، در این گزارش آمده است: «اما بدترین حالت این است که چین و روسیه ممکن است ساز و کاری برای دور زدن تحریم‌های آمریکا ایجاد کرده و سلطه ایالات متحده بر نظام مالی جهانی را به چالش بکشند.»</p>
      <p>نویسنده گزارش با اشاره به اینکه دلیل ناکارآمدی ساز و کار اروپایی «اینستکس» برای دور زدن تحریم‌ها بی‌میلی مدیران اروپایی به ریسک‌پذیری بوده، در پایان نوشته است: «آیا تولیدکنندگان روسی و چینی حاضرند ریسک [تحریم شدن] را بپذیرند؟ [دونالد] ترامپ [رئیس‌جمهور آمریکا] و پامپئو کار چندانی نمی‌کنند، جز اینکه به شدت دعا کنند.»</p>
      <p>منبع: فارس</p>
    </article>
  </body>
</html>