<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90521"/>
    <meta property="og:site_name" content="Denník politika"/>
    <meta property="article:published_time" content="2019-11-25T15:35:26+00:00"/>
    <meta property="og:title" content="Proti násiliu na ženách treba bojovať, Patakyová pripomenula aj smrť mladej učiteľky Violy"/>
    <meta property="og:description" content="25.11.2019 (Webnoviny.sk) – Násilie na ženách nepatrí do vyspelej spoločnosti. Pri príležitosti medzinárodného dňa boja proti násiliu páchanému na ženách, ktorý si v pondelok spoločnosť pripomína, to konštatovala verejná ochrankyňa práv Mária Patakyová."/>
  </head>
  <body>
    <article>
      <h1>Proti násiliu na ženách treba bojovať, Patakyová pripomenula aj smrť mladej učiteľky Violy</h1>
      <address><time datetime="2019-11-25T15:35:26+00:00">25 Nov 2019, 15:35</time> by <a rel="author">Webnoviny</a></address>
      <p>25.11.2019 (Webnoviny.sk) – Násilie na ženách nepatrí do vyspelej spoločnosti. Pri príležitosti medzinárodného dňa boja proti násiliu páchanému na ženách, ktorý si v pondelok spoločnosť pripomína, to konštatovala verejná ochrankyňa práv Mária Patakyová.</p>
      <p>„<i>Násilie na ženách a dievčatách je jedným z najrozšírenejších porušení ľudských práv po celom svete. Vo svojich rôznych formách predstavuje významný zásah do ľudskej dôstojnosti, ale aj závažné ohrozenie psychického či fyzického zdravia či dokonca života,</i>“ napísala ombudsmanka na sociálnej sieti Facebook a pripomenula aj minulotýždňovú správu o brutálnej smrti Violy Macákovej.</p>
      <h3>Budúcnosť bez násilia</h3>
      <p>„<i>Je mi veľmi ľúto, keď ako krajina nevyužívame všetky nástroje na ochranu dotknutých obetí a prevenciu tohto negatívneho javu v spoločnosti. Takýmto nástrojom je jednoznačne Dohovor o predchádzaní násilia na ženách, ktorého hlavné posolstvá sú však, žiaľ, dezinterpretované. Do praxe je potrebné dostať účinné opatrenia na riešenie problému násilia na ženách a našou úlohou by malo byť ich prijímanie, nie naopak</i>,“ zdôraznila v statuse.</p>
      <p>Patakyová je presvedčená, že proti takému násiliu je nevyhnutné bojovať, a preto sa zapojila do kampane Organizácie spojených národov (OSN) pod názvom Orange the World, ktorá bude spustená počas 16 dní aktivizmu proti násiliu páchanom na ženách. Ku kampani sa pripojilo aj dvanásť veľvyslanectiev a Zastúpenie Európskej komisie.</p>
      <p>Tohtoročná téma sa nesie v myšlienke boja proti znásilneniu, ktorá v kontexte udalostí posledných dní naberá na závažnosti. Ombudsmanka dodala, že oranžová farba symbolizuje jasnejšiu budúcnosť bez násilia. Vyzvala, aby si verejnosť obliekla oblečenie oranžovej farby a prejavila tým solidaritu v boji proti násiliu páchanému na ženách.</p>
      <h3>Smrť sestier Mirabalových</h3>
      <p>V roku 1999 bol pod záštitou OSN ustanovený 25. november za Medzinárodný deň odstránenia násilia páchaného voči ženám. Jeho história pochádza z Latinskej Ameriky a zvolený bol podľa dňa smrti troch sestier Mirabalových, ktoré boli násilne zavraždené v Dominikánskej republike počas vlády diktátora Trujilla v roku 1960.</p>
      <p>Tieto ženy boli politicky aktívne a stali sa symbolom odporu voči diktátorovi. Po ich uväznení a poprave sa dostalo do pohybu hnutie odporu, ktoré o rok vyvrcholilo zosadením diktátora. Sestry Mirabalové sa stali symbolom odporu proti predsudkom a rodovým stereotypom.</p>
      <p>V mnohých krajinách sa od roku 2001 v tento deň začínajú intenzívne 16-dňové verejné kampane proti násiliu na ženách, ktoré trvajú zvyčajne do 10. decembra – Medzinárodného dňa ľudských práv.</p>
      <p>Viac k témam: <a href="https://www.webnoviny.sk/tag/nasilie-na-zenach/"><u>násilie na ženách</u></a><br/>Zdroj: Webnoviny.sk – <a href="https://www.webnoviny.sk/proti-nasiliu-na-zenach-treba-bojovat-patakyova-pripomenula-aj-smrt-mladej-ucitelky-violy/"><u>Proti násiliu na ženách treba bojovať, Patakyová pripomenula aj smrť mladej učiteľky Violy</u></a> © SITA Všetky práva vyhradené.</p>
    </article>
  </body>
</html>