<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915054"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:25:00+00:00"/>
    <meta property="og:title" content="Papež z žrtvami trojne katastrofe leta 2011"/>
    <meta property="og:description" content="Papež Frančišek se je danes v okviru obiska na Japonskem srečal z žrtvami potresa, cunamija in jedrske nesreče v Fukušimi leta 2011. Dogodke pred osmimi leti je označil za &quot;trojno katastrofo&quot;."/>
  </head>
  <body>
    <article>
      <h1>Papež z žrtvami trojne katastrofe leta 2011</h1>
      <address><time datetime="2019-11-25T15:25:00+00:00">25 Nov 2019, 15:25</time> by <a rel="author">STA</a></address>
      <p>
        <b>Papež Frančišek se je danes v okviru obiska na Japonskem srečal z žrtvami potresa, cunamija in jedrske nesreče v Fukušimi leta 2011. Dogodke pred osmimi leti je označil za "trojno katastrofo".</b>
      </p>
      <p>82-letni papež, ki je na štiridnevni obisk v deželo vzhajajočega sonca prispel v soboto, je prisluhnil pričevanju treh preživelih. Eden od njih je bil dijak Matsuki Kamoshita, ki je moral zapustiti svoj dom v mestu Iwaki, južno od jedrske elektrarne v Fukushimi, ki jo je močno poškodoval cunami.</p>
      <p>Po potresu in cunamiju, ki sta zahtevala okoli 18.500 življenj, je v elektrarni prišlo do taljenja sredice v treh od štirih reaktorjev.</p>
      <p>Kamoshita se je skupaj z mamo in bratom selil iz kraja v kraj, njegov oče pa je moral ostati v Fukušimi, kjer je bil učitelj. "Tam, kamor so se preselili, sem bil žrtev nadlegovanja, vsak dan je bilo tako boleč in želel sem si umreti," je na srečanju s papežem povedal 17-letnik. Njegov oče je medtem fizično in psihično zbolel in moral nehati delati.</p>
      <p>Na tisoče ljudi, kot so Kamoshita in člani njegove družine, se zaradi sevanja ne more vrniti na svoje domove, vendar so se bili številni prisiljeni vrniti na onesnažena območja blizu elektrarne, je povedal mladi Japonec.</p>
      <p>"V prizadevanjih za obnovo in ponovno izgradnjo po trojni katastrofi se morajo skleniti številne roke in združiti številna srca v eno," je dejal papež. Tako bodo žrtve katastrofe dobile podporo in bodo vedele, da niso pozabljene.</p>
      <h3>Pozval k svetu brez jedrskega orožja</h3>
      <p>Frančišek, ki je v nedeljo med obiskom Nagasakija in Hirošime pozval k svetu brez jedrskega orožja, je izpostavil tudi znanstvene in zdravstvene pomisleke glede jedrske katastrofe in opozoril na "ogromen izziv obnove tkiva družbe", poroča nemška tiskovna agencija dpa.</p>
      <p>Papež je danes obiskal tudi cesarsko palačo v Tokiu, kjer se je srečal s cesarjem Naruhitom, ki je prestol krizantem zasedel maja. Cesar se je Frančišku zahvalil, ker je obiskal Nagasaki in Hirošimo ter se srečal z žrtvami potresa in cunamija leta 2011.</p>
      <p>Frančišek je nato na bejzbolskem stadionu v japonski prestolnici daroval mašo, na kateri se je zbralo okoli 50.000 ljudi.</p>
      <p>Nazadnje se je srečal še z japonskim premierjem Shinzom Abejem. Papež je sogovorniku povedal, da je treba narediti vse, da se prepreči ponovitev uničenja, kakršno sta doživela Hirošima in Nagasaki.</p>
      <p>Abe mu je odgovoril, da trdno verjame v svet brez jedrskega orožja, in obljubil, da si bo neumorno prizadeval za to. Zagotovil je tudi svojo neomajno zavezanost dialogu med jedrskimi silami in državami brez jedrskega orožja.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915119/kronika/foto-albanijo-stresel-mocan-potres-cutili-so-ga-tudi-v-sloveniji"/>
        <a href="https://www.dnevnik.si/1042914557/svet/papez-pripotoval-na-tajsko"/>
        <a href="https://www.dnevnik.si/1042912674/mnenja/odprta-stran/papez-francisek-resuje-otroke"/>
      </related>
    </article>
  </body>
</html>