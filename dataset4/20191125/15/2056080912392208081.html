<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996943_jubur_ostana_bez_licenz_v_london/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:19:00+00:00"/>
    <meta property="og:title" content="&quot;Юбер&quot; остана без лиценз в Лондон"/>
    <meta property="og:description" content="&quot;Юбер&quot; ще обжалва решението. Това трябва да стане в срок от 21 дни. Компанията ще може да продължи да работи, докато тече обжалването."/>
  </head>
  <body>
    <article>
      <h1>"Юбер" остана без лиценз в Лондон</h1>
      <address><time datetime="2019-11-25T15:19:00+00:00">25 Nov 2019, 15:19</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Лондонският транспортен регулатор не поднови днес лиценза за дейност на "Юбер" (Uber) в британската столица, предадоха световните агенции.</p>
      <p>Службата, отговаряща за транспорта в британската столица, Transport for London -TfL, се аргументира с това, че компанията е допуснала няколко нарушения, които са изложили на риск пътниците и тяхната сигурност, отбелязва "Асошиейтед прес".</p>
      <p>"Юбер" ще обжалва решението. Това трябва да стане в срок от 21 дни. Компанията ще може да продължи да работи, докато тече обжалването.</p>
      <p>Макар компанията да се е ангажирала с решаване на посочените въпроси, службата не е убедена, че подобни проблеми няма да се появят отново в бъдеще. По тази причина институцията е на мнение, че "Юбер" не отговаря на изискванията в момента.</p>
      <p>"Юбер" посочи в изявление, че решението да не бъде подновен лицензът в Лондон е "необичайно и неправилно".<br/>През 2017 година транспортната служба отхвърли искането на Юбър за подновяване на лиценза заради пропуски в докладването на сериозни нарушения и при проверката на шофьорите, което доведе до съдебно дело, припомня Ройтерс.</p>
      <p>През 2018 година съдия даде на "Юбер" изпитателен 15-месечен лиценз, изтичащ през септември, след като компанията направи някои промени в бизнес модела си в Лондон, който е най-важният й европейски пазар.<br/>TfL през септември удължи с два месеца лиценза на "Юбер" и наложи още изисквания, засягащи превоза, застраховките и проверката на документите на шофьорите. /БТА</p>
    </article>
  </body>
</html>