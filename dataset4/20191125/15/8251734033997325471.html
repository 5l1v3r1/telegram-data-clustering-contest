<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/attualita/visite-ginecologiche-accesso-diretto-consultori/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-25T15:19:05+00:00"/>
    <meta property="og:title" content="Visite ginecologiche ad accesso diretto nei consultori"/>
    <meta property="og:description" content="Visite ginecologiche ai consultori di Gattinara e Borgosesia: due specialisti in servizio."/>
  </head>
  <body>
    <article>
      <h1>Visite ginecologiche ad accesso diretto nei consultori</h1>
      <h2>Il servizio prenderà il via con il nuovo anno.</h2>
      <address>
        <time datetime="2019-11-25T15:19:05+00:00">25 Nov 2019, 15:19</time>
      </address>
      <figure>
        <img src="https://notiziaoggivercelli.it/media/2019/04/medico_generica-650x362.jpg"/>
      </figure>
      <p>Visite ginecologiche ai consultori di Gattinara e Borgosesia: due specialisti in servizio.</p>
      <h3>Visite ginecologiche al consultorio</h3>
      <p>Da gennaio 2020 due Medici Ginecologi della Struttura Complessa dell’ospedale Santi Pietro e Paolo saranno presenti anche negli ambulatori del Consultorio di Borgosesia e di Gattinara. Medici Dirigenti della struttura complessa di Ginecologia e Ostetricia di Borgosesia eseguiranno infatti visite ginecologiche e ostetriche presso le sedi dei consultori per ampliare l’offerta di continuità assistenziale tra utenza ospedaliera e territorio.</p>
      <h3>Le utenti</h3>
      <p>Le visite interesseranno donne che necessitino di un percorso ospedaliero o che l’abbiano concluso, con consulenze pre e post intervento, consulenze preconcezionali o postconcezionali, dopo percorso Legge 194, consulenze per coppie infertili , visite ostetriche in gravidanze a rischio e rilascio di certificati e attestazioni di gravidanza. La presenza dei medici ospedalieri sul territorio assicura un collegamento diretto e immediato con il reparto ospedaliero del SS Pietro e Paolo nei percorsi diagnostici e terapeutici.  Le prestazioni saranno svolte ad accesso diretto, senza impegnativa.</p>
      <h3>La prenotazione</h3>
      <p>Per ulteriori informazioni o per prenotare una visita le utenti potranno rivolgersi direttamente al Consultorio o alla struttura complessa di Ginecologia e Ostetricia (CPS Ostetrica Coordinatore Alessandra Turchetti 334-6211690).</p>
    </article>
  </body>
</html>