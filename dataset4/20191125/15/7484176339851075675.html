<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/entertainment/paul-mccartney-staat-volgend-jaar-op-tw-classic"/>
    <meta property="og:site_name" content="Zita"/>
    <meta property="article:published_time" content="2019-11-25T15:03:06+00:00"/>
    <meta property="og:title" content="Paul McCartney staat volgend jaar op TW Classic"/>
    <meta property="og:description" content="Het is officieel. Paul McCartney vormt op zondag 21 juni de hoofdact van TW Classic 2020. Dat maakte de organisatie op maandag bekend. De ticketverkoop start nu vrijdag om 10 uur. De verdere line-up wordt later bekendgemaakt. Vier jaar na zijn vorige optreden keert Sir Paul McCartney terug naar het festivalpark in Werchter. Toeschouwers kunnen"/>
  </head>
  <body>
    <article>
      <h1>Paul McCartney staat volgend jaar op TW Classic</h1>
      <address>
        <time datetime="2019-11-25T15:03:06+00:00">25 Nov 2019, 15:03</time>
      </address>
      <p>
        <b>Het is officieel. Paul McCartney vormt op zondag 21 juni de hoofdact van TW Classic 2020. Dat maakte de organisatie op maandag bekend. De ticketverkoop start nu vrijdag om 10 uur. De verdere line-up wordt later bekendgemaakt.</b>
      </p>
      <p>Vier jaar na zijn vorige optreden keert Sir Paul McCartney terug naar het festivalpark in Werchter. Toeschouwers kunnen zich verwachten aan klassiekers van de Beatles, Wings en zijn eigen solorepertoire. Hij wordt muzikaal begeleid door Paul ‘Wix’ Wickens (keyboards), Brian Ray (bas/gitaar), Rusty Anderson (gitaar) en Abe Laboriel Jr (drum).</p>
      <h3>Zeventiende album</h3>
      <p>“Hij blijft een lichtpunt voor elke nieuwe generatie. En hij is ook een referentie als het aankomt op live performen. McCartney is een artiest die zijn publiek met een brede glimlach naar huis stuurt. Het was een hele eer voor Rock Werchter toen hij op 1 juli 2016 zijn opwachting maakte op het festival. Als eerste ex-Beatle. Sindsdien heeft hij ‘Egypt Station’ (2017) uitgebracht – album nummer 17 onder eigen naam al – en reisde hij de wereld rond met de Freshen Up Tour. Tot nog toe bracht deze succesvolle en met vijfsterrenrecensies overladen tournee hem naar 12 verschillende landen, goed voor 39 concerten”, aldus de aankondiging.</p>
      <p>Tickets voor TW Classic 2020 zijn vanaf vrijdag 29 november om 10 uur te koop via Proximus Go for Music en Ticketmaster. Een gewoon ticket kost 96 euro (inclusief servicekosten en mobiliteitsbijdrage) in voorverkoop. Een limited edition ‘Golden Circle’-ticket, dat gegarandeerd toegang geeft tot het vak net voor het podium tijdens de show van Paul McCartney, kost 150 euro (inclusief servicekosten en mobiliteitsbijdrage).</p>
      <related>
        <h4>Lees ook:</h4>
        <a href="https://nl.metrotime.be/2019/08/17/must-read/er-is-een-vaccin-tegen-kattenallergie-op-komst/"/>
      </related>
      <footer>Het bericht <a href="https://nl.metrotime.be/2019/11/25/must-read/paul-mccartney-staat-volgend-jaar-op-tw-classic/">Paul McCartney staat volgend jaar op TW Classic</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>