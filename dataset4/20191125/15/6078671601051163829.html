<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/lynata-baza-kosmos-1618793.html"/>
    <meta property="og:site_name" content="Cross"/>
    <meta property="article:published_time" content="2019-11-25T15:48:00+00:00"/>
    <meta property="og:title" content="Русия избра местоположението на своята база на Луната"/>
    <meta property="og:description" content="/КРОСС/ Роскосмос започна активна работа по разработването на проекта за руската лунна база. Космическото ведомство вече е решило къде ще се появи базата и какво оборудване включва тя. Това заяви пред ТАСС изпълнителният директор на Роскосмос, Александър Блошенко."/>
  </head>
  <body>
    <article>
      <h1>Русия избра местоположението на своята база на Луната</h1>
      <address>
        <time datetime="2019-11-25T15:48:00+00:00">25 Nov 2019, 15:48</time>
      </address>
      <p>/КРОСС/ Роскосмос започна активна работа по разработването на проекта за руската лунна база. Космическото ведомство вече е решило къде ще се появи базата и какво оборудване включва тя. Това заяви пред ТАСС изпълнителният директор на Роскосмос, Александър Блошенко.</p>
      <p>"<i>Районът около Южния полюс на Луната е благоприятен по отношение на топографията и условията. Там има достатъчно светлина за слънчеви панели и има кратери с постоянно затъмняване и запаси от воден лед. Последните могат да се използват за гориво, суровини и като научен обект за изучаване на еволюцията на Вселената</i>", отбеляза мениджърът.</p>
      <p>Енергията ще се осигурява от ядрени модули, които Росатом ще разработи като част от космическата енергийна програма. Самото подготвяне на площадката за изграждането на базата ще се осъществява от роботи.</p>
      <p>"<i>Планираме да инсталираме оборудване за изучаване на дълбокия космос и специални телескопи за проследяване на астероиди и комети, заплашващи Земята със сблъсък. Също така на Луната се планира да се създаде тренировъчна площадка за тестване на технологиите, които ще са необходими за придвижването на Русия в по-далечния космос</i>", разкрива изпълнителният директор.</p>
      <p>Руската база на Луната обаче няма да се появи в близко бъдеще. Първите пари по финансирането на необходимите за създаването ѝ технологии ще се инвестират след 2025 г. Очаква се най-рано руската лунна база да стане факт към средата на този век.</p>
    </article>
  </body>
</html>