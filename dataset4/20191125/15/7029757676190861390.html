<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/5-po-malko-otkazani-us-vizi-za-balgarite-za-poslednata-godina.html"/>
    <meta property="og:site_name" content="News.bg"/>
    <meta property="article:published_time" content="2019-11-25T15:20:15+00:00"/>
    <meta property="og:title" content="5% по-малко отказани US визи за българите за последната година"/>
    <meta property="og:description" content="Това отчете зам.-министърът на външните работи Георг Георгиев"/>
  </head>
  <body>
    <article>
      <h1>5% по-малко отказани US визи за българите за последната година</h1>
      <address>
        <time datetime="2019-11-25T15:20:15+00:00">25 Nov 2019, 15:20</time>
      </address>
      <p><b>"Процентът отказани американски визи за българи е около 11%</b>, а изискването, за да може страната ни да бъде присъединена към програмата за безвизови пътувания, е <b>те да бъдат под 3%."</b> Това заяви пред БНР <b>зам.-министърът на външните работи Георг Георгиев</b> в коментар за визитата на българския премиер Бойко Борисов в САЩ.</p>
      <p>По думите му през последната година <b>сме отбелязали почти 5% снижение на ръста на визите, които са били отказани на българските граждани.</b></p>
      <p><b>"Не отричам, че топката е в Конгреса, но и България много стриктно и издържано се придържа към всички критерии</b> за това да влезе в програмата за безвизови пътувания", подчерта Георгиев.</p>
      <p>Той допълни, че успехът на България в тази посока следва да бъде отбелязан на най-високо ниво в Щатите, още повече че е налице и другият важен компонент - този на просрочието - <b>под 1% са българите, нарушили миграционните разпоредби на САЩ.</b></p>
      <p>Според Георг Георгиев <b>негодуването срещу разполагането на военни бази на наша територия, означава, "че си негодуващ срещу установяването на мир".</b></p>
      <p><b>"Черно море е достатъчно малък воден басейн и достатъчно много зависи от него в аспект икономика и туризъм</b>, за да не търсим онова, което ще води до прогрес в нашия регион. България е лоялен и последователен партньор на НАТО", изтъкна зам.-министърът.</p>
      <p>Георгиев <b>отрече да се очаква негативна реакция от страна на САЩ спрямо българските енергийни проекти.</b></p>
    </article>
  </body>
</html>