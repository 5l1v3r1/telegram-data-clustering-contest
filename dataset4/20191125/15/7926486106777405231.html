<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013520/%D8%A2%D9%86-%D9%82%D9%87%D8%B1%D9%85%D8%A7%D9%86%DB%8C-%D9%85%D8%B9%D8%B1%D9%88%D9%81-%D8%B3%D9%BE%D8%A7%D9%87%D8%A7%D9%86-%D8%A7%D8%B2-%D8%AA%D8%A7%D8%B1%DB%8C%D8%AE-%D9%BE%D8%A7%DA%A9-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T15:03:26+00:00"/>
    <meta property="og:title" content="آن قهرمانی معروف سپاهان از تاریخ پاک نمی‌شود"/>
    <meta property="og:description" content="سرمربی تیم فوتبال پیکان گفت: حق داریم تلاش کنیم مقابل سپاهان پیروز شویم، امیدوارم بازی فردا خوب و لذت‌بخش باشد، تلاش می‌کنیم بازی خوبی انجام دهیم."/>
  </head>
  <body>
    <article>
      <h1>آن قهرمانی معروف سپاهان از تاریخ پاک نمی‌شود</h1>
      <h2>فرکی:</h2>
      <address>
        <time datetime="2019-11-25T15:03:26+00:00">25 Nov 2019, 15:03</time>
      </address>
      <p>
        <i>سرمربی تیم فوتبال پیکان گفت: حق داریم تلاش کنیم مقابل سپاهان پیروز شویم، امیدوارم بازی فردا خوب و لذت‌بخش باشد، تلاش می‌کنیم بازی خوبی انجام دهیم.</i>
      </p>
      <p>به گزارش مشرق، <b>حسین فرکی</b> در<b> نشست خبری</b> پیش از دیدار تیمش مقابل <b>سپاهان </b>اصفهان در<b> جام حذفی</b> در جمع خبرنگاران اظهار داشت: وظیفه است در کنفرانس های خبری حاضر شویم؛ این بازی عقب افتاده است.</p>
      <p>سرمربی پیکان افزود: حتما مقابل تیم بزرگ سپاهان بازی داریم که شرایط خوبی می تواند ایجاد کند تا به عنوان مهمان عملکرد خوبی داشته باشیم؛ با توجه به تغییرات تا هفته های ابتدایی شرایط ایده‌آل نداشتیم اما نتیجه خوب گرفتیم.</p>
      <p>وی افزود: در 3 هفته پایانی بازی‌های قابل قبول همراه با گرفتن امتیاز داشتیم که به شرایط روحی کمک می‌کند؛ در جام حذفی و در این ماه باید 6 بازی انجام دهیم که دشوار هستند و 2 بار با سپاهان در لیگ و حذفی است.</p>
      <p>فرکی تصریح کرد: تیم‌ها شناخت خوبی از یکدیگر دارند، تجربه بازی با سپاهان را در نیم‌فصل دوم فصل قبل داشتم و بازی خوبی داشت و یک بر صفر باختیم؛ این تیم را می‌شناسیم و تیم خوبی است، آن‌ها را آنالیز کرده‌ایم.</p>
      <p>سرمربی سپاهان ادامه داد: سپاهان شانس قهرمانی در حذفی و لیگ را دارد اما جام حذفی جام شگفتی‌ها است، برای ارائه بازی خوب و قابل قبول آماده هستیم اما کار ساده‌ای پیش رو نداریم؛ امیدوارم با دست پر خارج شویم زیرا جام حذفی شرایط خاصی خودش را دارد.</p>
      <p> وی با اشاره به این که حق داریم تلاش کنیم مقابل سپاهان پیروز شویم، گفت: امیدوارم بازی فردا خوب و لذت‌بخش باشد، تلاش می‌کنیم بازی خوبی انجام دهیم.</p>
      <p>فرکی در مورد خط حمله خوب پیکان و خط دفاع سپاهان گفت: معمولا این تقابل‌ها پیش می‌آید، باید منتظر این بازی باشیم و ببینیم عملکرد ما در خط هجومی در مقابل خط دفاع قوی و مستحکم سپاهان خوب خواهد بود یا خیر؛ اگر این اتفاق بیفتد یعنی خط حمله قابل احترامی داریم که بقیه باید تمرکز بیشتری در دیدار با ما داشته باشند؛ می‌توانیم خودمان را اثبات کنیم، یا سپاهان مقاومت می‌کند، این موضوع برای من هم جذاب است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013254/%D9%88%D8%A7%DA%A9%D9%86%D8%B4-%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D9%87-%D9%82%D8%B7%D8%B9-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%88%DB%8C%D9%84%D9%85%D9%88%D8%AA%D8%B3">واکنش قلعه‌نویی به قطع همکاری با ویلموتس</a>
      </blockquote>
      <p>سرمربی پیکان در مورد گلر‌های این تیم افزود: خوشبختانه میرزاپور از مربی‌های خوب دروازه‌بان‌های ما است، تغییراتی در ابتدای فصل داشتیم، فکر می‌کنم به جز امینی و شیخ‌ویسی میرزایی را داریم که بازیکن جوانی و آینده‌داری است.</p>
      <p>وی ادامه داد: شروع خوبی با شیخ‌ویسی نداشتم و به همین دلیل به مهدی امینی فرصت دادیم، اتفاقاتی رخ می‌دهد که سبب می‌شود اعتماد به نفس و روحیه به هر دلیلی از دست برود و از لحاظ فنی مشکلی با گلرها نداشتیم؛ هر 2 در سطح بالایی بازی کرده‌اند، این موضوع بحث روحی و روانی داشت و ساختار دفاعی شکل منسجمی نداشت که گل‌ها روی اشتباه دفاع و دروازه‌بان بود و جابجایی داشتیم.</p>
      <p>فرکی افزود: شیخ‌ویسی برگشته و امیدواریم از وجود هر کدام که عملکرد خوبی دارد و با روحیه است و نتیجه بگیریم از آن استفاده می‌کنیم، سعی کرده‌ایم از گلرها خوب استفاده کنیم.</p>
      <p>سرمربی پیکان در مورد هواداران سپاهان گفت: یکی از بهترین خاطراتم را با مردم اصفهان دارم، هواداران سپاهان را به افرادی که به ورزشگاه می‌آیند خلاصه نمی‌کنم، به اتفاقات گذشته برنمی‌گردم؛ آن هم اتفاقات ناخوشایندی که برای هرکسی ممکن است اتفاق بیفتد.</p>
      <p>وی بیان داشت: از سپاهان خاطره خوش دارم و هیچ وقت فراموش نمی‌شود و آن قهرمانی معروف را نمی‌توان از تاریخ پاک کرد، سعی می‌کنم بیشتر به خاطرات خوب فکر کنم، در فوتبال هواداران واقعی فوتبال قابل احترام هستند؛ در بین آن‌ها هستند که حرکت ناخواسته بر اثر هیچان انجام می‌دهند که برای فوتبال خوشایند نیست.</p>
      <p>فرکی تصریح کرد: از خوزستان و اصفهان به دلیل کسب قهرمانی خاطره خوب دارم و مردم خوشحال شدند، شب قهرمانی در اصفهان را فراموش نمی‌کنم؛ هیچ ناراحتی و دلخوری از کسی نداشته‌ام.</p>
      <p>سرمربی پیکان با بیان این‌که محروم و مصدوم نداریم در خصوص نشست های خبری خاطر‌نشان کرد: اگر دلیل عدم حضور در کنفرانس خبری موجه باشد مشکلی نیست، اما اعتقاد دارم در کنفرانس‌های خبری حاضر باشم، سعی کرده‌ام خودم این وظیفه را برگردن بگیرم و به خبرنگاران احترام بگذارم و قانون تعیین کرده است؛ مربیان باید سعی کنند بدون توجه به دلخوری و ناراحتی‌ها در کنفرانس خبری حضور پیدا کنیم، هواداران دوست دارند صحبت‌های مربیان را بشنوند، سازمان لیگ باید در این خصوص تصمیم‌گیری کند.</p>
    </article>
  </body>
</html>