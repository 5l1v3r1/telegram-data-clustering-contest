<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550004.html/%D9%88%D8%A7%D8%B3%D8%B7%D9%87-%DB%8C-%D9%81%DB%8C%D8%B6-%D8%AF%D8%B1-%D8%B2%D9%85%D8%A7%D9%86-%D9%85%D8%A7-%D8%AD%D8%B6%D8%B1%D8%AA-%D9%85%D9%87%D8%AF%DB%8C-%D8%B9%D8%AC--%D8%A7%D8%B3%D8%AA--%D8%AC%D8%A7%D9%85%D8%B9%D9%87-%D8%B1%D8%A7-%D8%A8%D8%B1%D8%A7%DB%8C-%D8%B8%D9%87%D9%88%D8%B1-%D8%AD%D8%B6%D8%B1%D8%AA-%D9%85%D9%87%D8%AF%DB%8C-%D8%B9%D8%AC--%D8%A2%D9%85%D8%A7%D8%AF%D9%87-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T15:54:00+00:00"/>
    <meta property="og:title" content="واسطه ی فیض در زمان ما حضرت مهدی(عج) است/ جامعه را برای ظهور حضرت مهدی(عج) آماده کنید"/>
    <meta property="og:description" content="نماینده ولی فقیه در خراسان جنوبی با اشاره به اینکه واسطه ی فیض در زمان ما حضرت مهدی(عج) است، گفت: در عین حالی که جایگاه پنج تن آل عبا محفوظ است ولی واسطه فیض در زمان ما حضرت مهدی(عج) است."/>
  </head>
  <body>
    <article>
      <h1>واسطه ی فیض در زمان ما حضرت مهدی(عج) است/ جامعه را برای ظهور حضرت مهدی(عج) آماده کنید</h1>
      <h2>نماینده ولی فقیه در خراسان جنوبی:</h2>
      <address>
        <time datetime="2019-11-25T15:54:00+00:00">25 Nov 2019, 15:54</time>
      </address>
      <p>نماینده ولی فقیه در خراسان جنوبی با اشاره به اینکه واسطه ی فیض در زمان ما حضرت مهدی(عج) است، گفت: در عین حالی که جایگاه پنج تن آل عبا محفوظ است ولی واسطه فیض در زمان ما حضرت مهدی(عج) است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a>،</b> آیت الله سید علیرضا عبادی نماینده ولی فقیه در خراسان جنوبی و امام جمعه بیرجند در دیدار با استاد رائفی پور مدیر موسسه مصاف اظهار کرد: ما در زمانی قرار داریم که از زمان حضرت آدم تا کتب قبل از اسلام، اسناد اسلامی، متن قرآن و احادیث رسول الله و روایات اهل بیت، به آن خبر داده و از آن به عنوان یک زمان ویژه تعبیر کرده اند.</p>
      <p>وی با اشاره به اینکه صاحب زمان یعنی امام این زمان، افزود: این آخرالزمان است و حضرت مهدی(عج) نیز صاحب الزمان هستند.</p>
      <p>نماینده ولی فقیه در خراسان جنوبی خاطر نشان کرد: همواره خداوند برای جوامع بشری ائمه ای را قرار داده و آنهایی که شرایط دار بوده اند بر اساس حکمت الهی ظهور داشته اند و بر اساس آنچه که جامعه ی بشری نسبت به ۱۱ امام هر زمانی، معصیت کردند و بد منظور داشتند همواره مسئله آخرالزمان و غیبت امام زمان(عج) مطرح بوده و هست.</p>
      <p>آیت الله عبادی تصریح کرد:  <i>"وجوده</i> لطف و <i>تصرفه</i> لطف آخر و غیبته منا " این سه جمله ای است که عصاره بحث های تحقیقیِ کلامی، وحیانی و عقلانی است.</p>
      <p>وی ادامه داد: حقیقت دین در هر زمانی به آن جامعه ای می رسد که نسبت به امام زمان خود معرفت داشته باشد.</p>
      <p>نماینده ولی فقیه در خراسان جنوبی اضافه کرد: واسطه ی فیض در زمان ما حضرت مهدی(عج) است و در دعا نیز میخوانیم که "یا محمدُ یا علیُ یا فاطمة یا حسنُ یا حسینُ یا صاحب الزمان، ادرکنی" لذا در عین حالی که جایگاه پنج تن آل عبا محفوظ است ولی واسطه فیض در زمان ما حضرت مهدی(عج) است.</p>
      <p>آیت الله عبادی با اشاره به اینکه جامعه بشری بر اساس ظلمی که خود انجام داده، امروز به بن بست رسیده است، ادامه داد: مشتریان حضرت مهدی(عج) تنها شیعیان نیستند زیرا امروز که اربعین حسینی در سطح بین الملل مطرح است، از سراسر دنیا در آن حضور پیدا می کنند و این نشان می دهد که هیچ انسان عاقلی از شرایط موجود راضی نیست.</p>
      <p>وی گفت: امروز می‌بینید که بر سر بشر چه در می آورند، شهرها و کشورها را ویران و مردم را آواره و کودکان و زن ها را می کشند و در محاصره های سخت دارو و غذا قرار می دهند.</p>
      <p>نماینده ولی فقیه در خراسان جنوبی بیان داشت: یکی از عناصر سازمان ملل اخیرا گفته است که ۱۲ میلیون از بچه ها و زن های یمن در آستانه مرگ قرار دارند و هر ۱۱ دقیقه یک کودک زیر ۵ سال در یمن از دنیا می رود.</p>
      <p>آیت الله عبادی ادامه داد: همچنین سازمان ملل آماری را منتشر کرده است که در آن بیان شده ۱۰۰ هزار نفر کودک آواره در زندان های آمریکا به سر می برند و این گوشه ای از جنایات مستکبرین جهانی است.</p>
      <p>وی با اشاره به اینکه عشق به حضرت امام زمان(عج) در دل مسلمان و غیر مسلمان، شرقی و غربی وجود دارد، خاطر نشان کرد: در اینجا دو مسئله مطرح است یکی آشنا کردن مردم با محبوب و معشوقی که حضرت مهدی(عج) است که کار شایسته ای بوده و گرایش ها نیز وسیع شده اما آنچه که کارآمد می باشد این است که بدانیم هدف خود امام زمان(عج) چیست.</p>
      <p>نماینده ولی فقیه در خراسان جنوبی ادامه داد: پیاده کردن اهداف انبیا مسئله اصلی است و باید جامعه به سمت عدل گرایش پیدا کند.</p>
      <p>آیت الله عبادی  افزود: کسانی که به آن عدل و حضرت مهدی(عج) عشق می ورزند، به حضرت به عنوان مصلح کل و کسی که می خواهد هدف حسین(ع) را عملا بعد از قرن ها پیاده کند نگاه می کنند، لذا کسانی خواهند توانست جهان را در سایه مصلح کل به اصلاح وادارند که به صورت نسبی از نظر اندیشه، عمل و اخلاق، خودشان از جهت خودسازی، عدلِ کارشان باشند.</p>
      <p>وی افزود: اینکه فردی عاشق حضرت مهدی(عج) است، خوب است اما آنچه مهم می باشد، این است که در ظرفیت خودش هدف حضرت مهدی(عج) که همان عدالت است را پیاده کند، لذا به انداره ای قابل قبول خواهد بود که بتواند در خود تغییر ایجاد کند.</p>
      <p>نماینده ولی فقیه در خراسان جنوبی بیان داشت: سنخیت بین مأمون و امام شرط است چرا که برای هر پیروی، پیشوایی است لذا می طلبد تا این را در بین مردم القا کنید و این کارساز خواهد بود.</p>
      <p>آیت الله عبادی ادامه داد: فرصت ها، حضور، جمعیت و عشق ها را بر اساس هدف عدالت تغذیه کنید تا ضمن اینکه افراد بار عملی به همراه می برند بار تعهدی که بناست انجام شود را نیز با خود ببرند.</p>
      <p>وی تأکید کرد: پیش از آنی که اجرای عدالت را در جامعه پیاده کنیم باید ابتدا به خود بنگریم که آیا در آزمایش شخصی خود، عدالت داریم یا خیر.</p>
      <p>نماینده ولی فقیه در خراسان جنوبی با اشاره به اینکه خداوند بیان شما را گویا تر کند، اضافه کرد: خداوند به شما توفیق بیان و تحقیق داده تا مردم از سخنان شما برخوردار شوند لذا از این فرصت خوب بهره ببرید.</p>
      <p>آیت الله عبادی مطرح کرد: زمان ما، زمان آخر الزمان است و شما نیز باید جامعه را برای حضرت مهدی(عج) آماده کنید.</p>
      <p>وی افزود: مسئله ظهور مسئله ای است که فلسفه ی اولیه آن نامهربانی بشر نسبت به خودش است لذا هر زمانی که مردم باز گردند، حضرت ظهور خواهد کرد بنابراین باید گفت که منتظِر، حضرت صاحب الزمان(عج) است و ما منتظَر هستیم.</p>
      <p>انتهای پیام/</p>
    </article>
  </body>
</html>