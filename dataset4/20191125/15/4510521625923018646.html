<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/europa/bijuterii-valoare-inestimabila-furate-dintr-un-muzeu-orasul-german-dresda-1_5ddbf2c05163ec427167ea78/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T15:31:38+00:00"/>
    <meta property="og:title" content="Bijuterii de o valoare inestimabilă, furate dintr-un muzeu din oraşul german Dresda"/>
    <meta property="og:description" content="Hoţi din oraşul german Dresda au reuşit să pătrundă într-un muzeu care găzduieşte una dintre cele mai mari colecţii de comori de artă din Europa, furând trei seturi de bijuterii din secolul al XVIII-lea, în ceea ce presa germană descrie ca fiind cel mai mare astfel de jaf de la sfârşitul celui de-Al Doilea Război Mondial încoace."/>
  </head>
  <body>
    <article>
      <h1>Bijuterii de o valoare inestimabilă, furate dintr-un muzeu din oraşul german Dresda</h1>
      <address><time datetime="2019-11-25T15:31:38+00:00">25 Nov 2019, 15:31</time> by <a rel="author">Ştefana Radu</a></address>
      <h4>Hoţi din oraşul german Dresda au reuşit să pătrundă într-un muzeu care găzduieşte una dintre cele mai mari colecţii de comori de artă din Europa, furând trei seturi de bijuterii din secolul al XVIII-lea, în ceea ce presa germană descrie ca fiind cel mai mare astfel de jaf de la sfârşitul celui de-Al Doilea Război Mondial încoace.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/filmul-jafului-cinci-milioane-euro-comis-paris-romanul-supranumit-hotul-maini-aur-1_5dbad92b5163ec427190df33/index.html"/>
        <a href="https://adevarul.ro/news/eveniment/trei-romani-fost-extradati-marea-britanie-cazul-jafului-magazin-bijuterii-londonez-dat-spargerea-1_5dbbec895163ec427196cf66/index.html"/>
        <a href="https://adevarul.ro/locale/timisoara/cum-i-a-fost-redusa-pedeapsa-romanului-comis-jaful-secolului-furand-diamante-cinci-milioane-euro-1_5daffc60892c0bb0c6d59ef5/index.html"/>
      </related>
      <p>Jaful a avut loc luni dimineaţă, după ce un incendiu a izbucnit la un punct de distribuţie a curentului electric din apropiere, dezactivând alarma muzeului şi lăsând zona fără energie electrică.</p>
      <p>În ciuda penei de curent, o cameră de supraveghere a continuat să funcţioneze şi a filmat doi bărbaţi care au intrat în Grüne Gewölbe (Seiful Verde), de la Palatul Regal din Dresda. </p>
      <p>Volken Lange, şeful poliţiei din Dresda, a spus că hoţii au sprat un geam şi au tăiat un gard, înainte să de apropie şi să distrugă o vitrină din „Camera Bijuteriilor” din muzeu, părând că ştiau exact ce voiau să fure.</p>
      <p>Ofiţerii au ajuns la faţa locului în câteva minute, fiind alertaţi de jaf cu puţin înainte de ora locală 05:00 (06:00, ora României), dar suspecţii fugiseră deja. O maşină care a fost descoperită incendiată în Dresden, luni dimineaţă, pare a fi vehiculul cu care au scăpat hoţii, a transmis poliţia. </p>
      <p>Autorităţile au organizat puncte de control pe drumurile din jurul oraşului, în încercarea de a-i împiedica pe suspecţi să părăsească Dresda.</p>
      <p>Presa germană scrie că pagubele se pot ridica la sute de milioane de euro, dar directoarea Colecţiilor de Artă ale Statului, din Dresda, Marion Ackermann a declarat că este imposibil de estimat valoarea obiectelor. </p>
      <p>„Nu putem preciza o valoare, pentru că sunt imposibil de vândut”, a menţionat ea, făcând apel către hoţi să nu spargă ansamblurile în mai multe părţi. „Valoarea materială nu reflectă însemnătatea istorică”.</p>
      <p>Ackermann a confirmat că seturile includ diamante care au aparţinut unei colecţii de bijuterii din secolul al XVIII-lea, montate de fondatorul muzeului.</p>
      <hr/>
    </article>
  </body>
</html>