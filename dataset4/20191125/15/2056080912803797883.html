<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/zelen/2019/11/25/3996929_durjavata_shte_globi_svoe_drujestvo_zaradi_izmrialata/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:18:00+00:00"/>
    <meta property="og:title" content="Държавата ще глоби свое дружество заради измрялата риба във Въча"/>
    <meta property="og:description" content="Започва административно-наказателна процедура срещу държавното дружество &quot;Напоителни системи&quot;, което не е осигурили достатъчно количество вода в река Въча и така е застрашили екологичната обстановка."/>
  </head>
  <body>
    <article>
      <h1>Държавата ще глоби свое дружество заради измрялата риба във Въча</h1>
      <address><time datetime="2019-11-25T15:18:00+00:00">25 Nov 2019, 15:18</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Започва административно-наказателна процедура срещу държавното дружество "Напоителни системи", което не е осигурило достатъчно количество вода в река Въча и така е застрашило екологичната обстановка. Това съобщи зам.-министърът на околната среда и водите Красимир Живков на брифинг в областната управа в Пловдив, посветен на темата, съобщи БНР.</p>
      <p>Минималната санкция по закон е 10 000 лв.</p>
      <p>Миналата седмица риболовците сезираха прокуратурата и екоминистерството за огромно количество мъртва риба, открито в коритото на реката и поискаха оставката на ресорния министър Нено Димов, припомня медиата.</p>
      <p>Проблемът е резултат от ремонтни дейности на ВЕЦ "Въча 1", като за 6 часа през нощта е спряно изпускането на вода заради планов ремонт. През останалите 18 часа от денонощието са поддържани 5 кубични метра вода в секунда. Работата вече е възстановена", каза областният управител Дани Каназирева.</p>
      <p>До 31 януари, докато тече размножителният период на рибата, ще бъдат спрени всякакви ремонти и водата няма да се спира, каза зам.-министърът.</p>
      <p>Ще бъде възложено хидроложко проучване на коритото на река Въча в рамките на град Кричим, за да се реши как да се обезпечат екосистемите в района по време на следващи ремонти. Ще се търси европейско финансиране, като бенефициент ще бъде община Кричим, тъй като ще се работи в урбанизирана територия, съобщи Каназирева.</p>
    </article>
  </body>
</html>