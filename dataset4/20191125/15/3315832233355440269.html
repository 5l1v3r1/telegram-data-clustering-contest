<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/85e911c69f0958ca/africa-va-deveni-principalul-producator-de-canabis-in-scop-medicinal-ue-principala-piata-de-desfacere.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T15:23:01+00:00"/>
    <meta property="og:title" content="Africa va deveni principalul producător de canabis în scop medicinal; UE, principala piață de desfacere"/>
    <meta property="og:description" content="Africa va deveni probabil unul dintre cei mai importanţi producători de canabis în scop medicinal la nivel mondial, a declarat luni un grup de cercetători, oameni de ştiinţă şi antreprenori, relatează DPA, preluată de Agerpres."/>
  </head>
  <body>
    <article>
      <h1>Africa va deveni principalul producător de canabis în scop medicinal; UE, principala piață de desfacere</h1>
      <address><time datetime="2019-11-25T15:23:01+00:00">25 Nov 2019, 15:23</time> by <a rel="author">Jurnal.md</a></address>
      <p>
        <b>Africa va deveni probabil unul dintre cei mai importanţi producători de canabis în scop medicinal la nivel mondial, a declarat luni un grup de cercetători, oameni de ştiinţă şi antreprenori, relatează DPA, preluată de Agerpres.</b>
      </p>
      <p>„Africa va deveni centrul de producţie a canabinoidelor din lume”, a declarat Jordan Curl, specialist în cultivare şi extracţie la compania de cercetare şi investiţii în domeniul canabisului ICAN, în faţa a peste 500 de delegaţi prezenţi la conferinţa CannaTech din Cape Town, Africa de Sud.</p>
      <p>Se preconizează că piaţa africană a canabisului şi a produselor asociate se va ridica la 7,1 miliarde de dolari până în 2023, potrivit unui raport al Prohibition Partners cu sediul la Londra. Cu un teren abundent, o forţă de muncă importantă şi un climat ideal pentru cultivarea canabisului, investitorii au fost interesaţi să cerceteze continentul şi, în special, sudul Africii.</p>
      <p>Africa oferă cultivatorilor un sol curat, puţină poluare şi multe tulpini de CBD de înaltă calitate, unul dintre cele mai importante canabinoide găsite în cânepă, poziţionând ideal continentul pentru exporturile globale, a mai spus Curl. „În schimb, este probabil ca Uniunea Europeană să devină una dintre cele mai importante pieţe de retail, pentru că există o cerere mare de CBD, însă o lipsă a infrastructurii pentru cultivare şi extragere”, a spus Curl.</p>
      <p>Africa de Sud este lider al intrării Africii pe piaţa globală, împreună cu Lesotho şi Zimbabwe, acordând recent licenţe pentru creşterea şi exportul de canabis în scop medicinal. Şi alte ţări, între care Swaziland, Uganda şi Malawi, examinează în prezent legalizarea cultivării canabisului în scop medicinal sau pentru aplicaţii industriale.</p>
    </article>
  </body>
</html>