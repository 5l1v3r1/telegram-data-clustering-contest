<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654101/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T15:38:00+00:00"/>
    <meta property="og:title" content="Оржель: якщо ми підпишемо договір з Газпромом — ціна буде однією з найнижчих в історії"/>
    <meta property="og:description" content="Міністр енергетики та захисту довкілля Олексій Оржель заявив, що у разі підписання нової угоди про транзит з Газпромом, зважаючи на великі запаси газу у сховищах, ціна може стати однією з найнижчих за всю історію перемовин."/>
  </head>
  <body>
    <article>
      <h1>Оржель: якщо ми підпишемо договір з Газпромом — ціна буде однією з найнижчих в історії</h1>
      <address>
        <time datetime="2019-11-25T15:38:00+00:00">25 Nov 2019, 15:38</time>
      </address>
      <p>Міністр енергетики та захисту довкілля Олексій Оржель заявив, що у разі підписання нової угоди про транзит з Газпромом, зважаючи на великі запаси газу у сховищах, ціна може стати однією з найдешевших за всю історію перемовин.</p>
      <p>Про це він сказав на презентації планів роботи відомства.<br/><br/>Оржель підкреслив, що підписання нової угоди є абсолютним пріоритетом у планах Міненергетики та наголосив, що з прийняттям анбандлінгу питання подальших контрактів буде вирішуватися лише з огляду на економічну доцільність, без жодного політичного тиску.</p>
      <p>Також Оржель зауважив на великі обсяги газу у підземних сховищах України та європейських країн, які можуть сказатися на ціні у нових домовленостях..<br/><br/>"Якщо ми підпишемо договір на транспортування з Газпромом, зважаючи на ті запаси які є в українських та європейських газосховищах , ми можемо стати свідками однієї з історично найнижчих цін на газ цієї зими", - резюмував міністр енергетики.</p>
      <p>Також Оржель зазначив, що транзит газу може принести держбюджету до 3 мільярдів доларів надходжень.<br/><br/><b>Нагадаємо</b>:</p>
      <p>
        <i>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження на рік діючого контракту </a>або укладення нового договору про транзит газу.</i>
      </p>
      <p>
        <i>25 листопада Нафтогаз відповів, що сторони мають і надалі обговорювати продовження транзиту за європейськими правилами у тристоронньому форматі, і заявив про готовність розглянути пропозицію по виплатах Газпромом боргів <a href="https://www.epravda.com.ua/news/2019/11/25/654088/">не грошовими коштами, а через поставки газу.</a></i>
      </p>
      <p>
        <i>"Газпром" вважає, що необхідними умовами продовження діючого контракту або укладення нового договору є відмова обох сторін від всіх взаємних претензій в міжнародному арбітражі і припинення всіх судових розглядів.</i>
      </p>
      <p>
        <i>У НАК Нафтогаз <a href="https://www.epravda.com.ua/news/2019/11/12/653605/">вважають,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</i>
      </p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p><b>Читайте також</b>: <a href="https://www.epravda.com.ua/publications/2019/11/20/653912/">На порозі газової війни: що буде, якщо не вдасться підписати транзит з "Газпромом"</a></p>
      <p>Економічна правда</p>
    </article>
  </body>
</html>