<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743568"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="ตร.2กองร้อยรับมือ'ม็อบสิบล้อ' จี้สางคดีจับยาบ้า1เม็ด"/>
    <meta property="og:description" content="เตรียมกำลังชุดควบคุมฝูงชน 2 กองร้อย พร้อมรับมือม็อบสิบล้อที่จะมาปิดหน้าโรงพักสามร้อยยอด จี้คดีจับยาบ้า 1 เม็ด"/>
  </head>
  <body>
    <article>
      <h1>ตร.2กองร้อยรับมือ'ม็อบสิบล้อ' จี้สางคดีจับยาบ้า1เม็ด</h1>
      <address>
        <time datetime="2019-11-25T15:30:00+00:00">25 Nov 2019, 15:30</time>
      </address>
      <p>
        <b>เตรียมกำลังชุดควบคุมฝูงชน 2 กองร้อย พร้อมรับมือม็อบสิบล้อที่จะมาปิดหน้าโรงพักสามร้อยยอด จี้คดีจับยาบ้า 1 เม็ด</b>
      </p>
      <p>กรณีมีผู้โพสต์ข้อความและคลิปผ่านเฟซบุ๊กชาว จ.ชุมพร ร้องขอความเป็นธรรมหลังจากบิดามีอาชีพรับจ้างขับรถบรรทุกสิบล้อ ทะเบียน 70-2434 ชุมพร ตกเป็นผู้ต้องหาคดียาเสพติดครอบครองยาบ้า 1 เม็ดที่ สภ.สามร้อยยอด จ.ประจวบคีรีขันธ์ เหตุเกิดเมื่อเวลา 02.00 น.วันที่ 13 พ.ย. ต่อมามีผู้แสดงความเห็นวิพากษ์วิจารณ์การทำงานของตำรวจ ขณะที่แกนนำรถบรรทุกสิบล้อใน 14 จังหวัดภาคใต้ยืนยันนัดรวมตัวชุมนุมริมถนนเพชรเกษม ด้านหน้า สภ.สามร้อยยอด ในวันที่ 26 พ.ย.<br/><br/>ความคืบหน้าวันที่ 25 พ.ย. พล.ต.ต.สุรศักดิ์ สุขแสวง ผบก.ภ.จว.ประจวบคีรีขันธ์ เปิดเผยว่า ขณะนี้ได้สั่งการให้เจ้าหน้าที่ตำรวจทุกหน่วยเตรียมความพร้อมในการรักษาความสงบเรียบร้อยและอำนวยความสะดวกด้านการจราจรให้ผู้ใช้รถใช้ถนนเพชรเกษมขึ้นล่อง14 จังหวัดภาคใต้ หากมีรถบรรทุกสิบล้อจอดบนไหล่ทางด้านซ้ายจำนวนมาก นอกจากนั้นได้เตรียมกำลังเจ้าหน้าที่ชุดควบคุมฝูงชน 2 กองร้อยประจำในที่ดั้งพร้อมปฏิบัติงานได้ทันที  แต่เชื่อว่าคงไม่มีปัญหาบานปลายถึงขั้นปิดถนนหรือก่อเหตุไม่สงบ  เนื่องจากได้เตรียมเจ้าหน้าที่ทุกฝ่ายไว้ชี้แจงข้อเท็จจริงและเจรจาด้วยความสงบตามนโยบายของผู้บัญชาการสำนักงานตำรวจแห่งชาติ<br/>ขณะนี้ได้แต่งตั้งทีมพนักงานสอบสวนไว้แล้ว หากมีการสอบถามความคืบหน้าของคดีเก่ารวมทั้งคดีล่าสุดของนายโสภณ  วงศ์สวัสดิ์อายุ 47 ปี ชาว จ.ชุมพร ซึ่งจะต้องรอการตรวจพิสูจน์ ดีเอ็นเอ ของนายโสภณ  </p>
      <figure>
        <img src="https://www.dailynews.co.th/admin/upload/20191125/news_WqFAqEGJwy223848_533.jpg?v=20191126079?v=7333"/>
      </figure>
      <p>เนื่องจากในวันเกิดเหตุเมื่อวันที่ 13 พ.ย. พนักงานสอบสวนเจ้าของคดีเห็นว่ามีการครอบยาบ้าเพียง 1  เม็ด คาดไม่ถึงว่าหลังการจับกุมจะมีปัญหาบานปลาย  มีการร้องเรียนถึงหลายหน่วยงาน  จึงไม่ได้เก็บหลักฐานจากการตรวจ ดีเอ็นเอ.ไว้  จากนั้นเจ้าหน้าที่จะสอบปากคำนายโสภณอีกครั้ง เพื่อยืนยันว่าที่ผ่านมามีผู้อื่นขับรถบรรทุกคันดังกล่าวด้วยหรือไม่  ส่วนการขอคลิปจากกล้องที่ติดตั้งไว้ภายในคอนโซลรถสิบล้อคันต้นเหตุบริษัทต้นสังกัดได้มอบคลิปเฉพาะในวันเกิดเหตุเท่านั้น ไม่มีคลิปย้อนหลัง  ขณะนี้ได้ส่งคลิปไปให้ผู้เชี่ยวชาญตรวจสอบรายละเอียดเหตุการณ์พฤติกรรมของเจ้าหน้าที่เพื่อประกอบกับหลักฐานทางนิติวิทยาศาสตร์  จากนั้นจะสรุปสำนวนและข้อเท็จจริงที่เกิดขึ้น “พล.ต.ต.สุรศักดิ์ กล่าวและว่า  สำหรับมีผู้ใดสงสัยการปฎิบัติหน้าที่ของเจ้าหน้าที่ตำรวจบางนาย  ที่อาจมีพฤติกรรมหรือข้อสงสัยเกี่ยวข้องกับยัดยาเสพติด หากจะแจ้งความดำเนินคดีก็ไม่ขัดข้อง  พร้อมให้ทุกฝ่ายพิสูจน์ตามหลักฐานที่ปรากฏ ยืนยันว่าไม่มีอะไรน่าหนักใจ<br/><br/>ขณะนี้เจ้าหน้าที่ตำรวจทุกนายสังกัด สภ.สามร้อยยอด ยังมีขวัญและกำลังใจที่ดีในการทำหน้าที่ส่วนกระแสวิพากษ์วิจารณ์ในโซเชียลที่เกิดขึ้นหลังมีการเผยแพร่คลิปตั้งแต่วันที่18  พฤศจิกายน ที่ผ่านมา ถือเป็นเรื่องปกติและเจ้าหน้าที่ยังไม่มีการดำเนินคดีกับผู้ใด   สำหรับปัญหาที่ขอให้ยุติการตั้งด่านสามร้อยยอดซึ่งตั้งตามมติคณะรัฐมนตรีนั้น  ที่ผ่านมาด่านตั้งด่านยังมีประโยชน์ในการป้องปรามอาชญากรรมการลักลอบค้ายาเสพติด   แรงงานเถื่อน  ตนขอเรียนว่าไม่มีอำนาจสั่งปิดด่านแต่อย่างใด.  </p>
    </article>
  </body>
</html>