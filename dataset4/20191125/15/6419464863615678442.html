<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-kineta-voithiste-mas-pnigomaste-sokaristiko-vinteo/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T15:18:27+00:00"/>
    <meta property="og:title" content="Κακοκαιρία – Κινέτα: «Βοηθήστε μας, πνιγόμαστε» – Σοκαριστικό βίντεο"/>
    <meta property="og:description" content="Κινδύνεψαν ζωές στην Κινέτα τη νύχτα από τους χείμαρρους που ξεχείλισαν, εξαιτίας της σφοδρής κακοκαιρίας που έπληξε την περιοχή."/>
  </head>
  <body>
    <article>
      <h1>Κακοκαιρία – Κινέτα: «Βοηθήστε μας, πνιγόμαστε» – Σοκαριστικό βίντεο</h1>
      <address>
        <time datetime="2019-11-25T15:18:27+00:00">25 Nov 2019, 15:18</time>
      </address>
      <p>Κινδύνεψαν ζωές στην <b><a href="https://neaselida.gr/tag/kinetta/">Κινέτα</a> </b>τη νύχτα από τους χείμαρρους που ξεχείλισαν, εξαιτίας της σφοδρής <b><a href="https://neaselida.gr/tag/kakokeria/">κακοκαιρίας</a> </b>που έπληξε την περιοχή.</p>
      <p>Κάτοικοι ανέβηκαν σε μπαλκόνια και ταράτσες για να σωθούν, ενώ η <b>Πυροσβεστική</b> κατάφερε να σώσει ένα ζευγάρι ηλικιωμένων. Άλλοι <b>βιντεοσκόπησαν</b> την καταστροφή και καλούσαν απεγνωσμένα σε βοήθεια, τα ξημερώματα, μέσω διαδικτύου.</p>
      <p><b>Μεγάλες καταστροφές </b>σε υποδομές, οικίες, επιχειρήσεις και περιουσίες προκλήθηκαν από τους τόνους λάσπης που κατέβηκαν από το βουνό. Οι εικόνες θυμίζουν βιβλική καταστροφή, αφού αυτοκίνητα παρασύρθηκαν δεκάδες μέτρα μακριά και σπίτια καταστράφηκαν.</p>
      <figure>
        <iframe src="https://www.youtube.com/embed/UQ-yk2brvjg" width="696" height="392" data-service="Youtube" scrolling="no"/>
      </figure>
      <h3>Κακοκαιρία – Κινέτα: Αυτά είναι τα αίτια της καταστροφής</h3>
      <p>Βάσει των προκαταρκτικών <b>στοιχείων που συλλέγονται</b> από τον καθηγητή Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών <b>Ευθύμη Λέκκα </b>και την επιστημονική ομάδα του Εθνικού και Καποδιστριακού Πανεπιστημίου Αθηνών που μετέβησαν στην <b><a href="https://neaselida.gr/tag/kinetta/">Κινέτα</a> </b>για αυτοψία μετά τις πλημμύρες από την κακοκαιρία «Γηρυόνης», τα αίτια που συνέβαλαν στην <b>καταστροφικότητα </b>του φαινομένου εντοπίζονται:</p>
      <ul>
        <li>στο ύψος βροχής και στη ραγδαιότητα του φαινομένου</li>
        <li>στα γεωμορφολογικά χαρακτηριστικά, την οριζόντια και κατακόρυφη διαμόρφωση της λεκάνης του ρέματος της Πίκας</li>
        <li>στο μεγάλο όγκο στερεοπαροχής και κυρίως στη μεταφορά κορμών καμένων δένδρων από την πυρκαγιά της 23 Ιουλίου 2018 που συνέβαλε καθοριστικά στη μεγιστοποίηση των ζημιών</li>
      </ul>
      <p>Οι ζημιές εντοπίζονται κυρίως σε <b>έργα υποδομής </b>(οδικό δίκτυο, δίκτυο ηλεκτροδότησης και υδροδότησης) και <b>σε περίπου 10 κατοικίες.</b></p>
      <p>Σύμφωνα με σχετική ανακοίνωση: «Κατόπιν αυτού, προκύπτουν νέα επιστημονικά και τεχνικά δεδομένα, τα οποία πρέπει να ληφθούν υπόψην στο σχεδιασμό και την κατασκευή των αντιπλημμυρικών έργων που δρομολογούνται άμεσα από τον Περιφερειάρχη Αττικής Γιώργο Πατούλη και την ηγεσία του Υπουργείου Υποδομών και Μεταφορών».</p>
      <related>
        <a href="https://neaselida.gr/ellada/kakokairia-cheimarroi-oi-dromoi-sti-symi-eikones-sok-video/"/>
      </related>
    </article>
  </body>
</html>