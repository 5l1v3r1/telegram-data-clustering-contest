<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/basketbola-tiesnesu-komiteja-skaidro-tehnisko-par-telosanu-un-neierastu-nesportisko-piezimi.d?id=51667157"/>
    <meta property="og:site_name" content="DELFI"/>
    <meta property="article:published_time" content="2019-11-25T15:41:23+00:00"/>
    <meta property="og:title" content="Basketbola tiesnešu komiteja skaidro tehnisko par tēlošanu un neierastu nesportisko piezīmi "/>
    <meta property="og:description" content="Latvijas Basketbola savienības (LBS) Tiesnešu komisija turpinājusi praksi skaidrot dažādus tiesnešu lēmumus, darot to pirmo reizi 2019./2020. gada &quot;Pafbet&quot; Latvijas-Igaunijas Basketbola līgas sezonas laikā."/>
  </head>
  <body>
    <article>
      <h1>Basketbola tiesnešu komiteja skaidro tehnisko par tēlošanu un neierastu nesportisko piezīmi </h1>
      <address><time datetime="2019-11-25T15:41:23+00:00">25 Nov 2019, 15:41</time> by <a rel="author">DELFI Sports</a></address>
      <p>
        <b>Latvijas Basketbola savienības (LBS) Tiesnešu komisija turpinājusi praksi skaidrot dažādus tiesnešu lēmumus, darot to pirmo reizi 2019./2020. gada "Pafbet" Latvijas-Igaunijas Basketbola līgas sezonas laikā.</b>
      </p>
      <p>LBS Tiesnešu komisija atgādina, ka prakse tiek piekopta, lai palīdzētu labāk izprast tiesnešu lēmumus un uzlabotu informācijas apriti starp visiem basketbola procesa dalībniekiem.</p>
      <p>
        <b>Grūtie lēmumi.</b>
      </p>
      <p><b>1.</b> A komandas uzbrukums, A25 cenšas saņemt bumbu, izskrienot no groza apakšas. Lai saņemtu bumbu, A33 veido aizsegu, kontakts ar aizsargu B12, neatļauts. A33 kustībā, <b>jāfiksē piezīme A33</b>. A25 saņem bumbu, lai tiktu pie brīva metiena, aizsegu veido A31 – atkal neatļauts (pret B12), nav statenisks, kontakts ar celi. <b>Jāfiksē A31 piezīme</b>. Pēc tam A25 izpilda metienu, piezemējoties, kontakts ar B13 – korpusā un kājās. Pēc A25 izdarītā metiena, B13 iegājis A25 atļautā piezemēšanās laukumā un noticis kontakts – jāfiksē B13 piezīme metienā, A25 jāizpilda trīs soda metieni. <b>Trīs tiesnešu kļūdas vienā uzbrukumā</b>.</p>
      <figure>
        <iframe src="https://www.youtube.com/embed/PTXJO7UmfZc" width="560" height="315" data-service="Youtube" scrolling="no"/>
      </figure>
      <p><b>2.</b> Spēles ceturtās ceturtdaļas pēdējās divās minūtēs A komanda gūst grozu. B21 cenšas to ievadīt spēlē. Kad bumbu mēģina skart A15. Tiesnesis fiksē tehnisko piezīmi A15. <b>Pareizs tiesneša lēmums</b> – atbilstoši noteikumiem, tiesnesis parādījis brīdinājuma žestu, A15 pārkāpis gala līniju, traucē ievadīt bumbu spēlē.</p>
      <figure>
        <iframe src="https://www.youtube.com/embed/xQGwok-KOmE" width="560" height="315" data-service="Youtube" scrolling="no"/>
      </figure>
      <p><b>3.</b> A komandas uzbrukumā, A30 pāriet no aizsardzības uz uzbrukuma zonu, B komandai mēģinot spēlēt aktīvi aizsardzībā. B24 atrodas A30 priekšā, sagaidot nelielu kontaktu no A30, pārmērīgi izrāda kontaktu krītot uz aizmuguri. A30 nav neko darījis neatļauti, driblējot aizsargājis bumbu ar roku, tai atrodoties cilndra robežās. <b>Pareizs tiesneša lēmums</b> – tehniskā piezīme B24 par tēlošanu (iepriekš komanda bija brīdināta par šādu pārkāpumu).</p>
      <figure>
        <iframe src="https://www.youtube.com/embed/R0b5vU-4TfU" width="560" height="315" data-service="Youtube" scrolling="no"/>
      </figure>
      <p><b>4.</b> A komandas uzbrukumā, bumba nonāk pie A23, kurš veic pārkāpumu – nostaigāt (tiesneši to nefiksē), un strauji dodas uz grozu, apspēlē aizsargu B14, kurš A23 metiena brīdī izdara pret viņu pārkāpumu. Tiesneši fiksē parasto piezīmi B14 un atļauti izmanto IRS (video atkārtojuma sistēmu). <b>Nepareizs tiesnešu lēmums</b> – B14 izdarītais pārkāpums jākvalificē kā nesportiska piezīme – kritērijs C1 – nav spēles uz bumbu(piezīme virs elkoņa, tuvāk plecam) vai kritērijs C2 – pārmērīgi pielietots spēks.</p>
      <figure>
        <iframe src="https://www.youtube.com/embed/99o6H3BKyU4" width="560" height="315" data-service="Youtube" scrolling="no"/>
      </figure>
      <p><b>5.</b> A komanda izcīna atlēcošo bumbu, nogādā to pie A9, kurš uzsāk uzbrukumu. Viņam to mēģina traucēt B1, kurš cenšas piebremzēt A9 virzību, neizdarot kontaktu. Tiesneši fiksē turēšanas pārkāpumu B1. <b>Nepareizs tiesnešu lēmums</b> – situācija jāatstāj Bez svilpes, jo kontaktu izraisa uzbrucējs A9, kurš nedaudz pietur B1 roku.</p>
      <figure>
        <iframe src="https://www.youtube.com/embed/qjkmTe11kH0" width="560" height="315" data-service="Youtube" scrolling="no"/>
      </figure>
      <p>Basketbola tiesnešu komisija darbojas saskaņā ar Latvijas Basketbola savienības statūtiem un ir<br/>atbildīga par basketbola tiesnešu, komisāru un galdiņa tiesnešu apmācības programmu<br/>sagatavošanu, attīstību un darbības uzlabošanu.</p>
      <p><b>Tiesnešu komisijas sastāvs:</b> Arnis Ozols (vadītājs), Andris Vaskāns, Andris Aunkrogers, Ingus<br/>Baumanis, Juris Kokainis, Kristaps Konstantinovs, Oskars Lucis, Gatis Saliņš, Oļegs Latiševs, Ilze<br/>Gūtmane, Mārtiņš Kozlovskis.</p>
    </article>
  </body>
</html>