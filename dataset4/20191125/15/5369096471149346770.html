<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/europe/779285/o-miralas-arpachtike-ton-boloni-ke-arnithike-na-bi-os-allagi-pic/"/>
    <meta property="og:site_name" content="to10.gr"/>
    <meta property="article:published_time" content="2019-11-25T15:40:30+00:00"/>
    <meta property="og:title" content="Ο Μιραλάς «αρπάχτηκε» με τον Μπόλονι και αρνήθηκε να μπει ως αλλαγή (pic)"/>
    <meta property="og:description" content="Ο Κέβιν Μιραλάς κλήθηκε από τον Λάζλο Μπόλονι να μπει στον αγωνιστικό χώρο ως αλλαγή για λογαριασμό της Αντβέρπ, αλλά αρνήθηκε, αποχωρώντας από το γήπεδο. Η απάντηση του πρώην προπονητή του ΠΑΟΚ."/>
  </head>
  <body>
    <article>
      <h1>Ο Μιραλάς «αρπάχτηκε» με τον Μπόλονι και αρνήθηκε να μπει ως αλλαγή (pic)</h1>
      <h2>Ο Κέβιν Μιραλάς κλήθηκε από τον Λάζλο Μπόλονι να μπει στον αγωνιστικό χώρο ως αλλαγή για λογαριασμό της Αντβέρπ, αλλά αρνήθηκε, αποχωρώντας από το γήπεδο. Η απάντηση του πρώην προπονητή του ΠΑΟΚ.</h2>
      <address><time datetime="2019-11-25T15:40:30+00:00">25 Nov 2019, 15:40</time> by <a rel="author">to10.gr</a></address>
      <p>Η καριέρα του Κέβιν Μιραλάς έχει πάρει τον…κατήφορο, μετά τις πρώτες θετικές χρονιές στην Έβερτον. Ακολούθησαν οι δανεισμοί σε Φιορεντίνα, Ολυμπιακό, για να έρθει φέτος η μεταγραφή τους ως ελεύθερος στην Αντβέρπ.</p>
      <p>Στην χτεσινή αναμέτρηση λοιπόν της βελγικής ομάδας με την Γάνδη, προκλήθηκε σάλος, με τον Κέβιν Μιραλάς να αρνείται να μπει ως αλλαγή στον αγωνιστικό χώρο, έπειτα από σύντομη συνομιλία που είχε με τον πρώην προπονητή του ΠΑΟΚ και νυν της Αντβέρπ, Λάζλο Μπόλονι.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Συγκεκριμένα κατά τη διάρκεια του δεύτερου ημιχρόνου, ο Βέλγος μεσοεπιθετικός κλήθηκε από τον προπονητή του να αντικαταστήσει τον Ραφαέλοφ στο 79ο λεπτό, αλλά ύστερα από συνομιλία με τον Μπόλονι, αποχώρησε όχι μόνο από τον αγωνιστικό χώρο αλλά και από το γήπεδο, την ώρα που το ματς βρισκόταν σε εξέλιξη.</p>
      <figure>
        <img src="https://www.to10.gr/wp-content/uploads/2019/11/laszlo-boloni.jpg"/>
      </figure>
      <p>Η ενέργεια του 32χρονου προκάλεσε την έκρηξη του Ρουμάνου τεχνικού μετά το τέλος του ματς, που ανέφερε σχετικά με το περιστατικό: «Τι συνέβη στον Μιραλάς; Είχαμε μια μικρή διένεξη, αλλά αυτό είναι φυσιολογικό. Η συζήτηση που είχαμε δεν πήγε όπως περίμενα.</p>
      <p>Χωρίς αμφιβολία ήταν εκνευρισμένος διότι δεν βρισκόταν στη βασική ενδεκάδα στα προηγούμενα παιχνίδια. Αν έχεις επιλέξει όμως να ακολουθήσεις καριέρα ποδοσφαιριστή, αυτό είναι κάτι που θα πρέπει να μάθεις να αντέχεις, διαφορετικά κάνε κάποια άλλη δουλειά.</p>
      <p>Στη συνέχεια ο Μπόλονι δεν ξεκαθάρισε εάν θα επιβληθεί πρόστιμο ή κάποια άλλη ποινή στον ποδοσφαιριστή. «Θα κάνουμε μια συζήτηση εγώ και ο Κέβιν και είμαι σίγουρος ότι μετά από αυτή θα καταλάβει ότι η ενέργειά του ήταν λανθασμένη».</p>
      <p>Για την ιστορία, η Αντβέρπ, που κάνει πολύ καλή πορεία στο πρωτάθλημα, αναδείχτηκε ισόπαλη 1-1 με γκολ στο 94′ στην έδρα της Γάνδης, όντας στην τέταρτη θέση της Jupiler League.</p>
      <p>Αντίθετα ο Μιραλάς που έχει χάσει τη θέση του στην βασική ενδεκάδα μετράει 10 συμμετοχές, 1 γκολ και 1 ασίστ.</p>
      <p>
        <b>
          <a href="https://www.to10.gr/podosfero/europe/779285/o-miralas-arpachtike-ton-boloni-ke-arnithike-na-bi-os-allagi-pic/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>