<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lifestyle.bg/stories/dariya-simeonova-divi-i-shtastlivi-i-kak-se-igrae-politsay.html"/>
    <meta property="og:site_name" content="Lifestyle.bg"/>
    <meta property="article:published_time" content="2019-11-25T15:03:32+00:00"/>
    <meta property="og:title" content="Дария Симеонова, „Диви и щастливи“ и как се играе полицай"/>
    <meta property="og:description" content="Какво е да си полицайка в „Диви и щастливи“"/>
  </head>
  <body>
    <article>
      <h1>Дария Симеонова, „Диви и щастливи“ и как се играе полицай</h1>
      <address><time datetime="2019-11-25T15:03:32+00:00">25 Nov 2019, 15:03</time> by <a rel="author" href="https://lifestyle.bg/author/ivelina-todorova" target="_blank">Ивелина Тодорова</a></address>
      <p>Като актриса, в ежедневието на Дария Симеонова неизменно присъстват интензивните репетиции и снимки. Затова и работните й дни минават динамично. Като майка и съпруга, почивните пък са изпълнени с домашни и семейни ангажименти - мъжа, детето, мъжа и детето. А когато остане време - и някой обяд с приятелки.</p>
      <p>При подобен график, за никого не е изненадващо, че Дария няма никакво време за себе си. Тя обаче не се оплаква, защото сама си е подредила приоритетите по точно този начин.</p>
      <p>Обича киното, обича театъра, невъзможно й е да избере само една от двете "сцени". Смислените и предизвикателни роли са важните за нея, без значение дали са филмови или театрални.</p>
      <figure>
        <img src="https://webnews.bg/uploads/images/51/3751/453751/640x.jpg?_=1574268569"/>
        <figcaption>
          <cite>Източник: "Диви и щастливи" / Фотография Богдан Бояджиев</cite>
        </figcaption>
      </figure>
      <p>Мечтае да бъде Жулиета, макар да се намира вече за "доста възрастна за нея". Играла е с много актьори, на които се възхищава. Все още обаче тайничко копнее за роля, в която да си партнира със Захари Бахаров, Владо Пенев, Светлана Янчева или Мария Каварджикова.</p>
      <p>Докато този момент дойде, Дария не спира да играе, при това в много постановки - "Нощта на 16-ти януари", "Олд Сейбрук и последният страстен любовник", "Тирамису", "Госпожа министершата", "Скачай!", както и в най-новото представление на театър "София" "Вечерята" (по романа на Херман Кох).</p>
      <figure>
        <img src="https://webnews.bg/uploads/images/58/4358/454358/768x432.jpg?_=1574686090"/>
        <figcaption>
          <cite>Източник: "Диви и щастливи" / Фотография Богдан Бояджиев</cite>
        </figcaption>
      </figure>
      <p>Именно в театъра е изиграла и една от любимите си роли - Камий в спектакъла "Презрението" (режисьор Крис Шарков) по филма на Годар. За нея Дария получава и номинация за Икар.</p>
      <p>"В началото Камий ми се струваше толкова различна от мен, а всъщност през нея открих много неща за себе си. А и процесът беше изключителен. Имаше много истинност, смисъл и театър във всичко около това представление."</p>
      <figure>
        <img src="https://webnews.bg/uploads/images/55/3755/453755/640x.jpg?_=1574268686"/>
        <figcaption>
          <cite>Източник: "Диви и щастливи" / Фотография Симон Версано</cite>
        </figcaption>
      </figure>
      <p>Въпреки различните персонажи, в чийто образ е влизала през годините, сега за пръв път ще видим Дария в ролята на полицайка - в предстоящия филм "Диви и щастливи".</p>
      <p>Там Дария е Албена - дясната ръка на инспектор Донев (Александър Сано). Стриктна и изпълнителна, Албена следва стъпките на своя ментор. Тя винаги е мечтала да бъде полицай и да работи върху сложни и заплетени случаи. Ситуацията с двете "престъпнички" Мила (Луиза Григорова-Макариев) и Боряна (Яна Маринова) ѝ предоставя точно такава възможност.</p>
      <figure>
        <img src="https://webnews.bg/uploads/images/49/3749/453749/640x.jpg?_=1574268565"/>
        <figcaption>
          <cite>Източник: "Диви и щастливи" / Фотография Богдан Бояджиев</cite>
        </figcaption>
      </figure>
      <related>
        <a href="https://lifestyle.bg/stories/luiza-grigorova-makariev-divi-i-shtastlivi-i-kak-se-pravi-film-za-mazhki-momicheta.html"/>
      </related>
      <p>
        <b>С какво ролята ви в "Диви и щастливи" е предизвикателство за вас?</b>
      </p>
      <p>Предизвикателство беше наистина да използвам оръжие. С халосни патрони, разбира се. Носех един малък Валтер, който беше неразделна част от героинята ми, а не само украшение към костюма. Заснемането на някои от сцените също беше предизвикателство. Особено тази с хеликоптера. Дано да е останала след монтажа. <i>(смее се - бел. авт.)</i></p>
      <p>
        <b>Как бихте описали Албена и по какво си прилича тя с Дария?</b>
      </p>
      <p>Страхотен професионалист. Може би това най-точно я описва. Мисля, че имам нейната пристрастеност към адреналина. А и намирам доста сходни черти от себе си в нея - има същата коса, очи, тяло.</p>
      <figure>
        <img src="https://webnews.bg/uploads/images/57/4357/454357/640x.jpg?_=1574686090"/>
        <figcaption>
          <cite>Източник: "Диви и щастливи" / Фотография Богдан Бояджиев</cite>
        </figcaption>
      </figure>
      <p>
        <b>А какво най-много харесвате в Албена?</b>
      </p>
      <p>Лаконичността й. Тя не говори много, но казва всичко. В нашето бъбриво съвремие това е рядко срещано качество.</p>
      <figure>
        <iframe src="https://www.youtube.com/embed/_8pZVSrFZm8" width="640" height="360" data-service="Youtube" scrolling="no"/>
      </figure>
      <p>Премиерата на "Диви и щастливи" е на 29 ноември</p>
      <related>
        <h4>Още по темата</h4>
        <a href="https://lifestyle.bg/stories/adriene-koleshar-nay-seksi-politsaykata-na-germaniya.html"/>
        <a href="https://lifestyle.bg/art/hoakin-finiks-zhokera-i-nasilieto-vav-filma.html"/>
        <a href="https://lifestyle.bg/stories/mezhduzvezdni-voyni-i-kakvo-e-badeshteto-na-sagata.html"/>
        <a href="https://lifestyle.bg/stories/godzila-kralyat-na-chudovishtata-mili-bobi-braun-i-kakvo-da-ochakvame-ot-filma.html"/>
        <a href="https://lifestyle.bg/stories/tsar-lav-i-kakvo-da-ochakvame-ot-filma.html"/>
        <a href="https://lifestyle.bg/ideas/kakvo-rabotyat-seriynite-ubiytsi.html"/>
        <a href="https://lifestyle.bg/stories/zamraznaloto-kralstvo-2-i-kakvo-da-ochakvame-ot-animatsionniya-film.html"/>
        <a href="https://lifestyle.bg/stories/doza-shtastie-vesela-toteva-i-kakvo-da-ochakvame-ot-filma.html"/>
        <a href="https://lifestyle.bg/stories/v-krag-stefan-komandarev-i-kakvo-da-ochakvame-ot-filma.html"/>
      </related>
    </article>
  </body>
</html>