<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915048"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="V Kongu epidemija ošpic ubila 5000 ljudi, med njimi največ otrok"/>
    <meta property="og:description" content="Kar 90 odstotkov umrlih zaradi ošpic v Kongu predstavljajo otroci, mlajši od pet let. Letos je tam zaradi epidemije umrlo kar 5000 ljudi."/>
  </head>
  <body>
    <article>
      <h1>V Kongu epidemija ošpic ubila 5000 ljudi, med njimi največ otrok</h1>
      <address><time datetime="2019-11-25T15:35:00+00:00">25 Nov 2019, 15:35</time> by <a rel="author">lpu</a></address>
      <p>
        <b>Kar 90 odstotkov umrlih zaradi ošpic v Kongu predstavljajo otroci, mlajši od pet let. Letos je tam zaradi epidemije umrlo kar 5000 ljudi.</b>
      </p>
      <p>Ošpice, pred katerimi se zavarujemo s cepivom, so se razširile na vseh 26 provinc DR Kongo, tam pa se soočajo tudi z že 15 mesecev trajajočo epidemijo ebole.</p>
      <p>Približno četrtina od milijona ljudi v državi se je letos okužila z ošpicami, kar je trikrat več kot lani. Devet od desetih mrtvih so predstavljali otroci, mlajši od pet let.</p>
      <p>»Situacija je izredno kritična in skrb vzbujajoča,« je povedal<b> Xavier Crespin</b>, Unicefov predstavnik za zdravje v DR Kongo in dodal, da se vse mednarodne skupnosti osredotočajo na ebolo, a je »število primerov okuženih z ošpicami veliko večje«.</p>
      <p>Od leta 2018 se oblasti borijo, da bi ustavile širjenje ebole, ki je v provincah North Kivu in Ituri terjala 2196 žrtev. Slaba državna zdravstvena infrastruktura v povezavi s politično nestabilnostjo in razširjenim dvomom v zdravstvene delavce močno ovirajo možnosti za spopadanjem z boleznijo. V petek je Svetovna zdravstvena organizacija (WHO) opozorila na povečanje nasilja, kar je razlog, da zdravstveno osebje ne more priti v skupnost. WHO je namreč letos zabeležila kar 300 napadov na zdravstvene objekte, med katerimi je umrlo šest delavcev in pacientov. Zdravstveni delavci so opozorili, da težave s pomanjkanjem cepiva zaradi zamud pri financiranju, slabšajo možnosti za preprečitev epidemije.</p>
      <p>»Nimamo dovolj denarja, da bi lahko pokrili celotno državo. Imunizacijo opravljamo postopoma, korak za korakom: začnemo z dostopnimi območji in se nato premaknemo do druge province, saj ne moremo biti na vseh straneh istočasno,« je povedal Crepsin.</p>
      <h3>Ko družine pridejo, cepiva včasih ni več</h3>
      <p>V nekaterih primerih družine, ki so zelo oddaljene od bolnišnice, zapravijo veliko denarja, samo da pridejo do tja, na koncu pa ugotovijo, da na voljo ni več injekcij cepiva. »Ko pridejo, včasih cepivo ni več na voljo, zato gredo nazaj in se ne morejo več vrniti,« je povedal Crepsin. Vse to je privedlo do nezaupanja v zdravstveno osebje, zato nekateri cepljenje celo zavračajo. V nekaterih oddaljenih predelih namreč osebje potrebuje tri ali štiri dni, da se premakne 100 kilometrov, kar je veliko časa, da dosežejo populacijo. »Ko do njih prispejo, ti niso razumevajoči in se ne želijo cepiti,« je pojasnil Crepsin. Bolezen je namreč izredno nalezljiva, saj se prenaša z direktnim stikom in po zraku.</p>
      <p>Za ošpice otroci potrebujejo dve injekciji cepiva, da so zaščiteni, zato se osebje sooča z dodatnimi težavami in preizkušnjami, ko morajo ponovno priti do družin in prepričati starše, da to storijo še drugič.</p>
      <h3>65 odstotkov otrok, mlajših od pet let, ni zadostno cepljenih</h3>
      <p>Šibek državni zdravstveni sistem je skupnost močno izpostavil tovrstnim izbruhom, kot sta ebola in ošpice. Unicefove ankete so pokazale, da 65 odstotkov otrok, mlajših od pet, let ni zadostno cepljenih, od tega petina sploh ni.</p>
      <p>»Zdravstvena oskrba je izredno slaba. Mislimo, da skoraj polovica nima dostopa do osnovnih zdravstvenih storitev,« je še pojasnil Crespin in dodal, da je potreba po investicijah in okrepitvah zdravstvenega sistema v državi velika, če želijo odpraviti vrzel, s katero se trenutno soočajo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042911341/magazin/zdravje/cepljenje-intenzivnejsi-pristopi-k-ozavescanju"/>
        <a href="https://www.dnevnik.si/1042890408/magazin/zdravje/izbruh-ospic-v-nizozemski-protestantski-vasi"/>
      </related>
    </article>
  </body>
</html>