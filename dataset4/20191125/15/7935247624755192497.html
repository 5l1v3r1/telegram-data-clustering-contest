<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-491-firmaya-43-milyon-tl-ceza-216215h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T15:12:53+00:00"/>
    <meta property="og:title" content="Bursa'da 491 firmaya  4,3 milyon TL ceza"/>
    <meta property="og:description" content="Ülke genelinde olduğu gibi Bursa'da da gıda denetimleri hız kesmeden devam ediyor."/>
  </head>
  <body>
    <article>
      <h1>Bursa'da 491 firmaya  4,3 milyon TL ceza</h1>
      <h2>Ülke genelinde olduğu gibi Bursa'da da gıda denetimleri hız kesmeden devam ediyor.</h2>
      <address>
        <time datetime="2019-11-25T15:12:53+00:00">25 Nov 2019, 15:12</time>
      </address>
      <p>Bu yıl hedeflerinin 65 bin firma denetimi olduğunu belirten Bursa İl Tarım ve Orman Müdürü Aygül, aldıkları gıda numunelerinin yüzde 90'ının sıkıntısız olduğunu kaydetti.</p>
      <p>Bursa'da yılbaşından bu yana uygunsuz gıda üretimi yapan 491 firmaya, 4 milyon 300 bin lira ceza kesildi.<br/>Tarım ve Orman Bakanlığının talimatıyla 25-30 Kasım tarihleri arasında ülke genelinde gıda güvenirliğine yönelik denetim seferberliği başlatıldı. Bu kapsamda Bursa'da 100 ekip sahadaki çalışmalarını aralıksız devam ettiriyor. Bursa İl Tarım ve Orman Müdürü Hamit Aygül de, bir et tesisinin denetimine katılarak, incelemelerde bulundu. Bursa olarak yaklaşık 200 personelle sahada olduklarını ifade eden Aygül, ‘'Et ve et ürünleri, süt ve süt ürünleri, unlu mamuller, toplu tüketim yerleri ile satış yerlerinden tutun da okul kantinlerine kadar denetimlerimizi yapmaktayız. Özellikle üretim yapan 3 bin 800 işletmemizin bu hafta içinde tamamı denetlenecek. Zaten bunlarda yıl içinde 3-4 defa denetleniyor. Amacımız tüketicimizin sağlıklı, güvenilir gıdaya erişimini ve tüketimini sağlamaktır. Bursa geneli ve 17 ilçemizde denetimlerimiz devam ediyor'' dedi.</p>
      <p>
        <b>65 BİN DENETİM HEDEFİ</b>
      </p>
      <p>Geçen yıl 45 bin olan firma denetleme hedefinin bu sene 65 bine yükseltildiğini dile getiren Aygül, bu hedefin 48 bin civarını gerçekleştirdiklerini vurguladı. Aygül, ‘'Geriye kalan süre içinde diğer denetimleri tamamlayarak hedefimize ulaşacağız. Gıda denetimleri yaparken gıdalardan numuneler alıyor ve inceliyoruz. İşlemler yapılırken usulsüz çıkan numunelerle ilgili cezai işlem yapıyoruz. Savcılığa suç duyurusunda bulunmak dahil birçok işlem yürütmekteyiz'' diye konuştu.</p>
      <p>
        <b>NUMUNELERİN YÜZDE 10'U SORUNLU</b>
      </p>
      <p>Bursa'da kesilen cezaların yıllara göre değiştiğine işaret eden Aygül, 3 ila 5 milyon lira arasında ceza kesildiğini söyledi. Hamit Aygül, ‘'2019 yılının başından beri 491 adet idari yaptırım uygulanırken, 4 milyon 300 bin lira para cezası kesildi. Şunu gönül rahatlığı ile söyleyebiliriz ki, aldığımız gıda numunelerinin yüzde 10'u civarında sıkıntı görülmektedir. Yüzde 90 sıkıntısızdır. Süreç iyileşerek devam ediyor'' dedi.</p>
      <p>
        <b>KENDİLERİNİ GELİŞTİRİYORLAR</b>
      </p>
      <p>Bursa İl Tarım ve Orman Müdürü Aygül, şunları kaydetti: ‘'Gıda üretimi yapanlar da kendilerini geliştirerek, daha faydalı ve kaliteli gıda üretimleri ortaya koymak için çalışıyorlar. Devletin uygun üretim yapmayan firmalara yaptırımları olacak. Kuralına uyanlara teşekkür ederken, uymayanlara da cezalar kesilecek.''</p>
    </article>
  </body>
</html>