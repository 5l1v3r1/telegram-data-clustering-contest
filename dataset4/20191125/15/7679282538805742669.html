<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sharad-pawar-speak-about-ajit-pawar-revolt-against-ncp-in-maharashtra-2867884.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T15:53:32+00:00"/>
    <meta property="og:title" content="अजित पवार की NCP के खिलाफ बगावत पर बोले शरद पवार, इस विद्रोह के पीछे मैं नहीं"/>
    <meta property="og:description" content="प्रमुख शरद पवार ने सोमवार को कहा कि अजित पवार के भाजपा के साथ जाने और उप मुख्यमंत्री बनने के निर्णय के पीछे वह नहीं थे और एकबार फिर दावा किया कि महाराष्ट्र में उनकी पार्टी, कांग्रेस और शिवसेना के साथ..."/>
  </head>
  <body>
    <article>
      <h1>अजित पवार की NCP के खिलाफ बगावत पर बोले शरद पवार, इस विद्रोह के पीछे मैं नहीं</h1>
      <address><time datetime="2019-11-25T15:53:32+00:00">25 Nov 2019, 15:53</time> by <a rel="author">लाइव हिंदुस्तान टीम,पुणे</a></address>
      <p>प्रमुख शरद पवार ने सोमवार को कहा कि अजित पवार के भाजपा के साथ जाने और उप मुख्यमंत्री बनने के निर्णय के पीछे वह नहीं थे और एकबार फिर दावा किया कि महाराष्ट्र में उनकी पार्टी, कांग्रेस और शिवसेना के साथ मिलकर सरकार बनाएगी। साथ ही उन्होंने कहा कि अजित पवार को पार्टी से बर्खास्त करने के सवाल पर निर्णय पार्टी के स्तर पर लिया जाएगा। उन्होंने सतारा जिले के कराड में पत्रकारों से कहा कि अजित पवार के साथ वह सम्पर्क में नहीं हैं, जिन्होंने राकांपा के खिलाफ बगावत की है।</p>
      <p>पवार ने कहा कि भाजपा के साथ जाने का फैसला उनके भतीजे अजित पवार का है। पवार ने कहा, '' यह पार्टी का निर्णय नहीं है और हम इसका समर्थन नहीं करते।" उन्होंने कहा, “इसमें मेरे शामिल होने का सवाल ही नहीं... अगर मैं शामिल होता, तो मैंने अपने साथियों को इस बारे में बताया होता।”</p>
      <p>इस रिपोर्ट पर कि अजित पवार तीन दलों के बीच सरकार बनाने के लिए चल रही बातचीत से ऊब गए थे, उन्होंने कहा कि किसी को भी व्यक्तिगत स्तर पर ऐसा निर्णय लेने का अधिकार नहीं है और किसी भी अलग राय को पार्टी की बैठकों में रखना चाहिए। यह पूछने पर कि क्या अजित पवार प्रवर्तन निदेशालय के मुकदमे को लेकर दबाव में थे, राकांपा प्रमुख ने कहा, “मुझे इस बारे में कोई जानकारी नहीं है।”</p>
      <p>
        <a href="https://www.livehindustan.com/national/story-party-whip-will-be-forced-on-ajit-pawar-legislature-in-danger-on-violation-says-expert-2867717.html">
          <b>पवार पर बाध्य होगा पार्टी का व्हिप, उल्लंघन करने पर विधायकी खतरे में: विशेषज्ञ</b>
        </a>
      </p>
      <p>राज्य में राकांपा, कांग्रेस और शिवसेना के सरकार गठन करने के फैसले पर पवार ने कहा, ''इसमें कोई संदेह नहीं है कि हम महाराष्ट्र में सरकार बनाएंगे। राज्य में राकांपा, कांग्रेस और शिवसेना की सरकार बनने के बारे में पूछने पर उन्होंने कहा, “इसमें जरा भी संदेह नहीं है कि (गठबंधन) महाराष्ट्र में सरकार बनाएगा।”</p>
      <p>गौरतलब है कि महाराष्ट्र में अप्रत्याशित राजनीतिक घटनाक्रम में राज्यपाल ने शनिवार की सुबह देवेंद्र फडणवीस को मुख्यमंत्री और अजित पवार को उप मुख्यमंत्री पद की शपथ दिलायी थी। अजित ने राज्य में स्थायी सरकार बनाने की बात कहते हुए भाजपा को समर्थन दे दिया था।</p>
      <p>राकांपा प्रमुख ने कहा, ''मैंने अपने 50 साल के राजनीतिक करियर में कई घटनाएं देखी हैं। कठिनाइयां आती हैं, लेकिन वह अस्थायी होती हैं और मेरा अनुभव है कि राज्य के लोग मजबूती से इस स्थिति का सामना करेंगे।" उन्होंने कहा कि जब तक उनके पास युवकों का समर्थन है उन्हें किसी चीज की चिंता नहीं है। इससे पहले पवार ने महाराष्ट्र के कराड में पहुंचकर राज्य के प्रथम मुख्यमंत्री यशवंत राव चव्हाण को उनकी पुण्यतिथि पर श्रद्धांजलि दी। पवार आज सुबह पड़ोसी जिले सतारा में कराड स्थित चव्हाण के स्मारक 'प्रीतिसंगम पहुंचे और पुष्पांजलि अर्पित की। उनके साथ सतारा से राकांपा के लोकसभा सदस्य श्रीनिवास पाटिल भी मौजूद थे।</p>
      <p>गौरतलब है कि राकांपा नेता अजित पवार अप्रैल 2013 में राज्य में सूखे पर दिए अपने कुछ बयानों के मद्देनजर चव्हाण के स्मारक पर एक दिन के अनशन पर बैठे थे, जो अभी पार्टी लाइन के खिलाफ जाकर महाराष्ट्र में भाजपा सरकार को समर्थन कर रहे हैं।</p>
    </article>
  </body>
</html>