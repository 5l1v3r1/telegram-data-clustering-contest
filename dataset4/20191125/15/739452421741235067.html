<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/smer-sd-v-stredu-rozhodne-o-podobe-kandidatnej-listiny-tvrdi-fico/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T15:28:59+00:00"/>
    <meta property="og:title" content="„Smer-SD v stredu rozhodne o podobe kandidátnej listiny“, tvrdí Fico"/>
    <meta property="og:description" content="Vládna strana Smer-SD pravdepodobne v stredu 27. novembra rozhodne o podobe kandidátnej listiny. Na pondelkovej tlačovej konferencii to povedal predseda Smeru-SD Robert Fico. Na stredu je podľa Fica zvolané predsedníctvo, na ktorom predstaví svoj návrh kandidátky. Zopakoval, že na prvom mieste navrhuje premiéra a podpredsedu Smeru-SD Petra Pellegriniho. Fico potvrdil,..."/>
  </head>
  <body>
    <article>
      <h1>„Smer-SD v stredu rozhodne o podobe kandidátnej listiny“, tvrdí Fico</h1>
      <address><time datetime="2019-11-25T15:28:59+00:00">25 Nov 2019, 15:28</time> by <a rel="author">TASR</a></address>
      <p>
        <b>Vládna strana Smer-SD pravdepodobne v stredu 27. novembra rozhodne o podobe kandidátnej listiny. Na pondelkovej tlačovej konferencii to povedal predseda Smeru-SD Robert Fico.</b>
      </p>
      <p>Na stredu je podľa Fica zvolané predsedníctvo, na ktorom predstaví svoj návrh kandidátky. Zopakoval, že na prvom mieste navrhuje premiéra a podpredsedu Smeru-SD Petra Pellegriniho. Fico potvrdil, že na kandidátke bude aj súčasný poslanec Ľuboš Blaha.</p>
      <p>Fico uviedol, že kandidátka bude zostavená inak ako v minulosti. Skonštatoval, že dôjde k výrazným posunom na vyššie miesta tých predstaviteľov, ktorí sú väčším prínosom. Spomenul napríklad poslanca Erika Tomáša. To, či bude na kandidátke aj podpredseda strany Martin Glváč, ktorý odišiel z postu podpredsedu parlamentu, Fico nechcel povedať.</p>
      <p>Šéf Smeru-SD povedal, že na kandidátke budú primátori, „pomerne významní predstavitelia akademickej obce“, ale aj osvedčené tváre strany Smer-SD.</p>
      <p>Podľa stanov kandidátku predkladá predseda Smeru-SD, Fico uviedol, že vnímal atmosféru v strane a svoj návrh kandidátky bude s členmi predsedníctva konzultovať.</p>
      <p>Strana sa chce podľa Fica zamerať na ďalšiu ochranu sociálneho štátu. Podnikateľom odkázal, že Smer-SD nemá kde ustúpiť od sociálnych opatrení. „Tlak na realizáciu sociálneho štátu musí pretrvať,“ skonštatoval s tým, že strana bude chrániť všetko, čo bolo v tejto oblasti dosiahnuté.</p>
      <p>Fico tiež na tlačovej konferencii vyhlásil, že Smer-SD vie ponúknuť stabilitu a profesionalitu. Súčasnú opozíciu kritizoval, že nevie dospieť k dohode. „Berieme na vedomie, že opozícia sa nedohodla prakticky na ničom a že dnes ponúka ako alternatívu pre Slovensko neuveriteľný zlepenec siedmich politických strán,“ vyhlásil. Podľa Fica je evidentné, že alternatíva, ktorá je postavená iba na nenávisti voči Smeru-SD, nemôže byť alternatívou na vládnutie.</p>
      <p>Šéf Smeru-SD kritizoval niektoré opatrenia, ktoré ponúkajú opozičné strany v kampani. Spomenul exministra zdravotníctva za jeho vlády Tomáša Druckera, ktorý si založil stranu Dobrá voľba, predsedu SaS Richarda Sulíka, ako aj stranu Za ľudí a Andreja Kisku.</p>
    </article>
  </body>
</html>