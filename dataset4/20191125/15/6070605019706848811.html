<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Dembele-enfronta-al-passat-glorios_0_2350565020.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T15:59:23+00:00"/>
    <meta property="og:title" content="Dembélé s'enfronta al seu passat gloriós"/>
    <meta property="og:description" content="L'extrem francès jugarà per primera vegada contra el Borussia Dortmund, el seu exequip"/>
  </head>
  <body>
    <article>
      <h1>Dembélé s'enfronta al seu passat gloriós</h1>
      <h2>L'extrem francès jugarà per primera vegada contra el Borussia Dortmund, el seu exequip</h2>
      <address>
        <time datetime="2019-11-25T15:59:23+00:00">25 Nov 2019, 15:59</time>
      </address>
      <p>Ousmane Dembélé no va poder viatjar a Dortmund al mes de setembre perquè estava lesionat. L'extrem es quedava així sense poder tornar a l'estadi que va ser casa seva durant una temporada, la que el va catapultar cap a la fama. Aquest dimecres, amb permís de l'entrenador, tindrà l'oportunitat de jugar contra el seu exequip. Un duel "especial" per a un jugador que s'havia de convertir en un dels cracs del futbol però que dos anys i mig després d'aquell fitxatge multimilionari ha vist com s'encallava la seva projecció.</p>
      <blockquote>"Segueixo tenint excompanys al Dortmund. No els veig des que vaig marxar. Emocionalment serà una mica difícil, però estaré content de veure'ls i de jugar contra ells" Ousmane Dembélé <br/>J ugador del Barça</blockquote>
      <p>"Segueixo tenint excompanys al Dortmund. No els veig des que vaig marxar. Emocionalment serà una mica difícil, però estaré content de veure'ls i de jugar contra ells", comentava l'extrem en una <a href="https://www.fcbarcelona.cat/ca/futbol/primer-equip/noticies/1499105/dembele-el-del-dortmund-sera-un-partit-especial-per-a-mi">extensa entrevista</a> emesa pels canals oficials del Barça. Dembélé parlava amb nostàlgia del Dortmund, un equip on només va jugar una temporada, la 2016/17. El club alemany s'havia fixat en el seu rendiment al Rennes, tot i que no havia estat l'únic equip que seguia amb atenció els seus passos. Els <i>scouts</i> del Barça també havien seguit la seva evolució, però finalment van descartar la incorporació perquè consideraven que encara necessitava més rodatge. Però l'agost del 2017 l'extrem es va convertir en la primera prioritat blaugrana, just després que Neymar marxés cap a París. I el Barça en va acabar pagant el gust i les ganes: 105 milions fixos més 40 de variables. Unes xifres de crac per a un jugador molt jove, de 20 anys, internacional amb França, molt ràpid, amb talent i, sobretot, un futur prometedor.</p>
      <blockquote>35% partits lesionat Dembélé ha patit set lesions al Barça que li han fet perdre's 47 dels dels 136 partits possibles</blockquote>
      <p>En condicions normals, Ousmane Dembélé seria titular indiscutible dimecres, quan s'enfrontarà per primera vegada al seu exequip. Però ara per ara és difícil fer vaticinis en aquest sentit. I és que, després de dos anys a Barcelona, el jugador encara no ha mostrat tot el seu potencial al Camp Nou, i ha estat <a href="https://www.ara.cat/esports/barca/Barca-surt-mes-lesio-partit_0_2316968304.html">més notícia per les lesions</a> i les polèmiques que no pas pel rendiment a la gespa. L'atacant francès tenia un historial de lesions impecable abans de fitxar pel Barça. En les dues temporades com a professional –una al Rennes i una al Dortmund– només havia estat de baixa 10 dies per unes molèsties al maluc. A Barcelona ja ha patit set lesions que li han fet perdre's fins a 47 partits dels 136 possibles, el 35% del total. D’aquests, cinc no els va poder jugar per un esquinç de turmell, i els 42 restants se’ls va perdre per culpa de sis lesions musculars diferents, dues en l’any del seu debut, dues el curs passat i dues més en aquest inici de temporada.</p>
      <h3>Set lesions al Barça</h3>
      <p>"Durant la pretemporada [d'aquest 2019] estava molt bé. Després em vaig lesionar i vaig estar absent durant un mes. Quan vaig tornar, encara tenia alguns problemes físics", deia Dembélé en l'entrevista, on també reconeixia que ara havia de "lluitar" per un lloc entre els onze titulars en un equip on hi ha "més competència que en temporades passades". L'extrem es referia al fitxatge d'Antoine Griezmann i a la irrupció del jove Ansu Fati, del planter.</p>
      <figure>
        <a href="https://www.ara.cat/2019/11/25/esports/Dembele-Borussia-Dortmund-Reial-Madrid_2350575167_67645369_1500x986.jpg">
          <img src="https://www.ara.cat/2019/11/25/esports/Dembele-Borussia-Dortmund-Reial-Madrid_2350575167_67645369_1500x986.jpg"/>
        </a>
        <figcaption>Dembélé, quan jugava al Borussia Dortmund i es va enfrontar al Reial Madrid / GONZALO ARROYO MORENO</figcaption>
      </figure>
      <p>Però aquestes lesions no han estat només fruit de la mala sort. Poques setmanes després del seu fitxatge, tant a la secretaria tècnica com als despatxos nobles del Barça van començar les sospites al voltant de Dembélé. Li retreien falta de professionalitat i d'implicació en el club. Ha destacat per ser poc puntual, <a href="https://www.ara.cat/esports/cuiner-Dembele-inestable-respecta-descans_0_2292970776.html">poc curós amb l'alimentació</a> i desordenat en aspectes clau com el descans o les hores de son. Unes circumstàncies que li van valer alguns retrets públics dels companys de vestidor, i que havien fet que a la directiva s'arribés a valorar molt seriosament la seva venda.</p>
      <blockquote>"Des de la meva arribada al Barça fa tres anys he millorat en la preparació dels partits. Vaig al gimnàs, m'escalfo més abans dels partits i m’entreno bé" Ousmane Dembélé<br/>Jugador del Barça</blockquote>
      <p>"Des de la meva arribada al Barça fa tres anys he millorat en la preparació dels partits. Vaig al gimnàs, m'escalfo més abans dels partits i m’entreno bé", afegia Dembélé. Des del club parlen de brots verds en relació a l'extrem francès, i l'entrenador l'animava a tenir "continuïtat" un cop recuperat físicament. I és que al Barça ningú posa en dubte la seva qualitat: en aquestes dues temporades i mitja ha marcat 19 gols i ha jugat quasi sempre que estava disponible (73 partits disputats, 47 baixa per lesió, 2 absent per sanció i només 4 partits perduts per decisió tècnica). Ara bé, li retreuen que el seu rendiment estigui per sota de les seves possibilitats. El Barça segueix buscant aquell Dembélé que el va enamorar al Borussia Dortmund.</p>
    </article>
  </body>
</html>