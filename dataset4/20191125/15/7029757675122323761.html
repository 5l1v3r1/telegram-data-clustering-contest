<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/elektromobilisti-iskat-5-promeni-v-regulatsiyata-na-e-trotinetkite.html"/>
    <meta property="og:site_name" content="News.bg"/>
    <meta property="article:published_time" content="2019-11-25T15:12:10+00:00"/>
    <meta property="og:title" content="Електромобилисти искат 5 промени в регулацията на е-тротинетките"/>
    <meta property="og:description" content="Настояват за правила които не ограничават, а насърчават алтернативния транспорт"/>
  </head>
  <body>
    <article>
      <h1>Електромобилисти искат 5 промени в регулацията на е-тротинетките</h1>
      <address>
        <time datetime="2019-11-25T15:12:10+00:00">25 Nov 2019, 15:12</time>
      </address>
      <p>
        <b>Българската асоциация за електромобилност е притеснена, че промените в Закона за движение по пътищата, засягащи регулацията на електрическите тротинетки, застрашават както навлизането на този вид транспорт у нас, така и сигурността на водачите.</b>
      </p>
      <p>В свое официално становище от сдружението заявяват, че подкрепят усилията на държавата за създаване на ясна регулаторна рамка относно е-тротинетките, но настояват за създаване на <b>правила които не ограничават, а насърчават ползването на алтернативен транспорт в градовете.</b></p>
      <p>Липсата на ясни правила при използването на индивидуални електрически превозни средства е съществен фактор и предпоставка за настъпването на пътнотранспортни произшествия, застрашаващи здравето и живота на уязвимите участници в движението, категорични са те.</p>
      <p>В тази връзка от Българската асоциация за електромобилност<b> предлагат да отпадне изискването да се ползва каска</b> с мотива, че тя доказано не гарантира безопасността на водача.</p>
      <p>Освен това предлагат промени в текстовете "<b>да се движи по улици I клас и пътища, на които максимално разрешената скорост е над 50 км/ч" и "да се движи по улици II клас без изградена велосипедна инфраструктура</b>", така че те да са по-ясни за водачи на тротинетки без свидетелство за управление на МПС.</p>
      <p>От сдружението настояват и да отпадне изискването водачът да се движи по улици, обозначени с пътен знак Г13 - "Пътна лента или платно за движение само на превозни средства от редовните линии". Причината е, че според тях <b>недостатъчната в момента велосипедна инфраструктура ще ограничи местата, където може да се използват е-тротинетките.</b></p>
      <p>Те предлагат <b>да отпадне и възможността всяка община да може да определя максимално допустим брой електрически скутери,</b> отдавани под наем, тъй като подобно ограничение противоречи на пазарните принципи и затруднява използването на екологичен транспорт.</p>
      <p>Последната промяна, която предлагат от сдружението, е <b>да се забрани използването на слушалки на двете уши</b>. Те искат тя да засегне както водачите на електрически тротинетки, така и велосипедистите и шофьорите на моторни превозни средства.</p>
      <p>
        <b>От Българската асоциация за електромобилност изтъкват и ползите от този вид екологичен транспорт:</b>
      </p>
      <ul>
        <li>Електрическите тротинетки допринасят за опазването на околната среда - средно годишно всяка електрическа тротинетка спестява 240 кг CO2 изхвърлени вредни емисии в атмосферата;</li>
        <li>Внесените в България електрически тротинетки са повече от 7 600, което би означавало годишно спестени повече от 12 000 тона CO2 ;</li>
        <li>Електрическите тротинетки са по-безопасни в сравнение с алтернативи като автомобилите и мотоциклетите.</li>
        <li>Електрическите тротинетки са най-достъпни, икономични и изгодни от финансова гледна точка;</li>
        <li>Електрическите тротинетки към настоящият момент са най-евтиният моторизиран транспорт в градски условия - 0,30 лева разход за електричество за 100 км пробег или средно 3,60 лева годишен разход на електричество за 1200 км пробег (среден годишен пробег на членовете на асоциацията);</li>
        <li>Електрическите тротинетки изискват минимални амортизационни разходи, необходим за годишна им поддръжка.</li>
      </ul>
      <p>Припомняме, преди дни компаниите "Brum", "Hobo" и "Lime", предоставящи услугата за ползване на електрически тронетки в столицата, също излезе с <b><a href="https://news.bg/society/kompaniite-za-trotinetki-ne-iskat-kaskite-da-sa-zadalzhitelni.html">позиция срещу задържителното използване на каски</a></b>. В обновено становище от днес те изразяват и <b>готовност да приспособят тротинетките си с допълнителни светлоотразителни стикери,</b> за да се гарантира безопасността на водачите. </p>
    </article>
  </body>
</html>