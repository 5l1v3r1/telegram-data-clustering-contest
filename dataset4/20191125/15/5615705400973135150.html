<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204872-naftogaz-vidpoviv-gazpromu-na-propoziciyu-shchodo-tranzitu-gazu"/>
    <meta property="og:site_name" content="Mind UA"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="«Нафтогаз» відповів «Газпрому» на пропозицію щодо транзиту газу"/>
    <meta property="og:description" content="Вітренко також відзначив, що «Газпром» може сплатити борг перед «Нафтогазом» у $3 млрд через поставки газу"/>
  </head>
  <body>
    <article>
      <h1>«Нафтогаз» відповів «Газпрому» на пропозицію щодо транзиту газу</h1>
      <h2>Вітренко також відзначив, що «Газпром» може сплатити борг перед «Нафтогазом» у $3 млрд через поставки газу</h2>
      <address>
        <time datetime="2019-11-25T15:30:00+00:00">25 Nov 2019, 15:30</time>
      </address>
      <p>«Нафтогаз» відправив «Газпрому» відповідь на пропозицію щодо транзиту газу У відповіді зазначено, що сторони мають продовжувати обговорювати продовження транзиту за європейськими правилами у тристоронньому форматі за участі Єврокомісії. Про це <a href="https://www.facebook.com/story.php?story_fbid=10157056910448458&amp;id=550668457">написав</a> виконавчий директор «Нафтогазу» Юрій Вітренко на своїй сторінці у Facebook.</p>
      <p>Вітренко зауважив, що «Нафтогаз» погоджується з варіантом укладення контракту на транзит, який запропонував віце-президент Єврокомісії Марош Шевчович.</p>
      <p>«Додам, що у нас немає жодного сумніву, що цей варіант відповідає як європейським правилам, так і легітимним інтересам української та російської сторони», – пише Вітренко.</p>
      <p>Також у «Нафтогазі» зазначили, що якщо «Газпром» розглядає свою пропозицію як варіант на випадок надзвичайної ситуації, тобто якщо Газпром не встигне укласти довгостроковий контракт на транзит, то такий варіант все одно має відповідати українському законодавству та європейським правилам.</p>
      <p>«Ми дотримуємося конструктивної і неконфронтаційної позиції, і тому у відповідь на пропозицію «Газпрому» ми нагадали про інші варіанти запобігання негативних наслідків від надзвичайних ситуацій, такі як передача газу на кордоні Україна-РФ та операції «своп», які б при цьому відповідали законодавству України та європейським правилам. Ми також запропонували певні додаткові кроки, які потрібні для забезпечення безпеки поставок газу споживачам за таким сценарієм», – написав Вітренко.</p>
      <p>Вітренко також відзначив, що «Газпром» може сплатити борг перед «Нафтогазом» у $3 млрд через поставки газу.</p>
      <p>«Нас влаштовують грошові кошти, але якщо «Газпром» хоче сплатити цей борг через поставки газу, ми готові розглянути таку пропозицію. Додам, що в арбітражах ми переважно захищаємся від позовів Газпрому, і навіть коли ми подаємо позови з нашого боку, то це позови про компенсацію збитків від дій Газпрому, зокрема через невиконання Газпромом своїх контрактних зобов'язань», – написав він.</p>
      <p>Виконавчий директор «Нафтогазу» Юрій Вітренко також запевнив, що врегулювання попередніх та нових спорів між «Нафтогазом» та «Газпромом» не має бути передумовою для продовження транзиту, оскільки новий контракт на транзит має укладатися за європейськими правилами з відокремленим від «Нафтогазу» оператором, і такий контракт має бути справедливими і збалансованим сам по собі.</p>
      <p>«Якщо підсумувати, наразі ми не бачимо легітимних підстав для того, щоб не було укладено новий контракт на транзит газу через Україну за європейськими правилами, і ми висловлюємо свою готовність сумлінно над цим працювати зі свого боку», – пише Вітренко.</p>
      <p>Раніше повідомлялося, що «Газпром» направив НАК «Нафтогаз України» <a href="https://mind.ua/news/20204602-gazprom-proponue-ukrayini-prodovzhiti-kontrakt-z-tranzitu-gazu-shche-na-rik">пропозицію продовжити термін дії існуючого контракту</a> або укладення нового про транзит газу через територію України терміном на 1 рік.</p>
      <p>Нагадаємо, як <a href="https://mind.ua/news/20204067-naftogaz-vimagae-v-gazpromu-pereglyanuti-tranzitnij-tarif-vitrenko">писав</a> Mind, «Нафтогаз» вимагає в «Газпрому» переглянути транзитний тариф але має сплатити компенсацію за зношування і амортизаційні витрати.</p>
      <p>Раніше він <a href="https://mind.ua/news/20204049-borg-gazpromu-pered-naftogazom-zris-do-3-mlrd-vitrenko">повідомив</a>, що за рішенням Стокгольмського арбітражу борг «Газпрому» перед «Нафтогазом» зріс до $3 млрд.</p>
      <p>Нагадаємо: нещодавно НАК «Нафтогаз України» <a href="https://mind.ua/news/20204014-naftogaz-nadislav-do-stokgolmskogo-arbitrazhu-novi-pozovni-vimogi-proti-gazpromu">надіслала до Стокгольмського арбітражу</a> нові позовні вимоги проти «Газпрому».</p>
      <p>У жовтні Вітренко заявляв, що «Нафтогаз» <a href="https://mind.ua/news/20203453-naftogaz-predyavit-gazpromu-pozov-na-ponad-11-mlrd">пред'явить російському «Газпрому» позов на $11 млрд</a> в якості компенсації у разі припинення транзиту.</p>
      <p>Угода з «Нафтогазом» на постачання і транзит російського газу через Україну закінчується в кінці 2019 року. Росія, Україна і ЄС на консультаціях в Брюсселі погодилися, що майбутній транзит газу з 2020 року <a href="https://mind.ua/news/20203104-gazprom-zmozhe-postavlyati-gaz-pidpriemstvam-ukrayini-pislya-pidpisannya-dogovoru-z-naftogazom">може бути організований </a>відповідно до європейського права, якщо Київ встигне імплементувати його положення до 1 грудня.</p>
      <p>Також нещодавно  прем'єр-міністр Олексій Гончарук повідомив, що Україна розраховує на отримання нового довгострокового контракту з «Газпромом», продовження контракту з транзиту на рік за старими правилами <a href="https://mind.ua/news/20203112-ukrayini-potriben-novij-dogovir-z-gazpromom-na-tranzit-goncharuk">Україні не підходить</a>.</p>
      <related>
        <h4>Також читайте</h4>
        <a href="https://mind.ua/news/20204857-prioritetami-gazorozpodilnih-kompanij-v-2020-roci-stanut-redizajn-ta-smartizaciya"/>
        <a href="https://mind.ua/publications/20204854-gas-foresight-yak-zminyuetsya-energetichna-mapa-evropi-ta-svitu"/>
        <a href="https://mind.ua/news/20204846-parnas-ta-fruman-hotili-zrobiti-odnogo-z-direktoriv-naftogazu-svoeyu-lyudinoyu"/>
      </related>
    </article>
  </body>
</html>