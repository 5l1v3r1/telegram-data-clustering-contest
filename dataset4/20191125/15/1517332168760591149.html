<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/londra-non-ha-rinnovato-la-licenza-a-uber-rischi-per-la-sicurezza-dei-passeggeri/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T15:05:59+00:00"/>
    <meta property="og:title" content="Londra non ha rinnovato la licenza a Uber: “Rischi per la sicurezza dei passeggeri”"/>
    <meta property="og:description" content="Uber non potrà più operare a Londra. Transport for London - azienda responsabile dei trasporti pubblici nella capitale britannica - non ha rinnovato la licenza d'esercizio al servizio di trasporto automobilistico per preoccupazioni legate a sicurezza e incolumità dei clienti."/>
  </head>
  <body>
    <article>
      <h1>Londra non ha rinnovato la licenza a Uber: “Rischi per la sicurezza dei passeggeri”</h1>
      <h2>Uber non potrà più operare a Londra. Transport for London – azienda responsabile dei trasporti pubblici nella capitale britannica – non ha rinnovato la licenza d’esercizio al servizio di trasporto automobilistico per preoccupazioni legate a sicurezza e incolumità dei clienti.</h2>
      <address><time datetime="2019-11-25T15:05:59+00:00">25 Nov 2019, 15:05</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Uber non potrà più operare a Londra. Transport for London – azienda responsabile dei trasporti pubblici nella capitale britannica – non ha rinnovato la licenza d'esercizio al servizio di trasporto automobilistico per preoccupazioni legate a sicurezza e incolumità dei clienti. "Transport for London ha concluso che non concederà a Uber London Limited una nuova licenza d'esercizio per noleggio privato, in risposta alla sua ultima richiesta", si legge in una nota diramata da Tfl. La licenza non è stata rinnovata, spiega Tfl, in seguito all'identificazione di "diverse infrazioni che hanno messo a rischio la sicurezza dei passeggeri".</p>
      <p><b>Il ricorso da parte della famosa app californiana di taxi dovrebbe essere scontato; nel frattempo Uber</b> potrà continuare a lavorare. "La decisione di Tfl di non rinnovare la licenza di Uber a Londra è sbagliata e faremo appello", ha commentato Jamie Heywood, capo di Uber per l'Europa del Nord e dell'Est. "Abbiamo radicalmente cambiato la nostra attività negli ultimi due anni e stiamo definendo il nostro standard di sicurezza. Tfl ha trovato i nostri standard idonei due mesi fa e noi continuiamo ad andare avanti".  "A nome dei 3,5 milioni di rider e i 45.000 autisti di Uber a Londra, continueremo a operare e faremo di tutto per lavorare con Tfl per risolvere questa situazione", ha concluso Heywood.</p>
      <p><b>Già nel 2017 il comune di Londra aveva imposto uno stop a Uber. A quella decisione era seguita una prima estensione</b> temporanea della licenza di 15 mesi e una seconda di due, concesse dopo una serie di impegni assunti dall'azienda in materia di sicurezza dei passeggeri e della tutela del lavoro, nonché dopo la sostituzione dei vertici manageriali nel Regno.</p>
    </article>
  </body>
</html>