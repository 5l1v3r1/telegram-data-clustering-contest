<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111812"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="22 младежи и 8 ученици получават еднократна стипендия по инициативата на държавния глава &quot;Подкрепи една мечта&quot; за 2019 г."/>
    <meta property="og:description" content="София, 25 ноември /БТА/ 22 младежи в неравностойно положение, които са приети за студенти, получават еднократна стипендия по инициативата на държавния глава &quot;Подкрепи една мечта&quot; за 2019 г. Стипендии получават и осем ученици, завършили с отличен успех 11-и клас. Знанието и образованието са сила, която в ръцете на млади хора като вас, води до един по-добър свят, се обърна президентът Румен Радев на срещата с младите хора на &quot;Дондуков&quot; 2. Държавният глава им пожела да бъдат настойчиви, упорити и последователни, да не се отказват от препятствията по пътя и да ги използват като трамплин към следващи успехи. Пожела им да не забравят и хората, които им помагат да се развиват и да намират своята перспектива в живота. Президентът благодари на дарителите, които са повярвали в младежите и им дават шанс и нови възможности в живота. Недялко Недялков от Провадия, на 18 години, който е приет за студент в Техническия университет във Варна в специалност &quot;Корабоводене&quot;, каза, че стипендията е мотивация за учене, но и означава…"/>
  </head>
  <body>
    <article>
      <h1>22 младежи и 8 ученици получават еднократна стипендия по инициативата на държавния глава "Подкрепи една мечта" за 2019 г.</h1>
      <address>
        <time datetime="2019-11-25T15:00:00+00:00">25 Nov 2019, 15:00</time>
      </address>
      <p>София, 25 ноември /БТА/</p>
      <p>22 младежи в неравностойно положение, които са приети за студенти, получават еднократна стипендия по инициативата на държавния глава "Подкрепи една мечта" за 2019 г. Стипендии получават и осем ученици, завършили с отличен успех 11-и клас.</p>
      <p>Знанието и образованието са сила, която в ръцете на млади хора като вас, води до един по-добър свят, се обърна президентът Румен Радев на срещата с младите хора на "Дондуков" 2. Държавният глава им пожела да бъдат настойчиви, упорити и последователни, да не се отказват от препятствията по пътя и да ги използват като трамплин към следващи успехи. Пожела им да не забравят и хората, които им помагат да се развиват и да намират своята перспектива в живота. Президентът благодари на дарителите, които са повярвали в младежите и им дават шанс и нови възможности в живота.</p>
      <p>Недялко Недялков от Провадия, на 18 години, който е приет за студент в Техническия университет във Варна в специалност "Корабоводене", каза, че стипендията е мотивация за учене, но и означава, че някой го е грижа за тях и те не са сами. Миналото му също е мотивация, защото по думите му е преживял много неща и това го кара да продължава напред. Недялко сподели още, че мечтае да пътува, да бъде капитан на кораб, и да има собствено семейство.</p>
      <p>
        <i>Източник: София</i>
      </p>
    </article>
  </body>
</html>