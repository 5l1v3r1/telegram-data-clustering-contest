<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/huawei-matepad-pro-parametry-cena"/>
    <meta property="og:site_name" content="Cnews.cz"/>
    <meta property="article:published_time" content="2019-11-25T15:58:19+00:00"/>
    <meta property="og:title" content="Huawei MatePad Pro je našlapaný tablet s Androidem"/>
    <meta property="og:description" content="Po Samsung uvádí špičkový pracovní tablet s Androidem i Huawei. MatePad Pro nabízí výkonný čipset, spoustu paměti a stylus."/>
  </head>
  <body>
    <article>
      <h1>Huawei MatePad Pro je našlapaný tablet s Androidem</h1>
      <address><time datetime="2019-11-25T15:58:19+00:00">25 Nov 2019, 15:58</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/huawei-matepad-pro-parametry-cena/galerie-179831-1">
            <img src="https://www.cnews.cz/wp-content/uploads/2019/11/huawei-matepad-pro-1.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-2">
            <img src="https://www.cnews.cz/wp-content/uploads/2019/11/huawei-matepad-pro-2.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-3">
            <img src="https://www.cnews.cz/wp-content/uploads/2019/11/huawei-matepad-pro-3.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-4">
            <img src="https://www.cnews.cz/wp-content/uploads/2019/11/huawei-matepad-pro-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/huawei-matepad-pro-parametry-cena/galerie-179831-1">VŠECHNY FOTOGRAFIE</a>
      </p>
      <p>Zájem o tablety <a href="https://www.cnews.cz/tablety-statistiky-idc-q3-2019">už pět let klesá</a> a u modelů s Androidem se už výrobci ani nesnaží o zajímavé inovace. Výjimkou je Samsung, který letos překvapil špičkovým <a href="https://www.cnews.cz/samsung-novy-galaxy-tabs6-tablet/">Galaxy Tabem S6</a>. A jeho přímou konkurencí se stane dnes představený MatePad Pro od Huaweie, který navazuje na bezmála dva roky starý <a href="https://www.cnews.cz/huawei-mediapad-m5-pro-predstaveni">MediaPad M5 10 Pro</a>.</p>
      <p>Ve srovnání s předchůdcem má novinka stejně velký displej (10,8″, IPS s rozlišení QHD), ale půdorys těla je v obou směrech o centimetr kratší. Číňané minimalizovali rámečky a to tak, že se do nich nevešla ani čtečka otisků a že foťák museli provrtat přímo do obrazovky. Malý výřez na tak velké ploše ani nebude příliš rušit, ale za čtečku neexistuje náhrada. Není totiž na boku, ani v displeji.</p>
      <p>Uvnitř tabletu najdeme výkonný <a href="https://www.cnews.cz/huawei-kirin-990-5g-specifikace-srovnani">Kirin 990</a>, který se nachází i v zakázaném ovoci jménem <a href="https://www.cnews.cz/huawei-mate-30-pro-parametry-cena">Mate 30 Pro</a>. Doplňuje jej 6 či 8 GB operační a 128 až 512 GB úložné paměti. Tu lze rozšířit pomocí paměťovek, Huawei ale bohužel po vzoru svých highendových mobilů nasadil vlastní formát NM card, nikoliv microSD.</p>
      <figure>
        <iframe src="https://www.youtube.com/embed/Sp3XuGSZdls" width="696" height="392" data-service="Youtube" scrolling="no"/>
      </figure>
      <p>MatePad Pro má stejně jako iPady Pro senzor okolního světla, pomocí něhož se na tabletu automaticky upravuje barevné podání, aby bílá stále působila bíle. Displej lze navíc kromě prstu ovládat také stylusem. M-Pen rozpozná náklon i 4096 úrovní přítlaku a v systému pro něj bude několik zkratek a jiných vychytávek.</p>
      <p>Tablet si rozumí s Wi-Fi 802.11ac, Bluetooth 5.1 a k dispozici bude i varianta s LTE modemem. Dále obsahuje GNSS přijímač (GPS, Glonassu, Galilea i Beidou), čtyři reproduktory a pět mikrofonů. Akumulátor s kapacitou 7250 mAh se dá nabíjet rychle přes USB-C (až 40 W) a také bezdrátově pomocí Qi (15 W). Nechybí dokonce ani reverzní nabíjení (7,5 W), takže pokud na tablet přiložíte vhodný mobil nebo hodinky, dostanou potřebnou šťávu.</p>
      <p>MatePad Pro běží na Androidu 10 a nadstavbě EMUI 10. Zatím byla představena jen čínská verze, o dostupnosti té globální nejspíš rozhodne to, jestli Huawei získá licenci Googlu na Obchod Play. USA už pomalu <a href="https://www.cnews.cz/usa-huawei-prodlouzeni-vyjimky-90-dni-listopad-2019">uvolňují embargo</a>, takže se snad tabletu časem dočkáme i v Česku. A kolik by mohl stát? Čínský model začíná na 3299 juanech za 6/128 GB Wi-Fi verzi, což je hrubým převodem asi 13 200 Kč s DPH. Pro MatePro Pro bude dostupná i bezdrátová klávesnice.</p>
      <table bordered="">
        <caption>Srovnání nejlepších tabletů od Huawei</caption>
        <tr>
          <th/>
          <th align="center">
            <b>MediaPad M5 10 Pro</b>
          </th>
          <th align="center">
            <b>MatePad Pro</b>
          </th>
        </tr>
        <tr>
          <td>displej</td>
          <td align="center">10,8″, IPS, 1600 × 2560 px</td>
          <td align="center">10,8″, IPS, 1600 × 2560 px</td>
        </tr>
        <tr>
          <td>SoC</td>
          <td align="center">Kirin 960 (4× A72 2,3 GHz + 4× 1,8 GHz A53 + Mali-T880 MP4)</td>
          <td align="center"> Kirin 990 (2× 2,86 GHz Cortex-A76 + 2× 2,09 GHz Cortex-A76 + 4× 1,86 GHz Cortex-A55 + Mali-G76 MP16))</td>
        </tr>
        <tr>
          <td>RAM</td>
          <td align="center">4 GB</td>
          <td align="center">6/8 GB</td>
        </tr>
        <tr>
          <td>úložiště</td>
          <td align="center">64 GB + microSD</td>
          <td align="center">128/256/512 GB + NM card</td>
        </tr>
        <tr>
          <td>zadní foťák</td>
          <td align="center">13 Mpx, PDAF, F2,2</td>
          <td align="center">13 Mpx, PDAF, F1,8</td>
        </tr>
        <tr>
          <td>přední foťák</td>
          <td align="center">8 Mpx, FF, F2,2</td>
          <td align="center">8 Mpx, FF, F2,0</td>
        </tr>
        <tr>
          <td>sítě</td>
          <td align="center">Wi-Fi 802.11ac, Bluetooth 4.2</td>
          <td align="center">Wi-Fi 802.11ac, Bluetooth 5.1</td>
        </tr>
        <tr>
          <td>akumulátor</td>
          <td align="center">7500 mAh, USB-C</td>
          <td align="center">7250 mAh, USB-C</td>
        </tr>
        <tr>
          <td>čtečka otisků</td>
          <td align="center">ano</td>
          <td align="center">ne</td>
        </tr>
        <tr>
          <td>rozměry</td>
          <td align="center">258,7 × 171,8 × 7,3 mm</td>
          <td align="center">246 × 159 × 7,2 mm</td>
        </tr>
        <tr>
          <td>hmotnost</td>
          <td align="center">498 g</td>
          <td align="center"> 460 g</td>
        </tr>
        <tr>
          <td>systém</td>
          <td align="center">Android 8.0</td>
          <td align="center">Android 10</td>
        </tr>
      </table>
      <p>Zdroj: <a href="https://consumer.huawei.com/cn/tablets/matepad-pro/">Huawei</a> via <a href="https://www.engadget.com/2019/11/25/huawei-matebook-pro-small-bezels/">Engadget</a></p>
      <slideshow>
        <figure>
          <a href="https://www.cnews.cz/huawei-matepad-pro-parametry-cena/galerie-179831-1">
            <img src="https://www.cnews.cz/wp-content/uploads/2019/11/huawei-matepad-pro-1.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-2">
            <img src="https://www.cnews.cz/wp-content/uploads/2019/11/huawei-matepad-pro-2.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-3">
            <img src="https://www.cnews.cz/wp-content/uploads/2019/11/huawei-matepad-pro-3.jpg"/>
          </a>
        </figure>
        <figure>
          <a href="https://www.cnews.cz/huawei-matepad-pro-parametry-cena/galerie-179831-4">
            <img src="https://www.cnews.cz/wp-content/uploads/2019/11/huawei-matepad-pro-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/huawei-matepad-pro-parametry-cena/galerie-179831-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/lenovo-yoga-smart-tab-recenze/"/>
        <a href="https://www.cnews.cz/usa-huawei-prodlouzeni-vyjimky-90-dni-listopad-2019"/>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/metroji-ios-android-aplikace-metro-praha"/>
        <a href="https://www.cnews.cz/samsung-outsourcing-cina-mobily-galaxy-a"/>
      </related>
    </article>
  </body>
</html>