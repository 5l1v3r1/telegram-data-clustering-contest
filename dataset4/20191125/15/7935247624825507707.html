<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/reel-kesimde-guven-artti-216211h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T15:08:09+00:00"/>
    <meta property="og:title" content="Reel kesimde güven arttı"/>
    <meta property="og:description" content="Reel Kesim Güven Endeksi, kasımda bir önceki aya göre 1,1 puan artarak 102 seviyesinde gerçekleşti. Son 3 ayda üretim hacminde artış bildirenler lehine olan seyir bir önceki aya göre zayıfladı. "/>
  </head>
  <body>
    <article>
      <h1>Reel kesimde güven arttı</h1>
      <h2>Reel Kesim Güven Endeksi, kasımda bir önceki aya göre 1,1 puan artarak 102 seviyesinde gerçekleşti. Son 3 ayda üretim hacminde artış bildirenler lehine olan seyir bir önceki aya göre zayıfladı. </h2>
      <address>
        <time datetime="2019-11-25T15:08:09+00:00">25 Nov 2019, 15:08</time>
      </address>
      <p>Türkiye Cumhuriyet Merkez Bankası (TCMB) tarafından kasım ayına ilişkin İktisadi Yönelim İstatistikleri ve Reel Kesim Güven Endeksi (RKGE) açıklandı. Buna göre, RKGE kasımda bir önceki aya göre 1,1 puan artarak 100,9 seviyesinden 102'ye yükseldi. Anket sorularına ait yayılma endeksleri incelendiğinde, genel gidişat, son üç aydaki toplam sipariş miktarı, sabit sermaye yatırım harcaması, mevcut toplam sipariş miktarı, mevcut mamul mal stoku ve gelecek üç aydaki üretim hacmine ilişkin değerlendirmeler endeksi artış yönünde etkiledi. Gelecek üç aya yönelik ihracat sipariş miktarı ve toplam istihdam miktarına ilişkin değerlendirmeler ise endeksi azalış yönünde etkiledi. Mevsimsellikten arındırılmış Reel Kesim Güven Endeksi (RKGE-MA) bir önceki aya göre 1,7 puan artarak 105,9 puana yükseldi.</p>
      <p>
        <b>İHRACATTAN BEKLENTİ BÜYÜK</b>
      </p>
      <p>Son 3 aya yönelik değerlendirmelerde, üretim hacminde artış bildirenler lehine olan seyir bir önceki aya göre zayıfladı. İç piyasa sipariş miktarında azalış bildirenler lehine olan seyir bir önceki ay seviyesinde gerçekleşirken, ihracat sipariş miktarında artış bildirenler lehine olan seyir ise güçlendi. Mevcut toplam siparişlerin mevsim normallerinin altında olduğu yönündeki değerlendirmeler ile mevcut mamul mal stoklarının seviyesinin mevsim normallerinin üzerinde olduğu yönündeki değerlendirmeler zayıflayarak devam etti.</p>
      <p>
        <b>ÜFE'DE YÜZDE 15.1 TAHMİNİ</b>
      </p>
      <p>Gelecek üç aya yönelik değerlendirmelerde, üretim hacminde artış bildirenler lehine olan seyir bir önceki ay seviyelerinde gerçekleşirken, ihracat ve iç piyasa sipariş miktarında artış bekleyenler lehine olan seyir ise zayıfladı. Gelecek 12 aydaki sabit sermaye yatırım harcamasına ilişkin artış yönlü beklentiler güçlenirken, gelecek üç aydaki istihdama ilişkin artış yönlü beklentiler ise zayıflayarak sürdü. Ortalama birim maliyetlerde, son 3 ayda artış olduğunu bildirenler ile gelecek 3 ayda artış olacağını bekleyenler lehine olan seyir güçlendi. Gelecek 3 aydaki satış fiyatı artış beklentileri ise zayıfladı. Gelecek 12 aylık dönem sonu itibarıyla yıllık ÜFE beklentisi bir önceki aya göre 1,1 puan azalarak yüzde 15,1 seviyesinde gerçekleşti.</p>
    </article>
  </body>
</html>