<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kovacs-zoltan-a-kommunizmusnak-nincsenek-hosei-csak-aldozatai/"/>
    <meta property="og:site_name" content="lokál"/>
    <meta property="article:published_time" content="2019-11-25T15:45:05+00:00"/>
    <meta property="og:title" content="Kovács Zoltán: A kommunizmusnak nincsenek hősei, csak áldozatai"/>
    <meta property="og:description" content="A kommunizmusnak nincsenek hősei, csak áldozatai - jelentette ki a Miniszterelnöki Kabinetiroda nemzetközi kommunikációért és kapcsolatokért felelős államtitkára a Szovjetunióba hurcolt magyar politikai rabok és kényszermunkások emléknapja alkalmából, hétfőn Budapesten."/>
  </head>
  <body>
    <article>
      <h1>Kovács Zoltán: A kommunizmusnak nincsenek hősei, csak áldozatai</h1>
      <address><time datetime="2019-11-25T15:45:05+00:00">25 Nov 2019, 15:45</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/DSZZS20191125010-1280x853.jpg"/>
      </figure>
      <p>
        <b>A kommunizmusnak nincsenek hősei, csak áldozatai – jelentette ki a Miniszterelnöki Kabinetiroda nemzetközi kommunikációért és kapcsolatokért felelős államtitkára a Szovjetunióba hurcolt magyar politikai rabok és kényszermunkások emléknapja alkalmából, hétfőn Budapesten.</b>
      </p>
      <p>Kovács Zoltán a szovjet megszállás áldozatainak III. kerületi emlékművénél tartott eseményen azt mondta: kötelesség az áldozatokra évről évre, sőt napról napra emlékezni, hiszen ha nem ezt tesszük, “a legalapvetőbb bűnt, a mulasztás bűnét követjük el”. Emlékezés nélkül “nem lehet büszke, integráns, a maga hagyományaihoz ragaszkodó ás azokhoz magát következetesen tartó közösségeket építeni” – hangoztatta.</p>
      <p>Az életének 99. évében, hétfő hajnalban Budapesten elhunyt Horváth János volt fideszes országgyűlési képviselőről, “a nácizmus és a kommunizmus elleni küzdelem ikonikus alakjáról” többször is megemlékezve az államtitkár hangsúlyozta, hogy a legnagyobb mulasztás, amit egy ember, egy nemzet saját magával szemben elkövethet az az emlékezés elmulasztása.</p>
      <p>A “legtöbb országot érintő, legkegyetlenebb diktatúra”, a kommunizmus világszerte több mint százmillió halottat hagyott maga után, csak Magyarországon több mint 800 ezer embert érintett hátrányosan – idézte fel. Kovács Zoltán emlékeztetett rá, hogy 1953-ban ezen a napon 1500-an térhettek haza a kényszermunkából, politikai száműzetésből.</p>
      <p>Az államtitkár a jelenre térve arra figyelmeztetett, hogy a kommunizmusnak megágyazó alapideológia “sok helyen a magát nyugatinak és felvilágosultnak tartó világban reneszánszát éli”. Példaként említette, hogy az Európai Bizottság leköszönő elnöke, Jean-Claude Juncker Karl Marx-szobrot avatott tavaly májusban Németországban.</p>
      <p>Kovács Zoltán úgy fogalmazott: “a mi dolgunk, hogy az emléknapokon, és amikor csak tehetjük, emlékezzünk azokra, akik életüket, egzisztenciájukat, családjaikat áldozták fel egy szebb magyar jövő reményében”.</p>
      <p>Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke arról beszélt, hogy “az idők végezetéig kötelességünk emlékezni és emlékeztetni”.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-hazug-cikkekkel-tamadjak-nemeth-sandort-a-balliberalis-alhirgyarak/">Hazug cikkekkel támadják Németh Sándort a balliberális álhírgyárak</a>
        </li>
        <li>
          <a href="https://www.lokal.hu/2019-11-folyamatosan-provokal-az-ellenzek/">Folyamatosan provokál az ellenzék</a>
        </li>
        <li>
          <a href="https://www.lokal.hu/2019-11-kocsis-tordai-bence-parlamenti-fotevekenysege-a-provokacio/">Kocsis: Tordai Bence “parlamenti főtevékenysége a provokáció”</a>
        </li>
        <li>
          <a href="https://www.lokal.hu/2019-11-kiderult-ki-zsarolhatta-borkait/">Kiderült, ki zsarolhatta Borkait</a>
        </li>
        <li>
          <a href="https://www.lokal.hu/2019-11-egy-dk-s-jelolt-a-volt-valogatott-focista-zsarolhatta-borkai-zsoltot/">Egy DK-s jelölt, a volt válogatott focista zsarolhatta Borkai Zsoltot</a>
        </li>
      </ul>
    </article>
  </body>
</html>