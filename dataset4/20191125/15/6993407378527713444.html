<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-vaks-sud-ohorona/30291335.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T15:35:02+00:00"/>
    <meta property="og:title" content="Усі три приміщення ВАКС взяли під спецохорону"/>
    <meta property="og:description" content="Співробітники територіального управління Служби судової охорони 25 листопада взяли під свою постійну охорону приміщення Вищого антикорупційного суду України, повідомляє портал судової влади України."/>
  </head>
  <body>
    <article>
      <h1>Усі три приміщення ВАКС взяли під спецохорону</h1>
      <address>
        <time datetime="2019-11-25T15:35:02+00:00">25 Nov 2019, 15:35</time>
      </address>
      <p>Співробітники територіального управління Служби судової охорони 25 листопада взяли під свою постійну охорону приміщення Вищого антикорупційного суду України, повідомляє портал судової влади України.</p>
      <p>«Під охорону перейшли усі три приміщення цієї судової установи в Києві: на проспекті Перемоги, на вулиці Хрещатик та у провулку Хрестовому», – йдеться в повідомленні.</p>
      <p>У теруправлінні Служби судової охорони назвали гарантування безпеки судових процесів у ВАКС «завданням не з легких, адже до роботи цього суду прикуто увагу громадськості».</p>
      <p>Вищий антикорупційний суд України <a href="https://www.radiosvoboda.org/a/news-sud-5veresnia-vasu/29926827.html">почав роботу 5 вересня</a>.</p>
      <p>30 жовтня ВАКС ухвалив свій перший вирок – щодо екссудді за <a href="https://www.radiosvoboda.org/a/news-vaks-pershyi-vyrok/30244701.html">хиби в декларації</a>.</p>
      <p>Верховна Рада ухвалила закон про Вищий антикорупційний суд у червні 2018 року. 6 березня Кваліфікаційна комісія оголосила результати конкурсу до Вищого антикорупційного суду. У ВАКС працюватимуть 38 суддів.</p>
      <p>7 травня на перших зборах суддів Вищого антикорупційного суду із третьої спроби його головою обрана <a href="https://www.radiosvoboda.org/a/news-sud-golova/29926437.html">Олена Танасевич</a>, її заступником став Євген Крук.</p>
    </article>
  </body>
</html>