<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/kampanja-mduls-povodom-5-godina-od-pocetka-reforme-inspekcij/"/>
    <meta property="og:site_name" content="Krstarica"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="Kampanja MDULS povodom 5 godina od početka reforme inspekcij"/>
    <meta property="og:description" content="BEOGRAD - Ministarstvo državne uprave i lokalne samouprave (MDULS) pokreće kampanju podizanja svesti o značaju reforme inspekcija i potrebi podizanja"/>
  </head>
  <body>
    <article>
      <h1>Kampanja MDULS povodom 5 godina od početka reforme inspekcij</h1>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Ministarstvo državne uprave i lokalne samouprave (MDULS) pokreće kampanju podizanja svesti o značaju reforme inspekcija i potrebi podizanja ugleda inspektora, čime će biti, kažu, zaokružena petogodišnjica od prvih promena u toj oblasti.</p>
      <p>Ministar državne uprave i lokalne samouprave Branko Ružić u promotivnom spotu o značaju rada inspektora poručuje da su inspekcije saveznik dobre privrede i građana.</p>
      <p>Reforme u oblasti inspekcijskog nadzora i suzbijanja sive ekonomije zabeležile su značajan napredak u prethodnim godinama, poručuju iz Ministarstva, a posebno izmenama Zakona o inspekcijskom nadzoru, čime je, navode, u potpunosti promenjen odnos inspektora i privrednika.</p>
      <p>Značajan doprinos u toj oblasti, dodaju iz Ministarstva, dalo je i uvođenje digitalizacije u rad inspektora, odnosno instalacija informacionog sistema e-Inspektor.</p>
      <p>To je, naime, alat u rukama inspektora i olakšava im svakodnevni rad, a sadrži potrebne naloge, izveštaje, zapisnike, rešenja, zahteve za pokretanje prekršajnog postupka, prijave za privredni prestup, obrasce akata, pritužbe, sve što inspektoru omogućava da bolje sagleda slučaj.</p>
      <p>Takođe, pomaže im da se fokusiraju na ono što je zaista problem u oblasti nadzora i budu objektivniji, jer imaju na uvid i nalaze drugih relevantnih inspekcija.</p>
      <p>Sada se tačno zna kada se ide u kontrolu i privredni subjekti imaju vreme da se pripreme, a po sačinjavanju inspekcijskog izveštaja dobijaju nacrt za sledeću kontrolu.</p>
      <p>Kako navode iz Ministarstva, u Srbiji 75 odsto privrednih subjekata dobro posluje i poštuje zakone, a po nekim anketama, 65 odsto privrede 2013. smatralo je da je inspekcija ozbiljna prepreka za poslovanje, dok danas se samo 12 odsto privrednika tako izjašnjava.</p>
      <p>Među postignutim rezultatima u poslednjih pet godina, u Ministarstvu ističu da je intenziviran rad 11 radnih grupa koje ujedno predstavljaju i prvi oblik institucionalizovanog dijaloga inspekcija i privrede, u okviru kojeg se predstavljaju problemi privrednika.</p>
      <p>Navode i da će inspekcija sarađivati sa sudovima, jer je, podsećaju, potpisan sporazum sa udruženjem sudija i dogovorena serija obuka, sa jedne strane za inspektore da bolje pišu dokaze, a sa druge strane sudije prekršajnih i upravnih sudova da razumeju inspekcijske postupke.</p>
      <p>Povezana je i baza prekršajnih sudova sa inspektorima tako da se odmah vidi inspekcijski dosije.</p>
      <p>Iz Ministarstva najavljuju da više nema „prazne puške“ za inspektore, odnosno sada znaju da kada napišu prekršajnu prijavu da će ta kazna i biti određena, umesto dosadašnjeg slučaja da advokati odvuku prekšaj u zastaru.</p>
      <p>„Ono sa čime smo se susreli jeste veliko nezadovljstvo inspektora materijalnim položajem i statusom. Zato je Ministarstvo obezbedilo uslove da im plate budu povećane sa 51.000 dinara na 73.000“, navode u Ministarstvu.</p>
      <p>Kažu da su tražili i dodatno zapošljavnje inspektora, dodajući da trenutno ima 2.348 republičkih inspektora, dok bi u naredne tri godine trebalo da se zaposli još 1.272 u svih 44 republičke inspekcije.</p>
      <p>(Tanjug)</p>
    </article>
  </body>
</html>