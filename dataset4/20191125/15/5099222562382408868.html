<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23513523-inca-deputat-psd-critica-revenirea-lui-gabriel-oprea-conducerea-partidului-piatra-moara-este-trecutul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T15:33:00+00:00"/>
    <meta property="og:title" content="Încă un deputat PSD critică revenirea lui Gabriel Oprea la conducerea partidului: O piatră de moară. El este trecutul"/>
    <meta property="og:description" content="Deputatul PSD Petre Florin Manole se alătură vocilor care contestă revenirea lui Gabriel Oprea în partid, afirmând că fostul lider UNPR „nu este decât o piatră de moară care"/>
  </head>
  <body>
    <article>
      <h1>Încă un deputat PSD critică revenirea lui Gabriel Oprea la conducerea partidului: O piatră de moară. El este trecutul</h1>
      <address><time datetime="2019-11-25T15:33:00+00:00">25 Nov 2019, 15:33</time> by <a rel="author">R.M.</a></address>
      <p><b>Deputatul PSD Petre Florin Manole se alătură vocilor care contestă revenirea lui Gabriel Oprea în partid, afirmând că fostul lider UNPR „nu este decât o piatră de moară care în mod cert nu ne trebuie”.<br/><br/></b>„Apariția domnului Gabriel Oprea în sediul din Kiseleff, introdus cumva pe ușa din dos în conducerea partidului, din poziția de lider de sindicat (deși chiar știu sindicate care se ocupă cu interesele salariaților, nu cu interesele politicienilor) nu este cel mai bun semnal pentru noi și reformarea de care avem atâta nevoie”, a scris Petre Florin Manole, pe <a href="https://www.facebook.com/P.F.Manole/?__tn__=kC-R&amp;eid=ARDtkU00PuXZsJdlwWThmFVCbCwZsDhPjH2oeO1CEyl0BxiZrr-f_pJVPrmUaQRqGWqsLWTftRgAwH3u&amp;hc_ref=ARSwgWjg0Ksb48zEt3DVTuDCyX9O_UBBwlOM1ajwCBvOhsosKEiyFPNxOBxE9oj3A3M&amp;fref=nf&amp;__xts__[0]=68.ARC3db7psvLyBK9aRiPbR2oj8O_5Q3qPBzxRvqMjR7yLxXe8KDjwdOJfSoWtnbjAtdyK7DVFYzSdZ_HPkDEn08-zymsTgI4i-Kx0oI48eeSvjLIf8nkxxKW4d7NpSeI1ajkMsNtm2Ze5oxdjCgsNVh0v4FroonRzErkdfTT9NXaDAgQiTcQhcJqaNAJVqUz6gQC7E54GIvig22QJxqU8YewIlMLGUISY2Xx_g6V3OCNZmIhQR72UL010IIqjqPymlStQH1RxzBMM4CKy6d69fFQFO22-aHAsbER9AUC9gb8vuhJnG4LTJWg6qmUWanOe460A0XEVKn-IDiCKDkAQuSKxUWKLfE_6a509k6xQLs7P811WyVY1hbuW8Q">contul lui de Facebook</a>.<br/><br/>În opinia sa, „Gabriel Oprea nu este decât o piatră de moară care în mod cert nu ne trebuie”. <br/><br/>„El este trecutul. Social democrația trebuie să-și reconstruiască un viitor după aceste alegeri. În 2015, ca membru al Tineretului Social Democrat, am semnat, împreună cu mai multe organizații de tineret din mai multe partide, o scrisoare prin care îi ceream demisia acestuia pentru tragedia polițistului Bogdan Gigină. Pentru mine nu s-a schimbat nimic, pentru domnul Oprea doar partidul. Și nu este direcția bună”, a mai scris el.<br/><br/>Șefa PSD, Viorica Dăncilă, a anunțat în noaptea de duminică spre luni <a href="https://www.hotnews.ro/stiri-politic-23512346-viorica-dancila-gabriel-oprea-este-vicepresedinte-psd.htm">revenirea lui Gabriel Oprea în PSD</a>, în urma unui „protocol de colaborare cu sindicatele, cu CNSLR Frăția, cu cel al militarilor în rezervă”.<br/><br/>Liderii acestor sindicate, printre care și Gabriel Oprea, „fac parte din CEx”, structura de conducere a PSD, și „au funcția de vicepreședinți în CEx”. <br/><br/>Revenirea lui Gabriel Oprea în conducerea PSD a fost criticată de Gabriela Firea - „<a href="https://www.hotnews.ro/stiri-politic-23512895-firea-vehementa-impotriva-cooptarii-lui-gabriel-oprea-conducerea-psd-gest-sfidator-doamne-chiar-vreti-iesim-usa-din-dos-istoriei.htm">un gest sfidător</a>” - de Mihai Fifor, altfel un aliat fidel al Vioricăi Dăncilă, sau de Liviu Pleșoianu - „<a href="https://www.hotnews.ro/stiri-politic-23512476-plesoianu-dupa-oprea-fost-numit-vicepresedinte-psd-dancila-iti-bati-joc-noi.htm">Dăncilă, îți bați joc de noi?</a>”.</p>
    </article>
  </body>
</html>