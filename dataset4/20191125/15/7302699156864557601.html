<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113156"/>
    <meta property="og:site_name" content="MGR Online"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="สื่อคอมมิวนิสต์จีนดับกระแสข่าวข้อตกลง'เฟส1'กับสหรัฐฯยื้อถึงปีหน้า ชี้ใกล้บรรลุแล้ว"/>
    <meta property="og:description" content="จีนและสหรัฐฯใกล้มากแล้วที่จะบรรลุข้อตกลงการค้า เฟส1 ตามรายงานของโกลบอลไทม์ส พรรคคอมมิวนิสต์จีนในวันจันทร์(25พ.ย.) กลบกระแสข่าวแง่ลบของสื่อมวลชนอื่นๆที่ระบุก่อนหน้านี้"/>
  </head>
  <body>
    <article>
      <h1>สื่อคอมมิวนิสต์จีนดับกระแสข่าวข้อตกลง'เฟส1'กับสหรัฐฯยื้อถึงปีหน้า ชี้ใกล้บรรลุแล้ว</h1>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011706001.JPEG"/>
      </figure>
      <p><b>รอยเตอร์ - จีนและสหรัฐฯใกล้มากแล้วที่จะบรรลุข้อตกลงการค้า "เฟส1" ตามรายงานของโกลบอลไทม์ส พรรคคอมมิวนิสต์จีนในวันจันทร์(25พ.ย.) กลบกระแสข่าวแง่ลบของสื่อมวลชนอื่นๆที่ระบุก่อนหน้านี้</b><br/><br/>นาอกจากนี้แล้วหนังสือพิมพ์โกลบอลไทม์สรายงานบนทวิตเตอร์อ้างผู้เชี่ยวชาญใกล้ชิดรัฐบาลจีน ยังระบุด้วยว่าจีนยังคงมุ่งมั่นต่อการเดินหน้าเจรจาการค้าเฟส2 หรือแม้กระทั่งเฟส 3 กับสหรัฐฯ <br/><br/>"ทั้งสองฝ่ายบรรลุความเห็นพ้องต้องกันอย่างกว้างๆโดยทั่วไปสำหรับข้อตกลงการค้าเฟส1" โกลบอลไทม์สอ้างความเห็นของ เกา หลิงหยุง ผู้เชี่ยวชาญจากสถาบันสังคมศาสตร์แห่งสาธารณรัฐประชาชนจีน (Chinese Academy of Social Sciences, CASS) ในกรุงปักกิ่ง ซึ่งมีความใกล้ชิดกับการเจรจาทางการค้า พร้อมระบุว่าวอชิงตันและปักกิ่งตกลงที่ลดระดับรีดภาษี แต่ยังไม่เห็นพ้องต้องกันเกี่ยวกับรายละเอียดและปริมาณการปลดมาตรการรีดภาษี<br/><br/>รายงานข่าวของโกลบอลไทม์ส สวนทางกับความคิดเห็นพวกผู้เชี่ยวชาญทางการค้าและบุคคลใกล้ชิดทำเนียบขาวซึ่งเมื่อสัปดาห์ที่แล้ว บ่งชี้ว่าข้อตกลงการค้าระหว่างสหรัฐฯ กับจีนอาจไม่แล้วเสร็จภายในปีนี้ จากเดิมที่คาดหมายไว้ในเดือนพฤศจิกายน เนื่องจากปักกิ่งกดดันให้สหรัฐฯถอนมาตรการรีดภาษีเพิ่มเติม ส่วนทางวอชิงตันก็สวนกลับด้วยข้อเรียกร้องของตนเองเช่นกัน<br/><br/>เกิ้ง ฉวง โฆษกกระทรวงการต่างประเทศจีนปฏิเสธแสดงความเห็นอย่างเจาะจงต่อรายงานข่าวโกลบอลไทม์ส ระหว่างแถลงสรุปประจำวันในวันจันทร์(25พ.ย.) แต่ย้ำว่าอยากเห็นวอชิงตันทำงานร่วมกันเพื่อคลี่คลายประเด็นทางการค้าบนพื้นฐานแห่งความเท่าเทียมและเคารพกันและกัน<br/><br/>อย่างไรก็ตามในส่วนของข้อตกลงการค้าเฟส 2 นั้น พวกเจ้าหน้าที่สหรัฐฯและปักกิ่ง เช่นเดียวกับสมาชิกรัฐสภากับเหล่าผู้เชี่ยวชาญด้านการค้า มองว่าดูมีความเป็นไปได้น้อยกว่า เนื่องจากทั้ง 2 ประเทศพยายามหาทางบรรลุข้อตกลงการค้าเบื้องต้นให้ได้เสียก่อน<br/><br/>แนวโน้มของข้อตกลงการค้าเฟส 1 ดูมีความยุ่งยากซับซ้อนยิ่งขึ้นเมื่อสัปดาห์ที่แล้ว หลังสภาคองเกรสสหรัฐฯเห็นขอบร่างกฎหมายสนับสนุนพวกผู้ประท้วงในฮ่องกง แม้อีกด้านหนึ่งศึกเลือกตั้งสภาเขตฮ่องกงที่ผ่านพ้นไปด้วยดีเมื่อวันอาทิตย์(24พ.ย.) อาจช่วยส่งเสริมการเจรจาก็ตาม<br/><br/>เมื่อวันเสาร์(23พ.ย.) โรเบิร์ต โอไบรเอน ที่ปรึกษาด้านความมั่นคงแห่งชาติ บอกว่าข้อตกลงการค้าเบื้องต้นกับจีนในช่วงสิ้นปียังคงมีความเป็นไปได้ แต่เขาเตือนว่าวอชิงตันจะไม่ทำเป็นหูหนวกตาบอดต่อสิ่งที่เกิดขึ้นในฮ่องกง แต่เขาก็ระบุเช่นกันว่ามันจะเป็นสัญญาณที่ดีหากการเลือกตั้งผ่านพ้นโดยปราศจากความรุนแรงใดๆ</p>
    </article>
  </body>
</html>