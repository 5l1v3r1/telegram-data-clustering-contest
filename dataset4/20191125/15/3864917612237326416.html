<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2825083-golova-lvivskoi-oblradi-nazvav-golovnij-minus-spravi-sadovogo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T15:24:00+00:00"/>
    <meta property="og:title" content="Голова Львівської облради назвав головний мінус &quot;справи Садового&quot;"/>
    <meta property="og:description" content="Головний мінус &quot;справи Садового&quot; в тому, що Львів залишається без технопарку."/>
  </head>
  <body>
    <article>
      <h1>Голова Львівської облради назвав головний мінус "справи Садового"</h1>
      <h2>Головний мінус "справи Садового" в тому, що Львів залишається без технопарку.</h2>
      <address>
        <time datetime="2019-11-25T15:24:00+00:00">25 Nov 2019, 15:24</time>
      </address>
      <p>Так голова Львівської обласної ради Олександр Ганущин прокоментував кореспонденту Укрінформу ситуацію з кримінальним провадженням, порушеним Генпрокуратурою проти міського голови Львова Андрія Садового.</p>
      <p>"Головний мінус справи в тому, що <a href="https://www.ukrinform.ua/tag-lviv">Львів</a> залишається без технопарку. Свого часу Львівська міська рада в порушення земельного законодавства прийняла рішення про відчуження земельної ділянки, яка насправді їй не належала. Потім питання щодо землі з Рясне-Руською було вирішене, проте технопарку немає, хоча компанія, яка прийшла, не тільки заплатила гроші до міського бюджету, а була готова його створити. Адже в Чехії, Голландії, інших країнах, де працює ця компанія, вони є. Тому було б доцільно відновити цю роботу і сподіваюсь, що вона буде відновлена", - наголосив Ганущин.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823592-sadovij-z-advokatami-gotuetsa-do-sudu-akij-moze-vidbutisa-nastupnogo-tizna.html">Садовий з адвокатами готується до суду, який може відбутися наступного тижня</a>
      </blockquote>
      <p>На питання - як реагувала на порушення земельного законодавства обласна рада, він уточнив, що це були не землі облради, а Рясне-Руської сільської ради: "У них спочатку була жорстка реакція, а 1,5 року тому сільрада проголосувала, що частина цих земель входить до складу міської ради. Тобто між собою Львів і Рясне-Руська це питання узгодили".</p>
      <p>Як зазначив Ганущин, зараз він хотів би дочекатися, у чому буде суть офіційної позиції у цьому кримінальному провадженні. Для нього у цій справі є і позитив, і негатив. Негатив в тому, що на той момент справа робилася без відома Рясне-Руської сільради. А позитив, що партнером міськради була серйозна компанія з серйозним капіталом. І дуже шкода, що навіть після узгодження усіх питань щодо земельної ділянки, Львів залишається без технопарку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822830-sap-prositime-50-miljoniv-zastavi-dla-sadovogo.html">САП проситиме 50 мільйонів застави для Садового</a>
      </blockquote>
      <p>Як повідомляв Укрінформ, Спеціальна антикорупційна прокуратура оголосила <a href="https://www.ukrinform.ua/rubric-regions/2822798-sap-pidtverdzue-vrucenna-pidozri-sadovomu.html">підозру Андрію Садовому у зловживанні владою</a>. У 2015 році ЛМР продала землі на межі Львова та села Рясне-Руська нідерландській компанії CTP під будівництво індустріального парку. Однак справа із мертвої точки не зрушила. Причиною стало кримінальне провадження, порушене Генпрокуратурою проти Садового, якого звинуватили у суттєвому заниженні ціни на ділянку, за яку на той час виручили 54 мільйони гривень. Нещодавно Андрію Садовому оголосили підозру із заставою в 50 мільйонів гривень.</p>
    </article>
  </body>
</html>