<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/prezidentiale-un-ordin-de-zi-pe-unitate-in-presa-straina/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T15:19:01+00:00"/>
    <meta property="og:title" content="Prezidențiale: un ordin de zi pe unitate în presa străină"/>
    <meta property="og:description" content="Clica ex-comuniștilor, autocraților și corupților e înfrântă de ”administratorul de nădejede” Iohannis și ”super-procurorul și eroina societății civile” Kovesi. Iată cu ce se mai ocupă jurnaliștii #rezist din presa străină"/>
  </head>
  <body>
    <article>
      <h1>Prezidențiale: un ordin de zi pe unitate în presa străină</h1>
      <address><time datetime="2019-11-25T15:19:01+00:00">25 Nov 2019, 15:19</time> by <a rel="author">Călin Marchievici</a></address>
      <p>Clica ex-comuniștilor, a suveraniștilor cu camuflaj de stânga, a autocraților și corupților a suferit o înfrângere istorică în România în fața lui Klaus Iohannis, un administrator de nădejede, respectat de liderii străini, și în fața Laurei Codruța Kovesi, super-procurorul anticorupție, eroina societății civile, devenită acum super-șefa anticorupției din UE.</p>
      <p>Aceasta este relatarea publicațiilor străine despre alegerile prezidențiale din România, plină de osanale închinate președintelui și fostei șefe DNA, plină de acuze și chiar invective la adresa stângii din România. Un basm jurnalistic în tușe groase despre lupta dintre bine și rău, pentru o cât mai facilă înțelegere de către cititorul occidental.</p>
      <p>Dacă doriți să vedeți cu ce se mai ocupă jurnaliștii #rezist precum Mirel Bran, Paul Cozighian, Kit Gillet, citiți revista presei de mai jos.</p>
      <h3>Le Monde, Le Figaro – Mirel Bran și Paul Cozighian exultă</h3>
      <p>”Înfrângere istorică a stângii la alegerile prezidențiale”, scrie Le Monde, publicația care își informează cititorii că PSD a condus ”aproape continuu după revoluția 1989”. ”Niciodata un candiat PSD nu a obținut un rezultat atât de slab la prezidențiale”.</p>
      <p>Articolul din Le Monde este semnat de Mirel Bran (despre care cotidianul a scris <a href="https://www.cotidianul.ro/mirel-bran-corespondentul-le-monde-abonat-la-banii-icr/">aici</a> și <a href="https://www.cotidianul.ro/marile-ziare-din-occident-invadate-de-o-armata-de-agenti-de-influenta/">aici</a>), soțul Tatianei Niculescu-Bran, numită de Klaus Iohannis consilieră la Cotroceni, în 2014. ”Acest rezultat marchează eșecul strategiei stângii, care a încercat în acești ani să seducă electoratul rural cu sporirea ajutoarelor sociale și cu un discurs suveranist, întorcând spatele orientării proeuropene țării și celor peste trei milioane de români plecați să-și caute de muncă în Europa de Vest. În paralel, PSD a recurs la mai multe reforme în justiție, oficial pentru limitarea abuzurilor procurorilor, însă destinate în realitate fostului șef al PSD, Liviu Dragnea”.</p>
      <p>Tot în Franța, Paul Cozighian relatează pentru Le Figaro despre victoria lui Klaus Iohannis, care ”a reușit să-și mențină țara pe linia de plutire, în ciuda unei coabitări dificile”. Paul Cozighian este jurnalistul care l-a intervievat pe Ion Iliescu în decembrie 2018, interviu ce a dus apoi la un scandal legat de presupusele critici aduse de fostul președinte lui Liviu Dragnea. Cozighian este cel care a reuşit să înregistreze primele imagini ale Revoluţiei, la Bucureşti, imagini care ulterior au fost preluate de numeroase televiziuni. Întrebat de jurnalistul Adrian Ursu cum a ajuns în sediul Comitetului Central cu o cameră de filmat, student fiind, Paul Cozighian a spus: „Am ajuns purtat pe brațe de revoluționari”. ”Gurile rele spun că Paul Cozighian a fost exfiltrat apoi la Paris, luând și casetele filmate atunci, cu ajutorul fiicei ambasadorului Franței la București. Se știe cine frecventa, pe vremea lui Ceaușescu, ambasadele străine…”, a scris Eugen Mihaiescu pentru Cotidianul. Paul Cozighian pare a fi, mai presus decât un jurnalist independent, un activist al mişcării Rezist, dacă e să judecăm fotografiile şi postările sale de Facebook.</p>
      <h3>Frankfurter Allgemeine Zeitung: ”triumful” în fața ”clicii corupte”</h3>
      <p>Pentru Michael Martens, de la Frankfurter Allgemeine Zeitung, realegerea lui Iohannis demonstrează că ”România nu mai este o cauză pierdută”. Martens, un ziarist care locuiește la Atena și care a fost criticat de fostul premier grec Alexis Tsipras pentru modul în care a decurs interviul pe care i l-a luat pentru FAZ, consideră că 2019 a fost un an al ”trimfului” lui Klaus Iohannis. Iohannis a triumfat la alegerile europene, un alt triumf a fost ”referendumul anticoruptie” ce a avut loc simultan, iar apoi a urmat condamnarea lui Liviu Dragnea pentru abuz de putere – tot un triumf al lui Iohannis. Seria de triumfuri continuă cu căderea guvernului PSD condus de Dancilă și se încheie cu realegerea președintelui.</p>
      <p>Statul de drept întruchipat de Iohannis a înfrânt ”clica” coruptă a lui Liviu Dragnea – aceasta este tot ce sugerează analiza lui Martens.</p>
      <p>”Dacă nu se va produce vreo surpriză la alegerile de duminică, realegerea lui Iohannis va fi apogeul unui an de succese pentru el. În ianuarie, viitorul parea sumbru pentru România, o țară care a aderat la UE in 2007. Liviu Dragnea, care anterior fusese condamnat pentru fraudă electorală, trăgea sforile din funcția de președinte al PSD. Împreună cu complicii săi a reușit să demanteleze separația puterilor în stat și statul de drept, prin reducerea pedepselor pentru corupție, prin amnistierea politicienilor condamnați. În iulie 2018, Dragnea și clica lui au reușit chiar să o înfrângă pe Laura Kovesi, șefa tenace a DNA”.</p>
      <h3>AFP, DPA: Iohannis, o contragreutate pentru Orban și Kaczynski</h3>
      <p>Relatările agențiilor AFP și DPA introduc o teza nouă – Klaus Iohannis va fi o contragreutate pentru guvernările eurosceptice din Ungaria și Polonia. ”Iohannis este văzut în Europa de Est ca o contragreutate pentru premierul antieuropean al Ungariei, Viktor Orban, și pentru partidul naționalist de dreapta Lege și Justiție, din Polonia. El și-a axat campania pe apărarea statului de drept și a numit-o pe Dăncila o amenințare la adresa democrației”. În rest, AFP și DPA continuă cu aceeași marotă întâlnită la toate publicațiile europene și americane: ”Luni de zile au avut loc proteste împotriva reformei justiției, criticată de Comisia Europeana, reformă care, potrivit criticilor urmărea să ofere impunitate politicienilor acuzați de corupție”.</p>
      <p>Publicația Tagesschau apelează la expertiza ”consultantului Iulian Fota”, care ”pune victoria lui Iohannis pe seama protestelor societății civile împotriva corupției și a acțiunilor PSD împotriva statelui de drept”. ”Faptul că România a rămas europeană se datorează în mare parte protestelor de pe străzile țării”, este citat Fota. PSD este un partid postcomunist, iar Viorica Dăncila va fi cel mai probabil supusă presiunilor pentru a demisiona, după ce a pierdut alegerile cu cel mai slab rezultat din istoria partidului, mai scrie Tagesschau.</p>
      <h3>La Repubblica: Kovesi, super-judecătorul anticorupție, eroina societății civile</h3>
      <p>Ce scrie presa italiană? La Repubblica notează că, ”la aproape 30 de ani de la revoluția sângeroasă din 1989 și îndepărtarea tiranului Nicolae Ceaușescu, România și-a confirmat dorința de a rămâne în Europa, iar suveraniștii, autocrații și național-populiștii de pe întreg continentul au suferit o grea înfrângere”. Ce este PSD în vizunea jurnaliștilor de la Repubblica? ”Pentru social-democrati (ex-comuniști, de fapt suveraniști cu camuflaj de stânga, autocrați și foarte corupți), este cea mai grea înfrângere de la căderea lui Ceausescu”. Ba mai mult, La Repubblica o compară pe Viorica Dăncilă cu lidera extremei-dreapta din Franța, Marine Le Pen.</p>
      <p>Ei bine, dar cine este Laura Kovesi, introdusă și ea în relatarea despre victoria lui Klus Iohannis? ”Laura Codruța Kovesi este super-judecătorul anticorupție, eroina societății civile, forțată de PSD să părăsească DNA și condamnată în mod absurd, într-un proces rușinos, pe niște acuzații de corupție fabricate. Kovesi a fost aleasă, după alegerile europene, primul super-șef al anticorupției din UE”. Osanalele sunt semnate de jurnalistul Andrea Tarquini, care a relatat multă vreme de la Budapesta, criticând dur regimul Viktor Orban. Tarquini s-a plâns în 2018 că a fost numit ”comunist idiot” de susținătorii guvernului ungar. Articolul lui Tarquini publicat de La Repubblica se încheie cu un paragraf parcă rupt de contextul alegerilor, în care este amintit nu numai Nicolae Ceaușescu, ci si Ion Antonescu.</p>
      <h3>The New York Times: oda lui Kit Gillet pentru Iohannis</h3>
      <p>”Alegătorii din Romania resping anii de scandal și haos”, scrie, de peste Ocean, The New York Times. Autorul articolului, Kit Gillet nu scrie însă din America, ci chiar din România, unde se află începând din 2013 și de unde a relatat, în aceeași notă, despre reforma justiției încercată de guvernul PSD și despre protestele de pe 10 august 2018. Pentru Gillet, Klaus Iohannis este ”un susținător ferm al proiectului european” și este văzut ”un administrator de nădejde, respectat de liderii străini”. Cât despre Viorica Dăncilă, Gillet scrie că ”a fost atacată constant pentru gafele sale de exprimare și acuzată că a ajuns la putere doar datorită apropierii de Dragnea”.</p>
      <p>Pentru Gillet lucrurile sunt limpezi. ”În 2016, a venit la putere un partid politic populist care a promis cheltuieli sociale generoase, reduceri de taxe și continuarea alinierii țării la UE. Ce a urmat a fost o cascadă de scandaluri de corupție și haos politic, cu guvernul condus de PSD rulând trei premieri și aproape 100 de miniștri. Liderul partidului a fost trimis la închisoare. Duminică, alegătorii români au dat verdictul pentru ultimii trei ani: de ajuns”.</p>
      <p>Apoi urmează oda jurnalistică pentru președintele reales. ”Domnul Iohannis s-a poziționat tot mai mult ca bastion împotriva atacurilor la adresa statului de drept. La o emisiune televizată cu câteva zile înainte de vot, el a afirmat că, fără el, statul de drep ar fi fost distrus in România”.</p>
      <p>The New York Times scrie apoi că Liviu Dragnea ar fi dorit să imite modelul ”iliberal” al premierului Ungariei, Viktor Orban. Publicația citată mai arată că ”social-democrații și-au acuzat oponenții că fac parte dintr-o conspirație, unii făcând legătură cu filantropul de origine maghiară George Soros, care ete un fel de om megru pentru populiștii din întreaga lume”. New York Times mai remarcă cum PSD a încercat să facă o paralelă între atacurile pe care le suferă și cele îndurate de președintele Donald Trump și amintește de scrisoarea lui Rudolph Giuliani care critica lupta anticorupție din România.</p>
      <h3>Un singur paragraf critic pierdut într-o mare de osanale</h3>
      <p>The New York Times scrie că președintele Iohannis nu are prea multe atribuții în ”sistemul parlamentar” din România. Nu, președintele României are prerogative importante – este responsabil de politica externă a țării, de numirea judecătorilor și procurorilor șefi. Pornind de la aceasta, Oservatorio Balcani e Europa, publicația think tank-ului Transeuropa, scrie unul din puținele paragrafe critice la adresa președintelui Iohannis. ”În cei cinci ani petrecuți la Palatul Cotroceni, nu a lipsit ambiguitatea: președintele a dat impresia că nu conduce decât cu gândul la realegere, ducând o politică machiavellică, redusă la apariții care să-i sporească prestigiul, însă o politică lipsită de un oibiectiv pe termen mediu si lung. Este un fapt dovedit de poziția marginală a României în criza politică din Republica Moldova, o țară care se află în mod tradițional în centrul preocupărilor geopolitice de la București. Și mai amară a fost înfrângerea în fața Estoniei în lupta pentru un loc în Consiliul de Securitate al ONU”.</p>
      <related>
        <h4>Articole asemănătoare</h4>
        <a href="https://www.cotidianul.ro/florin-citu-dragnea-minte/"/>
        <a href="https://www.cotidianul.ro/dragnea-circul-nu-avea-rost-daca-nu-fi-chemat-acolo/"/>
        <a href="https://www.cotidianul.ro/video-planurile-lui-iohannis-si-predoiu-cu-justitia-trebuie-reluata/"/>
      </related>
    </article>
  </body>
</html>