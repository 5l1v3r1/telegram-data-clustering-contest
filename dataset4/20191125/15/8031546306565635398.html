<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109564-Papa-Francisk-i-imperator-Naruhito-obsadiha-ekologichni-problemi"/>
    <meta property="og:site_name" content="Канал 3"/>
    <meta property="article:published_time" content="2019-11-25T15:20:00+00:00"/>
    <meta property="og:title" content="Папа Франциск и император Нарухито обсъдиха екологични проблеми"/>
    <meta property="og:description" content="Папата поднесе на японския владетел мозаично изображение на арката на Тит в Рим"/>
  </head>
  <body>
    <article>
      <h1>Папа Франциск и император Нарухито обсъдиха екологични проблеми</h1>
      <h2>Папата поднесе на японския владетел мозаично изображение на арката на Тит в Рим</h2>
      <address>
        <time datetime="2019-11-25T15:20:00+00:00">25 Nov 2019, 15:20</time>
      </address>
      <p><b>Папа Франциск, който е на посещение в Япония, се срещна днес с император Нарухито, който, облечен с официален черен костюм, посрещна госта на входа на императорския дворец, предаде ТАСС.<br/></b> </p>
      <p>На личната среща, протекла в конфиденциална обстановка, папата поднесе на японския владетел мозаично изображение на арката на Тит в Рим. Творбата, изработена във ватиканското художествено ателие, е копие на акварелна рисунка на италианския художник Филипо Анивити (1876-1955), съобщи пресслужбата на Ватикана.</p>
      <p> <br/> </p>
      <p>Сред темите на разговора между папата и императора са били екологичните проблеми, включително и тези, предизвикващи бедствия, посочват японски медии.</p>
      <p> </p>
      <p>"Папата отбеляза, че проблемите, свързани с околната среда, са сложни за решаване, защото са свързани с икономиката. Той също така изтъкна, че, както се говори, следващият световен конфликт може да бъде свързан именно с борбата за вода", съобщиха източници във Ватикана". Известно е, че император Нарухито се занимава с научна дейност, свързана с проблемите по използването на водните ресурси.</p>
      <p> </p>
      <p>По време на срещата японският император благодари на папата, че е посетил градовете Хирошима и Нагасаки и че се е срещнал с жертви на земетресението и цунамито от 11 март 2011 г., допълва ДПА. Светият отец призна, че е плакал, когато е научил за атомните бомбардировки над двата японски града: през 1945 г. той е живеел в родната си Аржентина и е бил на 9 години.</p>
      <p> </p>
      <p>Днес Папа Франциск ще има среща и с японския премиер Шиндзо Абе и ще отслужи меса на бейзболен стадион в Токио. Посещението му в Япония завършва утре.</p>
      <p> </p>
      <related>
        <h4>Още по темата</h4>
        <a href="http://kanal3.bg/news/world/109446-Papa-Francisk-v-Yaponiya-s-misiya-za-borba-s-yadrenata-razruha"/>
        <a href="http://kanal3.bg/news/world/europe/109057-Papa-Francisk-pokani-1500-bedni-i-bezdomni-na-obyad-vav-Vatikana"/>
        <a href="http://kanal3.bg/news/world/99920-Papa-Francisk-izrazi-nadedzda-sreshtata-medzdu-Tramp-i-Kim-da-e-stapka-kam-mira"/>
      </related>
    </article>
  </body>
</html>