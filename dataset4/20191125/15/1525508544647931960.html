<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780953/%D9%88%D8%B6%D8%B9%DB%8C%D8%AA-%D9%87%D9%88%D8%A7%DB%8C-%D8%AA%D8%A8%D8%B1%DB%8C%D8%B2-%D8%A8%D8%B1%D8%A7%DB%8C-%DA%AF%D8%B1%D9%88%D9%87-%D9%87%D8%A7%DB%8C-%D8%AD%D8%B3%D8%A7%D8%B3-%D9%86%D8%A7%D8%B3%D8%A7%D9%84%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:33:07+00:00"/>
    <meta property="og:title" content="مدیرکل حفاظت از محیط زیست آذربایجان شرقی: وضعیت هوای تبریز برای گروه های حساس ناسالم است"/>
    <meta property="og:description" content="تبریز- مدیرکل حفاظت از محیط زیست آذربایجان شرقی گفت: هوای تبریز در وضعیت ناسالم قرار دارد و بیماران آسیب پذیر از فعالیت در فضای باز خودداری کنند."/>
  </head>
  <body>
    <article>
      <h1>مدیرکل حفاظت از محیط زیست آذربایجان شرقی: وضعیت هوای تبریز برای گروه های حساس ناسالم است</h1>
      <address>
        <time datetime="2019-11-25T15:33:07+00:00">25 Nov 2019, 15:33</time>
      </address>
      <p>حمید قاسمی در گفت و گو با <a href="https://www.mehrnews.com/">خبرنگار مهر</a> ابراز داشت: شاخص آلودگی هوا امروز ۱۱۲ بوده و میانگین شاخص کیفیت هوای لحظه‌ای نیز برابر با ۱۵۵ است. این شرایط هوا ناسالم برای گروه های حساس جامعه است.</p>
      <p>وی سپس ادامه داد: باید کودکان، افراد سالخورده و بیماران ریوی و قلبی از حضور در فضاهای باز خودداری کنند.</p>
      <p>قاسمی گفت: شاخص آلودگی از ۰ تا ۵۰ نشانگر هوای پاک، از ۵۰ تا ۱۰۰هوای سالم، از ۱۰۰ تا ۱۵۰ هوای ناسالم برای گروه‌های حساس بوده و از ۱۵۰ تا ۲۰۰ نیز بیانگر ناسالم بودن هوا برای تمامی گروه‌ها و بیش از ۲۰۰ وضعیت بحرانی است.</p>
      <p>وی افزود: با توجه به پیش بینی‌های هواشناسی مبنی بر سکون هوا تا روز چهارشنبه، احتمال بروز پدیده وارونگی دما) وجود داشته و افزایش آلاینده‌های جوی پیش بینی شده است.</p>
      <p>
        <b>شهروندان مدت زمان حضور خود در هوای آلوده را به حداقل برسانند</b>
      </p>
      <p>رئیس اورژانس دانشگاه علوم پزشکی تبریز نیز در گفت و گو با <a href="https://www.mehrnews.com/">خبرنگار مهر</a> با اشاره به آلودگی هوای تبریز گفت: شهروندان مدت زمان حضور خود در هوای آلوده را به حداقل برسانند.</p>
      <p>فرزاد رحمانی ادامه داد: در این وضعیت توصیه می‌شود افراد مبتلا به بیماری های قلبی یا ریوی، زنان باردار، سالمندان و کودکان از فعالیت طولانی و سنگین در خارج منزل خودداری کنند.</p>
      <p>وی از شهروندان خواست جهت جلوگیری از آلوده شدن هوا، استفاده از وسایل نقلیه عمومی را در اولویت قرار داده و از تردد غیرضروری با خودروی شخصی در داخل شهر پرهیز کنند.</p>
    </article>
  </body>
</html>