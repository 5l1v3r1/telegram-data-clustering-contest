<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780910/%D9%84%D8%B2%D9%88%D9%85-%D8%A7%D8%AD%D8%AF%D8%A7%D8%AB-%D9%85%D8%B1%D8%A7%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D9%85%D8%AC%D9%87%D8%B2-%D9%88-%D9%85%D9%86%D8%A7%D8%B3%D8%A8-%D8%AF%D8%B1-%D8%AD%D8%A7%D8%B4%DB%8C%D9%87-%D8%B4%D9%87%D8%B1-%D9%85%D8%B4%D9%87%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:00:02+00:00"/>
    <meta property="og:title" content="تولیت آستان قدس رضوی تاکید کرد: لزوم احداث مراکز درمانی مجهز و مناسب در حاشیه شهر مشهد"/>
    <meta property="og:description" content="مشهد- تولیت آستان قدس رضوی گفت: در مناطق محروم حاشیه شهر مشهد درمانگاه و دارالشفاء مجهز و مناسب احداث کنیم تا از این طریق نسبت به محرومیت‌زدایی در حوزه سلامت اقدام کرده باشیم."/>
  </head>
  <body>
    <article>
      <h1>تولیت آستان قدس رضوی تاکید کرد: لزوم احداث مراکز درمانی مجهز و مناسب در حاشیه شهر مشهد</h1>
      <address>
        <time datetime="2019-11-25T15:00:02+00:00">25 Nov 2019, 15:00</time>
      </address>
      <p>به گزارش <a href="https://www.mehrnews.com/">خبرگزاری مهر</a>، به نقل از پایگاه اطلاع رسانی آستان قدس رضوی، حجت الاسلام والمسلمین احمد مروی در جلسه ستاد ساماندهی مسائل فرهنگی حاشیه شهر مشهد که با حضور نماینده ولی فقیه در استان خراسان رضوی، شهردار مشهد و جمعی از مسئولان استانی در تالار ولایت حرم مطهر رضوی برگزار شد، با اشاره به توفیقات و دستاوردهای این ستاد در رفع مشکلات حاشیه شهر، اظهار کرد: به برکت همدلی، همراهی و همکاری دلسوزانه همه مجموعه‌های شهری و استانی حول نماینده ولی فقیه در استان، ستاد ساماندهی حاشیه شهر مشهد توفیقات بسیار خوبی را تاکنون به دست آورده است.</p>
      <p>وی ابراز کرد: اولویت آستان قدس رضوی رفع دغدغه‌های مقام معظم رهبری است، بنابراین از هیچ تلاشی برای رفع محرومیت و مشکلات حاشیه شهر مشهد فروگذار نخواهیم کرد.</p>
      <p>حجت الاسلام والمسلمین مروی در ادامه به مشکلات زمین‌های بایر آستان قدس در حاشیه شهر مشهد اشاره و ابراز کرد: از زمین‌های حاشیه شهر بارها بازدید کرده‌ام و اخیرا نیز بازدیدی از این زمین‌ها داشتم، این زمین‌ها شرایط خوبی ندارند و مردم هم نسبت به اینکه زمین‌ها رها شده و ناامنی ایجاد کرده‌اند، شکایت‌هایی دارند.</p>
      <p>وی افزود: من به دوستان عرض کردم ما فرض کنیم اگر خانه خودمان کنار این زمین‌ها باشد، چکار می‌کنیم؟ فرض کنیم خودمان کنار این زمین‌ها داریم زندگی می‌کنیم، به مدیران املاک و اراضی آستان قدس گفته‌ام بنشینند و یک راهی برای سر و سامان دادن به این زمین‌ها پیدا کنند، تا از رهگذر زمین‌های آستان قدس برای مردم مشکلی ایجاد نشود.</p>
      <p>حجت الاسلام والمسلمین مروی در ادامه با تأکید بر اینکه انجام پروژه‌های عمرانی و درمانگاهی در حاشیه شهر مشهد در برنامه‌های آستان قدس رضوی است، تصریح کرد: تلاش داریم در مناطق محروم حاشیه شهر مشهد درمانگاه و دارالشفاء مجهز و مناسب احداث کنیم تا از این طریق نسبت به محرومیت زدایی در حوزه سلامت اقدام کرده باشیم.</p>
    </article>
  </body>
</html>