<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/general-motors-dichiarazione-di-guerra-ad-fca-469135.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T15:00:42+00:00"/>
    <meta property="og:title" content="General Motors, dichiarazione di guerra ad FCA"/>
    <meta property="og:description" content="Le vicende giudiziarie cominciate con le accuse dell'azienda di Detroit rappresentano un vero terremoto per l'industria auto statunitense"/>
  </head>
  <body>
    <article>
      <h1>General Motors, dichiarazione di guerra ad FCA</h1>
      <h2>Le vicende giudiziarie cominciate con le accuse dell'azienda di Detroit rappresentano un vero terremoto per l'industria auto statunitense</h2>
      <address><time datetime="2019-11-25T15:00:42+00:00">25 Nov 2019, 15:00</time> by <a rel="author">Gianluca Sepe</a></address>
      <p>E’ guerra aperta tra Detroit e Torino. La causa intentata da <b>General Motors</b> negli Stati Uniti contro <b>FCA</b> sta minando la già precaria stabilità dell’industria automotive d’oltreoceano: una vera e propria dichiarazione di guerra, in cui GM punta il dito contro gli italo-americani, colpevoli a suo dire di aver corrotto i dirigenti dell’UAW, ottenendo condizioni più favorevoli nella contrattazione degli accordi di lavoro, ottenendo di conseguenza un sensibile vantaggio sul mercato.</p>
      <blockquote>
        <a href="https://www.formulapassion.it/automoto/mondoauto/fca-psa-fusione-entro-fine-anno-accordo-peugeot-fiat-elkann-469115.html">FCA-PSA, obiettivo fusione entro fine anno</a>
      </blockquote>
      <p>Le accuse che arrivano da Detroit vanno a scavare negli ultimi anni della storia industriale di FCA, mettendo sotto la lente di ingrandimento proprio il defunto <b>Sergio Marchionne,</b> manager che ha rivoluzionato prima Fiat e poi il gruppo nato dall’unione con Chrysler, trascinando entrambe le realtà fuori dalle sabbie mobili e dalle rispettive crisi. Ora però sembra che <b>l’operato di Marchionne</b> sia stato portato avanti in maniera non legale, con GM che è già pronta a richiedere un risarcimento miliardario ai rivali di mercato.</p>
      <p>FCA dal canto suo si è subito dichiarata innocente, addossando le eventuali colpe ad alcuni ex manager già puniti per le loro azioni. Che si tratti di verità o di menzogna, il caso agita le acque attorno al gruppo italo-americano, pronto alla <b>fusione con PSA</b>. I francesi non si sono detti preoccupati dai guai giudiziari dell’azienda guidata da Mike Manley, anche se le tempistiche di questa causa fanno certamente pensare. Alla finestra rimane anche Carlos Tavares, CEO designato della futura sinergia, che potrebbe trovarsi a fronteggiare le accuse che Marchionne non può respingere al mittente. Proprio il manager del gruppo francese aveva di fatto ridicolizzato GM quando nel 2017 aveva rilevato una morente Opel/Vauxhall compiendo un’opera di recupero che ha portato i due marchi ad una rinascita, evidenziando i limiti della gestione del brand americano. Un intricato reticolo di incroci dunque che intanto sta minando la stabilità dell’industria auto statunitense, dai produttori ai sindacati.</p>
      <footer>RIPRODUZIONE RISERVATA</footer>
    </article>
  </body>
</html>