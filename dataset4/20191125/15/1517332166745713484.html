<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/gioia-tauro-maltratta-la-compagna-lei-lo-fa-denuncia-nella-roulotte-aveva-un-lanciarazzi/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T15:08:14+00:00"/>
    <meta property="og:title" content="Gioia Tauro, maltratta la compagna, lei lo fa denuncia: nella roulotte aveva un lanciarazzi"/>
    <meta property="og:description" content="Denunciato dalla convivente dopo l'ennesimo episodio di violenza, un artista di un circo è stato arrestato dai carabinieri di Gioia Tauro (Reggio Calabria) con le accuse di porto e detenzione di arma clandestina e di maltrattamenti in famiglia. Nascondeva nel vano cinghie di un trapano a colonna, in un caravan adibito a officina, una pistola lanciarazzi illegalmente detenuta."/>
  </head>
  <body>
    <article>
      <h1>Gioia Tauro, maltratta la compagna, lei lo fa denuncia: nella roulotte aveva un lanciarazzi</h1>
      <h2>Denunciato dalla convivente dopo l’ennesimo episodio di violenza, un artista di un circo è stato arrestato dai carabinieri di Gioia Tauro (Reggio Calabria) con le accuse di porto e detenzione di arma clandestina e di maltrattamenti in famiglia. Nascondeva nel vano cinghie di un trapano a colonna, in un caravan adibito a officina, una pistola lanciarazzi illegalmente detenuta.</h2>
      <address><time datetime="2019-11-25T15:08:14+00:00">25 Nov 2019, 15:08</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Un <b>artista di un circo</b> che al momento si trova a <b>Gioia Tauro</b> (Reggio Calabria) è stato arrestato dai carabinieri della Compagnia per <b>porto illegale di un'arma lanciarazzi e maltrattamenti in famiglia</b>. All’arresto di M.A. – si tratta di un cinquantaquattrenne originario di Messina – si è arrivati in seguito alla denuncia presentata ai militari della Stazione di Gioia Tauro dalla convivente dell’uomo la quale, dopo l'ennesimo episodio di violenza preceduto da un'escalation di <b>molestie e maltrattamenti,</b> esasperata ha deciso di rivolgersi ai carabinieri e chiedere loro aiuto. La denuncia è stata presentata il 20 novembre scorso: i militari dell’Arma hanno quindi attivato le procedure previste dal "Codice Rosso" e hanno perquisito alcune roulotte nelle adiacenze del circo. Durante i controlli hanno scoperto che l’uomo arrestato nascondeva un’arma tenuta illegalmente. Nel vano cinghie di un trapano a colonna, in un caravan adibito a officina, c’era <b>una pistola lanciarazzi calibro 9 Blanck</b>, marca Ekol, modello P 39, d'importazione straniera e, appunto, illegalmente detenuta.</p>
      <p><b>L'artista di circo è ai domiciliari –</b> Il cinquantaquattrenne è stato quindi portato negli uffici della Compagnia di Gioia Tauro e arrestato in flagranza di reato con le accuse di <b>detenzione abusiva di armi, ricettazione, detenzione illegale di armi comuni da sparo e detenzione di arma clandestina.</b> Il gip ha poi disposto i domiciliari con l'obbligo di evitare ogni forma di comunicazione con persone non conviventi, in particolare con la vittima che ha fatto scattare le indagini del Codice rosso e le successive perquisizioni che hanno portato all'arresto.</p>
    </article>
  </body>
</html>