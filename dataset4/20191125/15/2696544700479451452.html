<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191125_xerox_hp_felvasarlas"/>
    <meta property="og:site_name" content="HVG.hu"/>
    <meta property="article:published_time" content="2019-11-25T15:32:00+00:00"/>
    <meta property="og:title" content="A kis hal megenné a nagy halat: 10 ezer milliárd forintos üzletet ütnének nyélbe"/>
    <meta property="og:description" content="A HP igazgatótanácsa másodjára is kikosarazta a közel három hete vevőként bejelentkező, nála jóval kisebb Xerox céget."/>
  </head>
  <body>
    <article>
      <h1>A kis hal megenné a nagy halat: 10 ezer milliárd forintos üzletet ütnének nyélbe</h1>
      <address><time datetime="2019-11-25T15:32:00+00:00">25 Nov 2019, 15:32</time> by <a rel="author">MTI</a></address>
      <p>
        <b>A HP igazgatótanácsa másodjára is kikosarazta a közel három hete vevőként bejelentkező, nála jóval kisebb Xerox céget.</b>
      </p>
      <p>A Xerox <a href="https://hvg.hu/kkv/20191107_Megvenne_a_Xerox_a_HewlettPackardot">november 5-én tett vételi ajánlatot</a> a HP-ra, amely egy hete hétfőn azt közölte, hogy a kisebb rivális ajánlata "alulértékeli a céget és nem szolgálja a részvényesek érdekét". A közlemény szerint az igazgatótanács ugyanakkor nem zárta ki a későbbiekben az egyesülést, és ezért kész a további tárgyalásokra.</p>
      <p>A Xerox ezután már kevéssé barátságosan közelített és megüzente a HP igazgatótanácsának, hogyha a vállalatvezetés november 25-éig nem fogadja el a felvásárlási javaslatát, akkor közvetlenül a részvényeseket keresi meg, és nekik tesz ajánlatot.</p>
      <p>A HP igazgatótanácsa a határidő lejártával, hétfőn jelezte, hogy esze ágában sincs elfogadni a vállalatot továbbra is alulértékelő javaslatot. Egyébként is, fenntartásai vannak azzal kapcsolatban, hogy a Xerox képes-e előteremteni a forrásokat a vételi ajánlatban szereplő, részben készpénzes kifizetéshez. Megjegyezte továbbá, hogy a Xerox bevétele már az ötödik egymást követő negyedévben gyengébb volt a piaci várakozásoknál.</p>
      <p>November elején a Xerox 33 milliárd dolláros vételi ajánlatot tett, ami egy részvényre lebontva 22 dollárt jelent. A Xerox ajánlatában az szerepelt, hogy részvényenként 17 dollárt készpénzben, a fennmaradó részt pedig Xerox részvényekkel egyenlíti ki. A HP piaci tőkeértéke 30 milliárd dollár, a Xeroxé jóval kisebb, 8,4 milliárd dollár.</p>
      <p>Mindkét cég komoly kihívásokkal néz szembe, mivel csökken a printerek és az ezekhez szükséges festékpatronok iránti kereslet. Nyereségességük fenntartása érdekében költségeik csökkentésére kényszerülnek. A Xerox tavalyi bevétele 10 milliárd dollár, a HP-é mintegy 58 milliárd dollár volt.</p>
      <p>A HP tavalyi bevételének mintegy kétharmada a személyi számítógépek eladásából származott, ugyanakkor a működési nyereség 71 százalékát a printereket és a festékpatronokat gyártó ágazat termelte ki.</p>
      <related>
        <a href="https://hvg.hu/tudomany/20180121_xerox_nyomtato_hangfelismeres_beszedet_erto_nyomtato"/>
        <a href="https://hvg.hu/gazdasag/20180118_Kitiltasi_botranyhoz_vezethet_a_NAV_Xeroxra_kiirt_fura_kozbeszerzese"/>
      </related>
    </article>
  </body>
</html>