<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402703/%D9%81%D8%B1%DA%A9%DB%8C-%D8%B4%D8%A8%DB%8C-%DA%A9%D9%87-%D8%A8%D8%A7-%D8%B3%D9%BE%D8%A7%D9%87%D8%A7%D9%86-%D9%82%D9%87%D8%B1%D9%85%D8%A7%D9%86-%D8%B4%D8%AF%D9%85-%D8%B1%D8%A7-%D9%81%D8%B1%D8%A7%D9%85%D9%88%D8%B4-%D9%86%D9%85%DB%8C-%DA%A9%D9%86%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:04:56+00:00"/>
    <meta property="og:title" content="فرکی: شبی که با سپاهان قهرمان شدم را فراموش نمی‌کنم"/>
    <meta property="og:description" content="سرمربی تیم فوتبال پیکان می‌گوید شب قهرمانی سپاهان تحت هدایت خودش را فراموش نمی‌کند."/>
  </head>
  <body>
    <article>
      <h1>فرکی: شبی که با سپاهان قهرمان شدم را فراموش نمی‌کنم</h1>
      <address><time datetime="2019-11-25T15:04:56+00:00">25 Nov 2019, 15:04</time> by <a rel="author">مهدی روزخوش</a></address>
      <p>سرمربی تیم فوتبال پیکان می‌گوید شب قهرمانی سپاهان تحت هدایت خودش را فراموش نمی‌کند.</p>
      <p>به گزارش ایسنا، حسین فرکی در نشست خبری پیش از دیدار تیمش برابر سپاهان اظهار کرد: فردا باید در جام حذفی برابر سپاهان بازی کنیم. این تیم شرایط خوبی دارد اما ما هم می‌خواهیم در جام حذفی عملکرد خوبی از خودمان نشان دهیم. ما طی هفته‌های نخست لیگ شرایط خوبی از نظر کسب نتیجه نداشتیم اما در سه هفته اخیر توانستیم از 9 امتیاز ممکن 7 امتیاز را به دست بیاوریم. با این وضعیت حالا می‌خواهیم فردا هم بازی خوبی برابر سپاهان به نمایش بگذاریم.</p>
      <p>وی افزود: ما شناخت خوبی از سپاهان داریم و این تیم را به خوبی آنالیز کرده‌ایم. پارسال هم مقابل این تیم بازی کردیم که با یک گل شکست خوردیم حالا سپاهان هم نسبت به پارسال تغییر زیادی نکرده است. سپاهان تیم خوبی است که مدعی قهرمانی در لیگ و جام حذفی محسوب می‌شود اما جام حذفی جام شگفتی‌هاست. ما آماده بازی هستیم و قطعا بازی خوبی به نمایش خواهیم گذاشت. جام حذفی شرایط خاص خودش را دارد و قاعدتا هر دو تیم تلاش می‌کنند برنده میدان باشند. امیدوارم فردا شرایط به گونه‌ای باشد که هم کسانی که در خانه از طریق تلویزیون و هم کسانی که به ورزشگاه می‌آیند، بازی خوبی ببینند.</p>
      <p>فرکی درباره اینکه تیمش یکی از بهترین خط حمله‌های لیگ را در اختیار و سپاهان خط دفاع خوبی دارد هم گفت: اگر بخواهیم درباره این موضوع نظر بدهیم باید منتظر باشیم تا فردا بازی را ببینیم که خط حمله تیم ما موفق خواهد بود یا سپاهان در خط دفاع خوب کار خواهد کرد.</p>
      <p>او در ادامه درباره اینکه طی چند هفته اخیر به مهدی امینی دروازه‌بان جوان تیمش بازی داده است، گفت: در هفته‌های ابتدایی وحید شیخ‌ویسی درون دروازه ما بود و بعد از اینکه دیدیم نتایج خوبی نمی‌گیریم، تصمیم گرفتیم به مهدی امینی میدان بدهیم. امینی پیش از این هم شاگرد من بود و شناخت خوبی از او داشتم. مشکل ما با شیخ‌ویسی فنی نبود بلکه به خاطر مسائل روحی و روانی چنین تصمیمی گرفتیم و الان هم او با قدرت بازگشته است.</p>
      <p>فرکی در ادامه درباره دوران حضورش در سپاهان، ادامه داد: من هواداران سپاهان را فقط کسانی در ورزشگاه حاضر هستند، نمی‌دانم. سپاهان در تمام استان اصفهان هوادار دارد. همیشه سعی کرده‌ام به گذشته برنگردم. شاید گاهی روزهای خوبی نداشتم اما من به روزهای بد فکر نمی‌کنم. اینگونه شرایط شاید برای هر مربی‌ای رخ بدهد. پر افتخارترین مربی لیگ هم چنین شرایطی را شاید تجربه کند. اما من به سعی می‌کنم به روزهای خوب فکر کنم. با سپاهان تجربه قهرمانی دارم که این قهرمانی در افتخارات سپاهان و من ثبت شد. افراد زیادی هم برای کسب این قهرمانی تلاش کردند و من هم عضو کوچکی از این گروه بودم. هیچ وقت شبی که سپاهان قهرمان شد را فراموش نمی‌کنم. خوشحالی مردم برای من بسیار مهم است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402693/%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D8%A7%D8%B2%DB%8C-%D8%A8%D8%A7-%D9%BE%DB%8C%DA%A9%D8%A7%D9%86-%D8%AD%DA%A9%D9%85-%D9%81%DB%8C%D9%86%D8%A7%D9%84-%D8%B1%D8%A7-%D8%AF%D8%A7%D8%B1%D8%AF-%D8%AA%D8%A7-%D8%B4%D9%86%D8%A8%D9%87-%D9%86%D9%85%DB%8C-%D8%AF%D8%A7%D9%86%D8%B3%D8%AA%DB%8C%D9%85"/>
      </related>
    </article>
  </body>
</html>