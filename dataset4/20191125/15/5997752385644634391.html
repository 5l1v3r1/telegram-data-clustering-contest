<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/novi-sad-kandidat-za-domacina-ep-u-planinskom-biciklizmu-2021.-godine_1070209.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T15:09:00+00:00"/>
    <meta property="og:title" content="Нови Сад кандидат за домаћина ЕП у планинском бициклизму 2021. године"/>
    <meta property="og:description" content="Нови Сад је у најужем кругу кандидата за домаћина Европског првенства у планинском бициклизму. Тим поводом је престоницу Покрајине посетио и генерални секретар Европске бициклистичке федерације, Енрико дела..."/>
  </head>
  <body>
    <article>
      <h1>Нови Сад кандидат за домаћина ЕП у планинском бициклизму 2021. године</h1>
      <h2>НОВИ САД - Нови Сад је у најужем кругу кандидата за домаћина Европског првенства у планинском бициклизму. Тим поводом је престоницу Покрајине посетио и генерални секретар Европске бициклистичке федерације, Енрико дела Каза.</h2>
      <address>
        <time datetime="2019-11-25T15:09:00+00:00">25 Nov 2019, 15:09</time>
      </address>
      <p>Европско првенство у планинском бициклизму је такмичење које захтева веома висок ниво организације. Тако је на претходном шампионату учествовало чак и до 1000 такмичара у свим категоријама, али истакнуто је да је Нови Сад као кандидат спреман да угости све учеснике.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/vucevic3.jpg"/>
        <figcaption>novisad.rs</figcaption>
      </figure>
      <p>"У претходне две године, Нови Сад и Петроварадинска тврђава су били домаћини најбољим бициклистима Европе и света у оквиру припремних такмичења која су обавезна у току кандидатуре. Задовољни смо што су Бициклистички клуб "Нови Сад" и Бициклистички савез Србије добили највише оцене за организацију тих трка и што су тиме испуњени услови за добијање Европског првенства 2021. године. Та година је за нас значајна и због тога што је Нови Сад носилац престижне европске титуле за културу, а била би нам велика част да и ово такмичење доселимо те године у наш град. Ми смо надалеко познати као одлични домаћини манифестацијама и првенствима у разним областима, тако да не сумњамо да ћемо добити и ову прилику да покажемо своје капацитете и будемо домаћини бициклистима из целе Европе", рекао је градоначелник Милош Вучевић.</p>
      <p>„Војводина као покрајина је један од водећих региона у српском спорту. Наравно да је за нас битно да бициклизам као један веома важан глобалан и олимпијски спорт кроз организацију великог такмичења добије могућност да се боље брже и квалитетније развија“, рекао је Владимир Батез, покрајински секретар за спорт и омладину.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/batez.jpg"/>
        <figcaption>Покрајинска влада</figcaption>
      </figure>
      <p>Енрико Дела Каза је задовољан пријемом у Новом Саду, а нагласио је и колики значај има првенство Старог континента.</p>
      <p>„Сениорски део шампионата биће преношен уживо путем евровизијске размене. То би могла да буде одлична прилика да се град Нови Сад и његове могућности покажу читавој Европи, али и широм света.“</p>
      <p>Једини представник на Олимпијским играма у Рио де Жанеиру била је члан бициклистичког клуба „Нови Сад“, Јована Црногорац, што је још један од адута за домаћинство овог такмичења.</p>
      <p>„Сигуран сам да ћемо сви заједно, ако добијемо такмичење, на најбољи могући начин показати наше организаторске способности и све оно што треба да покажемо свету шта то имамо и да на најбољи начин презентујем све то што радимо“ – рекао је Бранко Бановић, председник Бициклистичког савеза Србије.</p>
      <p>Коначна одлука о организацији Европског првенства у планинском бициклизму биће донета након 15. децембра. Противкандидати Новом Саду су белоруски Минск и француски регион Бретања.</p>
      <figure>
        <iframe src="https://www.youtube.com/embed/2UkN7CWr7ZA" width="560" height="314" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/tlXXiiq8vtY" width="560" height="314" data-service="Youtube" scrolling="no"/>
      </figure>
    </article>
  </body>
</html>