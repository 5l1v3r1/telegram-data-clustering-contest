<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/kovacs-zoltan-a-kommunizmusnak-nincsenek-hosei-csak-aldozatai-2490867"/>
    <meta property="og:site_name" content="hírTV"/>
    <meta property="article:published_time" content="2019-11-25T15:56:00+00:00"/>
    <meta property="og:title" content="Kovács Zoltán: A kommunizmusnak nincsenek hősei, csak áldozatai"/>
    <meta property="og:description" content="Kovács Zoltán azt mondta: kötelességünk az áldozatokról évről évre, napról napra megemlékezni, hiszen ha nem ezt tesszük, a legalapvetőbb bűnt, a mulasztás bűnét követjük el."/>
  </head>
  <body>
    <article>
      <h1>Kovács Zoltán: A kommunizmusnak nincsenek hősei, csak áldozatai</h1>
      <address><time datetime="2019-11-25T15:56:00+00:00">25 Nov 2019, 15:56</time> by <a rel="author">MTI</a></address>
      <h4>A kommunizmusnak nincsenek hősei, csak áldozatai - jelentette ki a Miniszterelnöki Kabinetiroda nemzetközi kommunikációért és kapcsolatokért felelős államtitkára a Szovjetunióba hurcolt magyar politikai rabok és kényszermunkások emléknapja alkalmából, hétfőn Budapesten.</h4>
      <p>Kovács Zoltán a szovjet megszállás áldozatainak III. kerületi emlékművénél tartott eseményen azt mondta: kötelesség az áldozatokra évről évre, sőt napról napra emlékezni, hiszen ha nem ezt tesszük, "a legalapvetőbb bűnt, a mulasztás bűnét követjük el".</p>
      <p>Emlékezés nélkül "nem lehet büszke, integráns, a maga hagyományaihoz ragaszkodó ás azokhoz magát következetesen tartó közösségeket építeni" - hangoztatta. Az életének 99. évében, hétfő hajnalban Budapesten elhunyt Horváth János volt fideszes országgyűlési képviselőről, "a nácizmus és a kommunizmus elleni küzdelem ikonikus alakjáról" többször is megemlékezve az államtitkár hangsúlyozta, hogy a legnagyobb mulasztás, amit egy ember, egy nemzet saját magával szemben elkövethet az az emlékezés elmulasztása. A "legtöbb országot érintő, legkegyetlenebb diktatúra", a kommunizmus világszerte több mint százmillió halottat hagyott maga után, csak Magyarországon több mint 800 ezer embert érintett hátrányosan - idézte fel.</p>
      <p>Kovács Zoltán emlékeztetett rá, hogy 1953-ban ezen a napon 1500-an térhettek haza a kényszermunkából, politikai száműzetésből. Az államtitkár a jelenre térve arra figyelmeztetett, hogy a kommunizmusnak megágyazó alapideológia "sok helyen a magát nyugatinak és felvilágosultnak tartó világban reneszánszát éli". Példaként említette, hogy az Európai Bizottság leköszönő elnöke, Jean-Claude Juncker Karl Marx-szobrot avatott tavaly májusban Németországban. Kovács Zoltán úgy fogalmazott: "a mi dolgunk, hogy az emléknapokon, és amikor csak tehetjük, emlékezzünk azokra, akik életüket, egzisztenciájukat, családjaikat áldozták fel egy szebb magyar jövő reményében". Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke arról beszélt, hogy "az idők végezetéig kötelességünk emlékezni és emlékeztetni".</p>
      <p> </p>
      <p>MTI</p>
    </article>
  </body>
</html>