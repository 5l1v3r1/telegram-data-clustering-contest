<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=508270"/>
    <meta property="og:site_name" content="0404"/>
    <meta property="article:published_time" content="2019-11-25T15:59:08+00:00"/>
    <meta property="og:title" content="לאחר תקופה ארוכה: שוחרר לוחם ראשון מפרשת הקטטה עם הבדואים בתחנת הדלק"/>
    <meta property="og:description" content="שחרור ראשון של חייל נצח יהודה שהורשע במסגרת כתב האישום באירוע בתחנת הדלק: החייל שעניינו נדון בבית הדין שוחרר היום לאחר 35 ימים בכלא הצבאי. עו&quot;ד איתמר בן גב"/>
  </head>
  <body>
    <article>
      <h1>לאחר תקופה ארוכה: שוחרר לוחם ראשון מפרשת הקטטה עם הבדואים בתחנת הדלק</h1>
      <address><time datetime="2019-11-25T15:59:08+00:00">25 Nov 2019, 15:59</time> by <a rel="author">חדשות 0404</a></address>
      <p>שחרור ראשון של חייל נצח יהודה שהורשע במסגרת כתב האישום באירוע בתחנת הדלק: החייל שעניינו נדון בבית הדין שוחרר היום לאחר 35 ימים בכלא הצבאי.</p>
      <p>עו"ד איתמר בן גביר שמייצג את החייל סיפר כי החייל סירב להסדר הטיעון שהוצע בתחילה על פיו ישפט החייל יחד עם חבריו ל-52 ימים בכלא הצבאי.</p>
      <p>בגישור שנערך בפני נשיא בית הדין הצבאי אל"מ ווהבי הגיעו הצדדים להסכמות ולפיהן ימחקו עבירות שיבוש הליכי המשפט והתקיפה החמורה שיוחסה לחייל, ובמקומם יודה החייל שדרך את נשקו שלא כדין, יורד מדרגת רב"ט לדרגת טוראי, ונגזרו עליו 38 ימי מעצר ובניקויים ישוחרר עוד היום. </p>
      <p>בצהריים נתן הרכב בית הדין בראשותו של סא"ל גרינברג תוקף להסכם וקבע שבנסיבות העניין מדובר בהסדר טיעון סביר ולכן הוחלט לכבדו. </p>
      <p>עורך דינו איתמר בן גביר: "מדובר בהסדר טיעון שנערך בדיעבד ורק לאחר שהחייל כבר ישב 35 ימים בכלא הצבאי. לטעמי לא היה מקום להגשת כתב אישום נגדו וגם נגד יתר החיילים שעדין עצורים. מי שצעק לחיילים אני אדקור אותך מסתובב חופשי ואילו לוחמי צה"ל בכלא.</p>
      <p>לצערי המדיניות של צה"ל היום היא להפקיר את לוחמיו ולפגוע בהם. גם אם החייל דרך את נשקו ללא סיבה ראויה אם כי לדעתי צה"ל טועה בעניין זה, עדין לא היה מקום להעמידו לדין פלילי. אני מקווה ששר הביטחון ייתן דעתו לנושא כי אחרת חיילים כבר חוששים להגיב ולהסתבך ואת המחיר יישלם עם ישראל". (צילום: ארכיון).</p>
    </article>
  </body>
</html>