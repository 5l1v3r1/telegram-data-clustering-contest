<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/kultura/2019/11/25/3996963_boil_banov_kum_kinodeicite_horata_triabva_da_budat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:57:00+00:00"/>
    <meta property="og:title" content="Боил Банов към кинодейците: Хората трябва да бъдат спокойни"/>
    <meta property="og:description" content="В интервю за &quot;Нова телевизия&quot; той коментира последното писмо, изпратено в началото на ноември и подписано от името на 120 представители на киноиндустрията в България, в което те обявиха, че са пред протест заради липсващото обещано увеличение на субсидията за кино в приетия за 2020 г. държавен бюджет."/>
  </head>
  <body>
    <article>
      <h1>Боил Банов към кинодейците: Хората трябва да бъдат спокойни</h1>
      <address><time datetime="2019-11-25T15:57:00+00:00">25 Nov 2019, 15:57</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Министърът на културата Боил Банов заяви, че кинодейците трябва да бъдат спокойни, тъй като обещаните промени в закона за киното ще се случат, ще доведат до качествено нови възможности за всички, работещи в сектора, и ще има много по-високо и устойчиво финансиране.</p>
      <p>В интервю за "Нова телевизия" той бе помолен да коментира последното писмо, изпратено в началото на ноември и подписано от името на 120 режисьори, оператори, продуценти и други представители от сферата в България, в което те обявиха, че са <a href="https://www.dnevnik.bg/kultura/2019/11/08/3989062_filmovata_obshtnost_e_pred_protest_zaradi_lipsvashto/">пред протест заради липсващото обещано увеличение на субсидията за кино</a> в публикувания държавен бюджет и актуализираната 3-годишна бюджетна прогноза за периода 2020-2022 г.</p>
      <p>В него кинодейците бяха поставили три основни въпроса: Първият бе за това какво е предприело и смята да предприеме министерството за осъществяването на планираната реформа в киното. Вторият бе за това какво увеличение на финансирането за кино ще бъде осигурено за 2020 г. за изпълнението на дадените от министъра обещания за увеличение на субсидията.</p>
      <p>Третият касаеше проекта за Закона за изменение и допълнение на Закона за филмовата индустрия (ЗИД на ЗФИ), който е бил внесен за съгласуване от Министерството на финансите и който в този му вариант според авторите на писмото е бил разработен от Министерството на културата без участието и одобрението на работната група, сформирана от професионалисти от бранша.</p>
      <p>"Аз мога да се обърна към всички хора, свързани с киното и работещи в него, и обичащи го, и да кажа ясно: Да, последната година работихме много, имаше работни група, основата от която бяха хора от самото кино. Целта е да се направи нов начин на финансиране - изцяло нов и категоричен - на българското кино. Да се създадат много по-добри условия, да се създадат много по-добри възможности. Да, два пъти го вкарвахме - лятото и есента - в Министерството на финансите. Връщаше ни се за корекции, които бяха правомерни. В момента вече финалният материал е внесен. Уверението, което имам от министър Горанов, е, че след като премине бюджетът, ще се гледа. Това ще се случи. Хората трябва да бъдат спокойни. Да, много по-високо финансиране ще има в българското кино и с много по-устойчиви правила, които дават възможност за растеж, дават възможност за прогноза, дават възможност за едно наистина свободно движение на идеи и за развитие на киното в България."</p>
      <p>Банов заяви, че в най-скоро време всички в българското кино ще почувстват "прилив на енергия от многото възможности, защото те ще се почувстват".</p>
      <p>"Това е гарантирано, това ще се случи. След бюджета това е първото нещо, което финансите ще гледат, което ще мине Министерския съвет, влиза да се поправи законът. Много хора казват "Ама как бюджетът ще мине, приет е централен бюджет, тука има поправка на закон. Да нямат притеснения, че бюджетната процедура върви. Тоест правителството е убедено в това, което се прави, то ще се случи", допълни още той.</p>
      <p>Той обясни, че част от обсъжданите промени е парите за кино "да не се раздават в затворен кръг, да се приемат така наречените стимули, които да дадат възможности и на външни кинопродуценти, и на вътрешни тука, работейки в България, да бъдат стимулирани от държавата".</p>
      <p>Банов допълни още, че "това означава много повече работа, това означава много повече качество, много повече като количество филми, много повече копродукции, съответно инвестиции в Националния филмов център, за да може адекватно да се акцентира в автентичността на българското кино, да не се губи в рамките на съревнованието на големите пазари".</p>
    </article>
  </body>
</html>