<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/viiskovyi-dorohoiu-v-oos-vypav-iz-potiaha-i-zahynuv-volonterka-203437.html"/>
    <meta property="og:site_name" content="5 канал"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="Військовий дорогою в ООС &quot;випав&quot; із потяга і загинув – волонтерка"/>
    <meta property="og:description" content="За словами Наталії Воронкової, військове командування почало замовчувати внутрішні проблеми"/>
  </head>
  <body>
    <article>
      <h1>Військовий дорогою в ООС "випав" із потяга і загинув – волонтерка</h1>
      <address>
        <time datetime="2019-11-25T15:03:00+00:00">25 Nov 2019, 15:03</time>
      </address>
      <p>Чинна влада почала повторювати військові помилки, які були у 2014 році. Про це заявила голова ГО "Волонтерська сотня Доброволя" Наталія Воронкова в ефірі програми "ІнфоДень" на "5 каналі".</p>
      <blockquote>"Є дуже болюча для мене смерть, причини якої я не розумію. Поки що не називатиму бригаду, у якій це сталося, але вона їхала в зону ООС. Чоловік просто випав із потягу і загинув. Сьогодні я говорила з його дружиною, у якої залишилося троє дітей менше шести років. Вона сказала, що йому було 32 роки і ніхто не може пояснити чому так сталося ", – наголосила Воронкова.</blockquote>
      <p>Вона додала: "У людини за півтора тижні до того була зламана щелепа, а зараз він "випав" із потяга. Це все випадковості? Дружина дзвонила його командиру і він сказав, що її чоловік напився і випав. Але в аналізах алкоголю в його крові не виявили. А коли я подзвонила цьому командиру, він заявив, що такого не говорив. Де військова прокуратура і ВСП? Чому це все не розслідується? Тиша".</p>
      <blockquote>"Знову замовчуються проблеми. Ми знову граємося у гру, в яку грали в 2014 році. Ця влада повторює помилки тієї влади: нічого не бачу, не чую і не говорю. У травні я була в одному з батальйонів і там лише одиниці правильно володіють турнікетом для зупинки крові. Був медик, який пив. Я доповідала про це очільнику головного військово-медичного направлення. Потім той медик вкрав швидку, злетів із нею в кювет, його арештувало ВСП, він пішов у СЗЧ і тільки після того його звільнили", – сказала волонтерка".</blockquote>
      <p>
        <b>Дивіться повне відео розмови за посиланням:</b>
      </p>
      <figure>
        <iframe src="https://www.youtube.com/embed/br7nGJwVk3I" width="745" height="451" data-service="Youtube" scrolling="no"/>
      </figure>
      <p>Нагадаємо, 22 листопада <a href="https://www.5.ua/suspilstvo/na-donbasi-zahynuv-24-richnyi-starshyi-leitenant-iz-khmelnychchyny-203316.html">на Донбасі загинув випускник Національної академії сухопутних військ імені Петра Сагайдачного</a>, командир батареї 15-го реактивного артилерійського полку, старший лейтенант Богдан Шацький.</p>
    </article>
  </body>
</html>