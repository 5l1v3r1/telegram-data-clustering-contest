<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/k-tsiaras-sti-nea-selida-i-ypothesi-novartis-dilitiriase-ta-politika-mas-ithi/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T15:13:38+00:00"/>
    <meta property="og:title" content="Κώστας Tσιάρας στη «Νέα Σελίδα»: «Η υπόθεση Novartis δηλητηρίασε τα πολιτικά μας ήθη»"/>
    <meta property="og:description" content="«Η υπόθεση Novartis είναι ένα υπαρκτό διεθνές σκάνδαλο που αφορά κυρίως στις αθέμιτες μεθόδους των επιχειρήσεων στον χώρο του φαρμάκου», τονίζει σε συνέντευξή του στη «Νέα Σελίδα» ο υπουργός Δικαιοσύνης, Κώστας Τσιάρας, και συμπληρώνει: «Μόνο στην Ελλάδα όμως επιχειρήθηκε να μετατραπεί ένα διεθνές σκάνδαλο σε όχημα σπίλωσης και απαξίωσης πολιτικών αντιπάλων, διχάζοντας τον ελληνικό λαό […]"/>
  </head>
  <body>
    <article>
      <h1>Κώστας Tσιάρας στη «Νέα Σελίδα»: «Η υπόθεση Novartis δηλητηρίασε τα πολιτικά μας ήθη»</h1>
      <address>
        <time datetime="2019-11-25T15:13:38+00:00">25 Nov 2019, 15:13</time>
      </address>
      <p>«Η υπόθεση <b>Novartis</b> είναι ένα υπαρκτό διεθνές σκάνδαλο που αφορά κυρίως στις αθέμιτες μεθόδους των επιχειρήσεων στον χώρο του φαρμάκου», τονίζει σε συνέντευξή του στη «<a href="https://neaselida.gr/efimerida/"><b>Νέα Σελίδα</b></a>» ο<b> υπουργός Δικαιοσύνης, Κώστας Τσιάρας,</b> και συμπληρώνει: «Μόνο στην Ελλάδα όμως επιχειρήθηκε να μετατραπεί ένα διεθνές σκάνδαλο σε όχημα σπίλωσης και απαξίωσης πολιτικών αντιπάλων, διχάζοντας τον ελληνικό λαό και δηλητηριάζοντας τα πολιτικά μας ήθη».</p>
      <p>Παράλληλα, ο κ. Τσιάρας σχετικά με τα <b>σωφρονιστικά καταστήματα</b> υπογραμμίζει: «Δεν γίνεται η χώρα να μην έχει φυλακές υψίστης ασφαλείας τύπου Γ. Οχι μόνο για τους καταδικασμένους τρομοκράτες, αλλά και για βαρυποινίτες του οργανωμένου εγκλήματος, οι οποίοι είχαν μετατρέψει τον Κορυδαλλό περίπου σε τσιφλίκι τους. Είναι η αυτονόητη υποχρέωση του κράτους να διαφυλάξει το ίδιο το κράτος δικαίου».</p>
      <p>Αναφέρεται όμως και στο πρόσφατο δημοσίευμα των <b>«Financial Times»</b>, στις τροποποιήσεις του <b>Κώδικα Πολιτικής Δικονομίας,</b> ενώ περιγράφει τις άμεσες πρωτοβουλίες του υπουργείου Δικαιοσύνης και τις νομοθετικές ρυθμίσεις που έχουν αναληφθεί για την επιτάχυνση στις διαδικασίες απονομής της Δικαιοσύνης.</p>
      <p>
        <b>Συνέντευξη στον Χρόνη Διαμαντόπουλο</b>
      </p>
      <p>diamantopoulos@neaselida.news</p>
      <p>
        <b>Πριν μπούμε στα τρέχοντα ζητήματα, ήθελα να σας ρωτήσω πώς αισθάνεται ένας γιατρός αναλαμβάνοντας το χαρτοφυλάκιο της Δικαιοσύνης;</b>
      </p>
      <p>Μετά τη θέση του γενικού γραμματέα της Κοινοβουλευτικής Ομάδας της Νέας Δημοκρατίας στην προηγούμενη Βουλή, η ανάθεση του συγκεκριμένου χαρτοφυλακίου από τον πρωθυπουργό συνέχιζε να είναι μια προσωπική πρόκληση για μένα. Την πρόκληση να συνεχίζω να υπερασπίζομαι τους θεσμούς και την ανεξαρτησία τους. Επειτα από τέσσερις μήνες στο υπουργείο Δικαιοσύνης εξακολουθώ να συναισθάνομαι την αυξημένη ευθύνη προκειμένου να αποκατασταθεί η ηρεμία στον χώρο της Δικαιοσύνης, που ταλαιπωρήθηκε άδικα τα τελευταία χρόνια δεχόμενη ανοίκειες επιθέσεις.</p>
      <p>
        <b>Πώς κρίνετε την πρώτη φάση του κυβερνητικού έργου;</b>
      </p>
      <p>Κάθε μέρα είναι μέρα ευθύνης. Η κυβέρνηση κρίνεται καθημερινά και συνολικά για το έργο της και τις θετικές επιδράσεις στη ζωή των πολιτών. Σε αυτό το σύντομο χρονικό διάστημα μετά την ανάληψη των καθηκόντων της η κυβέρνηση προχώρησε εμβληματικά έργα που είχαν μπλοκάρει, όπως είναι το Ελληνικό, και προώθησε με ταχύτητα επιχειρηματικά σχέδια που είχαν τελματώσει, όπως η επένδυση του χρυσού στη Χαλκιδική.</p>
      <p>Μεγάλα επενδυτικά σχέδια που θα προσφέρουν στη χώρα σημαντικά έσοδα και πολλές θέσεις εργασίας. Παράλληλα, προωθούνται οι αποκρατικοποιήσεις που θα απελευθερώσουν σημαντικά κεφάλαια, ενώ το πρόγραμμα της κυβέρνησης για μείωση των φορολογικών βαρών και εμπέδωσης του αισθήματος ασφάλειας στους πολίτες ήδη παράγει απτά αποτελέσματα.</p>
      <p>Ολες αυτές οι πρωτοβουλίες «τρέχουν» μέσα σε μόλις τέσσερις μήνες διακυβέρνησης, κάτι που αξιολόγησε θετικά η Ευρωπαϊκή Επιτροπή με την 4η Εκθεση Ενισχυμένη Εποπτείας για την Ελλάδα, που δημοσιεύτηκε προ ημερών. Αρα η κυβέρνηση επέδειξε σε αυτό το διάστημα συνέπεια στις δεσμεύσεις της και αναμφισβήτητη αποτελεσματικότητα στο έργο της.</p>
      <p>
        <b> </b>
      </p>
      <p>
        <b>Υπόθεση Nova</b>
        <b>rtis</b>
        <b>. Δεν πρέπει κάποτε να συζητήσουμε για τον ελέφαντα στο δωμάτιο, δηλαδή για το τι κάνουν οι πολυεθνικές του φαρμάκου και αν προσπαθούν με αθέμιτα μέσα να επηρεάζουν αποφάσεις γιατρών, θεσμικών παραγόντων του συστήματος υγείας και πολιτικών; Εχετε πειστεί ότι δεν υπάρχει εμπλοκή πολιτικών προσώπων;</b>
      </p>
      <p>Πράγματι, η υπόθεση Novartis είναι ένα υπαρκτό διεθνές σκάνδαλο που αφορά κυρίως στις αθέμιτες μεθόδους των επιχειρήσεων στον χώρο του φαρμάκου. Μόνο στην Ελλάδα όμως επιχειρήθηκε να μετατραπεί ένα διεθνές σκάνδαλο σε όχημα σπίλωσης και απαξίωσης πολιτικών αντιπάλων, διχάζοντας τον ελληνικό λαό και δηλητηριάζοντας τα πολιτικά μας ήθη.</p>
      <p>Για το πρώτο σκέλος η Δικαιοσύνη διερευνά απερίσπαστη την υπόθεση κι έχει αρχειοθετήσει την υπόθεση για τους περισσότερους από τους φερόμενους ως εμπλεκόμενους. Για το δεύτερο σκέλος της υπόθεσης η Βουλή έχει επιληφθεί κι έχει ήδη συστήσει ειδική προκαταρκτική επιτροπή, όπως προβλέπεται από το Σύνταγμα και τον νόμο, και θα ασκήσει τα ανακριτικά της καθήκοντα ώστε, εξετάζοντας τους μάρτυρες και συγκεντρώνοντας όλα τα αναγκαία αποδεικτικά στοιχεία, να καταλήξει σε ασφαλή δικανική πεποίθηση για το τι έχει συμβεί.</p>
      <p>
        <b> </b>
      </p>
      <p>
        <b>Την περασμένη εβδομάδα εξαγγείλατε ότι θα προβείτε σε σύσταση Νομοπαρασκευαστικής Επιτροπής για την τροποποίηση του Κώδικα Πολιτικής Δικονομίας. Σε τι είδους αλλαγές θα προχωρήσετε;</b>
      </p>
      <p>Ηδη στο υπουργείο Δικαιοσύνης λειτουργεί ειδική επιτροπή που αξιολογεί τις τροποποιήσεις του Κώδικα Πολιτικής Δικονομίας που επιχείρησε η προηγούμενη κυβέρνηση. Τροποποιήσεις που δυστυχώς παρήγαγαν πενιχρά αποτελέσματα για την επιτάχυνση των διαδικασιών της πολιτικής Δικαιοσύνης, ενώ, παράλληλα, έχουν δημιουργήσει πρόσθετες στρεβλώσεις.</p>
      <p>Στην εκδήλωση της Ολομέλειας των Προέδρων των Δικηγορικών Συλλόγων ανακοίνωσα την πρόθεση της κυβέρνησης να προχωρήσει στις αναγκαίες αλλαγές του Κώδικα Πολιτικής Δικονομίας, έχοντας ως πυξίδα τα συμπεράσματα της αρμόδιας επιτροπής. Προφανώς, ως υπουργός Δικαιοσύνης δεν θα προκαταλάβω ούτε τα συμπεράσματα της επιτροπής που επεξεργάζεται τον Κώδικα Πολιτικής Δικονομίας ούτε τις προτάσεις της.</p>
      <p>Και σε αυτή την περίπτωση θα ακολουθήσουμε τη θεσμική προσέγγιση, αφήνοντας το έργο της τροποποίησης στην αρμόδια Νομοπαρασκευαστική Επιτροπή. Ως γενική φιλοσοφία, παρ’ όλα αυτά, η κυβέρνηση έχει στόχο να αντιμετωπίσει τις στρεβλώσεις που καθυστερούν τις διαδικασίες της πολιτικής δίκης και να νομοθετήσει ρυθμίσεις που θα επιταχύνουν την απονομή της Δικαιοσύνης.</p>
      <figure>
        <img src="https://neaselida.gr/nsmedia/uploads/2019/11/biografiko.jpg"/>
      </figure>
      <p>
        <b>Τις παθογένειες στην απονομή της Δικαιοσύνης, όπως είναι οι καθυστερήσεις, η πολυνομία και η γραφειοκρατία, πώς θα τις αντιμετωπίσετε; Μπορείτε να δεσμευτείτε ότι θα βρείτε λύσεις για να επιλυθούν τα ζητήματα που αφορούν στους πολίτες και τους ανθρώπους που υπηρετούν τον θεσμό;</b>
      </p>
      <p>Οι νομοθετικές ρυθμίσεις που έχουν ήδη αναληφθεί από το υπουργείο Δικαιοσύνης για την επιτάχυνση στις διαδικασίες απονομής της Δικαιοσύνης στοχεύουν αφενός στην απελευθέρωση των παραγωγικών δυνάμεων του τόπου, αφετέρου στη μείωση του όγκου της δικαστηριακής ύλης από υποθέσεις που δεν χρειάζονται απαραίτητα την κρίση ενός δικαστή.</p>
      <p>Προς την κατεύθυνση αυτή κινείται το νομοσχέδιο για την ενίσχυση του θεσμού της διαμεσολάβησης που βρίσκεται προς ψήφιση στη Βουλή και το οποίο ομόφωνα η Διοικητική Ολομέλεια του Αρείου Πάγου έκρινε συνταγματικό.</p>
      <p>Πρόκειται για ένα εναλλακτικό, λειτουργικό και αποτελεσματικό εργαλείο εξωδικαστικής επίλυσης διαφορών στις αστικές και εμπορικές υποθέσεις, το οποίο θα μειώσει σημαντικά τον αριθμό των υποθέσεων που εισάγονται προς επίλυση στα δικαστήρια.</p>
      <p>Πρόκειται για πρακτική που έχουν ακολουθήσει πολλές ευρωπαϊκές χώρες, καταφέρνοντας να μειώσουν τον όγκο της δικαστηριακής ύλης με εντυπωσιακά στην αποφόρτιση των πινακίων των δικαστηρίων αποτελέσματα.</p>
      <p>Παράλληλα, στις άμεσες πρωτοβουλίες του υπουργείου Δικαιοσύνης βρίσκεται η σύσταση Ειδικών Τμημάτων στα δικαστήρια, όπου θα εκδικάζονται εθνικές και διασυνοριακές υποθέσεις ανταγωνισμού και επενδύσεων.</p>
      <p>Στην ίδια κατεύθυνση κινούνται οι πρωτοβουλίες μας για ψηφιοποίηση της Δικαιοσύνης με την επέκταση του Ολοκληρωμένου Συστήματος Διαχείρισης Δικαστικών Υποθέσεων Πολιτικής και Ποινικής Δικαιοσύνης σε όλη τη χώρα.</p>
      <p>
        <b> </b>
      </p>
      <p>
        <b>Η κυβέρνηση του ΣΥΡΙΖΑ ακύρωσε τη δημιουργία φυλακών υψίστης ασφαλείας τύπου Γ. Πολλοί διαφωνούν µε τη δημιουργία τους, τονίζοντας ότι τα προβλήματα θα λυθούν αν εφαρμοστούν οι κανόνες εσωτερικής λειτουργίας και υπάρξει επιτέλους κατηγοριοποίηση των φυλακών (υποδίκων, υποτρόπων κ.λπ.) και όχι αν απλώς φτιαχτεί μια φυλακή-φρούριο. Εσείς τι θα πράξετε;</b>
      </p>
      <p>Τα σωφρονιστικά καταστήματα, όπως είναι γνωστό, έχουν περάσει στη δικαιοδοσία του υπουργείου Προστασίας του Πολίτη, σε μια προσπάθεια να μπει ένα τέλος στα φαινόμενα εγκληματικότητας και ανομίας μέσα στις φυλακές, τα οποία τα τελευταία χρόνια έλαβαν εκρηκτικές διαστάσεις, θέτοντας σε κίνδυνο την ασφάλεια τόσο των κρατουμένων όσο και των υπαλλήλων.</p>
      <p>Η θέση της κυβέρνησης είναι ότι δεν γίνεται η χώρα να μην έχει φυλακές υψίστης ασφαλείας τύπου Γ. Οχι μόνο για τους καταδικασμένους τρομοκράτες, αλλά και για βαρυποινίτες του οργανωμένου εγκλήματος, οι οποίοι είχαν μετατρέψει τον Κορυδαλλό περίπου σε τσιφλίκι τους. Είναι η αυτονόητη υποχρέωση του κράτους να διαφυλάξει το ίδιο το κράτος δικαίου.</p>
      <p>
        <b> </b>
      </p>
      <p>
        <b>Πρόσφατο δημοσίευμα των «Financial Times» ανέφερε ότι «η τροπολογία του ποινικού κώδικα προβλέπει ότι άτομα ύποπτα για εγκληματική απάτη και ξέπλυμα χρήματος θα ανακτούν περιουσιακά στοιχεία που είχαν “παγώσει” από τα δικαστήρια αν δεν δικαστούν μέσα σε 18 μήνες». Ποια είναι η απάντησή σας;</b>
      </p>
      <p>Σε ένα σοβαρό κράτος δικαίου δεν μπορεί ούτε να χρονίζουν κρίσιμες υποθέσεις διαφθοράς που συνδέονται με διασπάθιση δημοσίου χρήματος ούτε να κρατούνται «όμηροι» άνθρωποι που δεν φταίνε σε τίποτα.</p>
      <p>Η εν λόγω τροπολογία κατατέθηκε ώστε το ελληνικό ποινικό δίκαιο να εναρμονιστεί πλήρως με την Ευρωπαϊκή Σύμβαση για τα Δικαιώματα του Ανθρώπου και με τον Χάρτη Θεμελιωδών Δικαιωμάτων της ΕΕ. Για να είναι ξεκάθαρο σημειώστε ότι με την προηγούμενη νομοθεσία μπορούσε να δεσμευτεί η περιουσία ενός πολίτη χωρίς επαρκή στοιχεία και να παραμείνει δεσμευμένη για πολλά χρόνια.</p>
      <p>Αυτή η δέσμευση μπορούσε να παραμείνει σε ισχύ ακόμη κι αν δεν ασκούνταν τελικά διώξεις ή η δίκη γινόταν έπειτα από 5-6 χρόνια, ενώ στο μεταξύ, ακόμα κι αν αθωωνόταν, ο πολίτης θα είχε τελικά καταστραφεί οικονομικά ολοσχερώς.</p>
      <p>Δεν είναι λογικό, άλλωστε, και αντιβαίνει τους κανόνες ενός κράτος δικαίου οποιοσδήποτε πολίτης να στερείται την περιουσία του για απροσδιόριστο χρονικό διάστημα χωρίς να έχουν ασκηθεί διώξεις εναντίον του μόνο με απόφαση της Αρχής για την Καταπολέμηση Νομιμοποίησης Εσόδων από Εγκληματικές Ενέργειες και χωρίς δικαστική απόφαση.</p>
      <p>Τέλος, αναφορικά με το παραπλανητικό άρθρο των «Financial Times», η ελληνική κυβέρνηση έχει αποστείλει ήδη επιστολή με την οποία επισημαίνει ότι η εφημερίδα υποβάθμισε το γεγονός ότι από τον νέο νόμο δεν τίθεται θέμα μαζικής αποδέσμευσης λογαριασμών.</p>
      <p>Από την τροπολογία είναι σαφές ότι ρυθμίζονται οι διαδικασίες ώστε σε χρονικό διάστημα τριών μηνών από τη μέρα που θα τεθεί σε ισχύ ένα δικαστικό συμβούλιο που θα απαρτίζεται από υψηλόβαθμους δικαστικούς θα αποφαίνεται αν θα πρέπει να ασκηθούν διώξεις σε ανοικτές υποθέσεις και να διατηρηθούν οι οικονομικοί περιορισμοί.</p>
      <p>
        <b>Δημοσιεύτηκε στο φύλλο 129 της «Νέας Σελίδας» που κυκλοφόρησε την Κυριακή 24 Νοεμβρίου 2019.</b>
      </p>
      <related>
        <a href="https://neaselida.gr/politiki/christodoylakis-sti-nea-selida-to-pasok-o-vasikos-pylonas-toy-neoy-forea/"/>
      </related>
    </article>
  </body>
</html>