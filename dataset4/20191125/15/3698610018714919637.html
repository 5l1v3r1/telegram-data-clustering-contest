<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/z-obslugovuvannya-kartki-kiyanina-usunut-monopoliyu-oschadbanku-330834_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T15:16:00+00:00"/>
    <meta property="og:title" content="З обслуговування &quot;Картки киянина&quot; усунуть монополію &quot;Ощадбанку&quot;"/>
    <meta property="og:description" content="В 2018 році до проекту хотіли приєднатися два банки, але їм відмовили.  "/>
  </head>
  <body>
    <article>
      <h1>З обслуговування "Картки киянина" усунуть монополію "Ощадбанку"</h1>
      <h2>В 2018 році до проекту хотіли приєднатися два банки, але їм відмовили.  </h2>
      <address>
        <time datetime="2019-11-25T15:16:00+00:00">25 Nov 2019, 15:16</time>
      </address>
      <p>Антимонопольний комітет України доручив усунути монополію державного "Ощадбанку" на обслуговування муніципальної "Картка киянина". Зокрема комітет рекомендував КП "Головний інформаційно-обчислювальний центр" при розгляді ініціативних пропозицій (договорів, угод тощо) суб'єктів господарювання, в тому числі банків, на участь у проекті "Картка киянина" не допускати порушення встановлених строків розгляду таких пропозицій, передбачених законодавством.</p>
      <p>Згідно з заявою АМКУ, кияни зверталися зі скаргами на те, що запущений в 2013 році проект "Картка киянина" обслуговує тільки "Ощадбанк". Зокрема, власників карток турбували розміри і порядок справляння комісійної винагороди. Між тим в 2016-2018 роках в КМДА з пропозиціями про співпрацю в рамках зазначеного проекту зверталися "Укргазбанк" і "Приватбанк". Проте вони тривалий час не отримували відповідь від КМДА.</p>
      <p>З грудня 2018 року проект був оновлений, картка перейменована в муніципальну "Картку киянина". Однак з 1 січня 2019 року ситуація не змінилася, "Ощадбанк", як і раніше одноосібно обслуговує ці картки.</p>
      <p>"Тобто, діями органу влади створені умови обслуговування картки тільки АТ "Ощадбанк" при відсутності у нього конкурентів, а пільговики Києва позбавлені можливості вибору банку. У той же час при наявності конкуренції між кількома банками жителі міста могли б вибрати банк з більш вигідними умовами обслуговування картки", – йдеться в повідомленні.</p>
      <p>Муніципальна карта "Картка киянина" - це багатофункціональний електронний платіжний засіб, який містить персональні дані та дає змогу ідентифікувати утримувача картки, за допомогою якого надаються пільги, доплати, допомоги, компенсації, сервіси, послуги та знижки його утримувачам на території міста Києва. Оформити муніципальну картку "Картка киянина" можна лише через відділення "Ощадбанку.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>