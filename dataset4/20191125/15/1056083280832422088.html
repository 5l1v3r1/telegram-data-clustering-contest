<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402705/%D8%A7%D8%B1%D8%A7%D8%A6%D9%87-%D8%AA%D8%A7%D8%B2%D9%87-%D9%87%D8%A7%DB%8C-%D8%B5%D9%86%D8%B9%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D9%87%D9%88%D8%A7%D9%86%D9%88%D8%B1%D8%AF%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%B5%D9%86%D8%B9%D8%AA%DB%8C-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:10:57+00:00"/>
    <meta property="og:title" content="ارائه تازه‌های صنعت الکترونیک هوانوردی در دانشگاه صنعتی اصفهان"/>
    <meta property="og:description" content="تازه‌های صنعت الکترونیک هوانوردی در چهارمین دوره کنفرانس ملی اویونیک ارائه می‌شود تا پژوهشگران و متخصصان این حوزه در تعامل با یکدیگر برای ارتقای بیش‌تر این حوزه گام بردارند."/>
  </head>
  <body>
    <article>
      <h1>ارائه تازه‌های صنعت الکترونیک هوانوردی در دانشگاه صنعتی اصفهان</h1>
      <address><time datetime="2019-11-25T15:10:57+00:00">25 Nov 2019, 15:10</time> by <a rel="author">زهرا ابراهیم آبادی</a></address>
      <p>تازه‌های صنعت الکترونیک هوانوردی در چهارمین دوره کنفرانس ملی اویونیک ارائه می‌شود تا پژوهشگران و متخصصان این حوزه در تعامل با یکدیگر برای ارتقای بیش‌تر این حوزه گام بردارند.</p>
      <p>به گزارش ایسنا، نجفی دبیر اجرایی این رویداد درباره برگزاری آن بیان کرد: این رویداد هر دو سال به صورت ملی برگزار می‌شود و در آن شاهد گردهمایی متخصصان، پژوهشگران و صنایع درگیر با این حوزه هستیم تا گامی برای پیشبرد دانش اویونیک در کشور باشد.</p>
      <p>وی ادامه داد: «کنفرانس ملی اویونیک» محلی برای ارائه آخرین دستاوردهای صنعتی، آکادمیک، دانشگاهی و محصولات به روز و نوآورانه در این حوزه است. علاوه بر این در آن چالش‌ها و نیازهای مطرح می‌شود تا پژوهشگران و شرکت‌های دانش بنیان برای رفع این نیاز اقدام کنند.</p>
      <p>نجفی هدف از برگزاری این رویداد را جمع کردن بازیگران این زیست بوم زیر سقف دانست و افزود: همچنین نمایشگاه جانبی همزمان با رویداد برگزار می‌شود تا شرکت‌های دانش بنیان و صنایع آخرین محصولات فناورانه و دستارودهای خود را در آن نمایش دهند و فرصتی برای توسعه بازار این محصولات است. برگزاری 14 کارگاه تخصصی در زمینه‌های صنعتی این دانش از دیگر برنامه‌های این رویداد است. البته سعی شده تا با ارائه مقالات نوآورانه مرتبط با مهندسی اویونیک گامی دیگر برای ارتقاء این حوزه برداشته شود.</p>
      <p>به گفته وی، برگزاری این کنفرانس همگرایی بیش‎تر صنایع و دانشگاه‌های بزرگ کشور را به دنبال دارد و بستری برای رشد علمی و صنعتی این حوزه در کشور است.</p>
      <p>نجفی در بخش بعدی سخنان خود درباره رشته اویونیک گفت: اویونیک در رشته‌های مختلف همچون مهندسی برق، الکترونیک، کنترل مخابرات و مهندسی کامپیوتر که در هواگردهای مسافربری و تجاری مطرح است، کاربرد دارد. در دنیا این رشته از نظر فناوری و آکادمیک در مرز علم برق و الکترونیک است. زیرا در صنعت هوایی به پیشرفته ترین فناوری‌ها نیاز است. از سویی بیش از 30 درصد صنعت هوایی از نظر تجاری مربوط به این حوزه است و گردش مالی بالایی دارد.</p>
      <p>با توجه به پیشرفت‌های این صنعت این سهم در حال افزایش است. در کشور ما نیز در دهه اخیر به علت توجه به ساخت هواگردهای تجاری و نظامی این حوزه مورد توجه بیشتری قرار گرفته است و با ورود صنایع و شرکت‌های دانش بنیان شاهد رونق بیشتر آن هستیم.</p>
      <p>به گزارش مرکز ارتباطات و اطلاع رسانی معاونت علمی و فناوری ریاست جمهوری، چهارمین دوره کنفرانس ملی اویونیک با حمایت ستادهای فرهنگ‌سازی اقتصاد دانش بنیان معاونت علمی و فناوری و توسعه فناوری‌های فضایی و حمل و نقل پیشرفته معاونت علمی و فناوری برگزار می‌شود.</p>
      <p>انتهای پیام</p>
    </article>
  </body>
</html>