<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90519"/>
    <meta property="og:site_name" content="Denník politika"/>
    <meta property="article:published_time" content="2019-11-25T15:35:18+00:00"/>
    <meta property="og:title" content="Slovenských tenistov čaká prestížne derby, v Davisovom pohári nastúpia proti Česku"/>
    <meta property="og:description" content="25.11.2019 (Webnoviny.sk) – Konfrontácie medzi Slovenskom a Českom majú v každom športovom odvetví nádych prestížneho derby. Inak to nie je ani v tenise, obzvlášť ak ide o jednu z tímových súťaží. Kým v Pohári federácii sa spomenuté krajiny stretli už štyrikrát (zakaždým s víťazstvom Česka, pozn.), 6. a 7. marca 2020 zažijú spoločnú zápasovú premiéru aj muži v Davisovom pohári. Rozhodol o tom nedeľňajší poludňajší žreb v Madride, na ktorý následne reagoval aj nehrajúci kapitán českého tímu Jaroslav Navrátil."/>
  </head>
  <body>
    <article>
      <h1>Slovenských tenistov čaká prestížne derby, v Davisovom pohári nastúpia proti Česku</h1>
      <address><time datetime="2019-11-25T15:35:18+00:00">25 Nov 2019, 15:35</time> by <a rel="author">Webnoviny</a></address>
      <p>25.11.2019 (Webnoviny.sk) – Konfrontácie medzi Slovenskom a Českom majú v každom športovom odvetví nádych prestížneho derby. Inak to nie je ani v tenise, obzvlášť ak ide o jednu z tímových súťaží. Kým v Pohári federácii sa spomenuté krajiny stretli už štyrikrát (zakaždým s víťazstvom Česka, pozn.), 6. a 7. marca 2020 zažijú spoločnú zápasovú premiéru aj muži v Davisovom pohári. Rozhodol o tom nedeľňajší poludňajší žreb v Madride, na ktorý následne reagoval aj nehrajúci kapitán českého tímu Jaroslav Navrátil.</p>
      <h3>Prostredie dobre poznajú</h3>
      <p><i>„Žreb mohol byť príjemnejší, mohli sme hrať doma. Na druhej strane, mohlo to byť aj oveľa horšie, pokiaľ by sme cestovali do Brazílie alebo Kolumbie. Bude to prvé prestížne derby, takže si myslím, že to bude trochu vyhrotené z oboch strán. Prostredie dobre poznáme, do Bratislavy je to kúsok, a tak môžu prísť aj českí fanúšikovia. Na stretnutie sa tešíme,“</i> vyjadril sa Navrátil, cituje ho web tenisovysvet.cz.</p>
      <p>Čechom sa v roku 2019 nepodarilo prebojovať na záverečný finálový turnaj do španielskej metropoly, keďže vo februárovej baráži podľahli Holandsku 1:3.</p>
      <p>Slováci zase tesne nestačili na Kanaďanov, ktorí si napokon zahrali až neúspešné finále proti domácemu tímu na čele s Rafaelom Nadalom. Navrátil už načrtol aj zostavu, ktorá by v budúcom roku mohla zavítať do bratislavského Národného tenisového centra.</p>
      <h3>Zhodnotil slovenskú zostavu</h3>
      <p><i>„Základom bude určite trojica Veselý, Forejtek a Lehečka. Jirka Veselý má proti slovenským tenisom pozitívnu bilanciu, no nebude to zápas iba o ňom. Musíme na nich vletieť ako tím. Ďalších dvoch hráčov doplním podľa momentálnej formy. Naskytá sa návrat Lukáša Rosola, uvidíme ako bude hrať. Dôležitá bude štvorhra,“</i> uviedol 62-ročný Navrátil, ktorý bol najvyššie v deblovom rebríčku ATP na 31. mieste.</p>
      <p>Bývalý československý reprezentant sa krátko vyjadril aj na adresu súpera. <i>„V závere sezóny hrali celkom dobre, či už Andrej Martin alebo Jozef Kovalík. Martin Kližan bol už takmer na konci tenisovej kariéry, ale Slováci hrajú doma, takže ho môžu zobrať. Majú tiež kvalitnú štvorhru – Polášek a Zelenay. Nemajú žiadneho hráča v stovke, ale záležať bude na momentálnej forme. My sa musíme pozerať sami na seba a naladiť formu tak, aby sme uspeli,“</i> dodal Navrátil.</p>
      <p>Viac k témam: <a href="https://www.webnoviny.sk/tag/davisov-pohar/"><u>Davisov pohár</u></a><br/>Zdroj: Webnoviny.sk – <a href="https://www.webnoviny.sk/slovenskych-tenistov-caka-prestizne-derby-v-davisovom-pohari-nastupia-proti-cesku/"><u>Slovenských tenistov čaká prestížne derby, v Davisovom pohári nastúpia proti Česku</u></a> © SITA Všetky práva vyhradené.</p>
    </article>
  </body>
</html>