<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B7%D8%B1%D8%AD-%D8%AF%D9%88%D9%84%D8%AA-%D9%85%D9%86%D8%AC%D8%B1-%D8%A8%D9%87-%D8%A2%D8%BA%D8%A7%D8%B2-%D9%85%D9%88%D8%AC-%D8%AC%D8%AF%DB%8C%D8%AF%DB%8C-%D8%A7%D8%B2-%DA%AF%D8%B1%D8%A7%D9%86%DB%8C%E2%80%8C%D9%87%D8%A7-%D9%88-%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D8%AF%D8%B1-%DA%A9%D8%B4%D9%88%D8%B1-%D8%B4%D8%AF%D9%87-%D8%A7%D8%B3%D8%AA-20191125/%D8%A7%D9%82%D8%AA%D8%B5%D8%A7%D8%AF"/>
    <meta property="og:site_name" content="RFI"/>
    <meta property="article:published_time" content="2019-11-25T15:03:52+00:00"/>
    <meta property="og:title" content="طرح دولت منجر به آغاز موج جدیدی از گرانی‌ها و افزایش مصرف بنزین در ایران شده است"/>
    <meta property="og:description" content="ده روز پس از اجرای طرح سهمیه بندی و افزایش قیمت بنزین در ایران، گزارش های مختلف و اظهارات برخی از مقام های جمهوری اسلامی از آغاز موج جدیدی از گرانی‌ها در کشور خبر می دهند. این گزارش ها همچنین از آشفتگی در تخصیص سهمیه بنزین و پرداخت یارانه معیشتی در..."/>
  </head>
  <body>
    <article>
      <h1>طرح دولت منجر به آغاز موج جدیدی از گرانی‌ها و افزایش مصرف بنزین در ایران شده است</h1>
      <address><time datetime="2019-11-25T15:03:52+00:00">25 Nov 2019, 15:03</time> by <a rel="author">شاهرخ بهزادی</a></address>
      <p>
        <b>ده روز پس از اجرای طرح سهمیه بندی و افزایش قیمت بنزین در ایران، گزارش های مختلف و اظهارات برخی از مقام های جمهوری اسلامی از آغاز موج جدیدی از گرانی‌ها در کشور خبر می دهند. این گزارش ها همچنین از آشفتگی در تخصیص سهمیه بنزین و پرداخت یارانه معیشتی در کشور حکایت دارند. درهمین حال برخی مقامات از افزایش چشم گیرمصرف بنزین در کشور گزارش می دهند. افزایشی که اهداف طرح دولت برای کاهش مصرف بنزین را فعلاً نقش بر آب کرده است.<br/>خبرگزاری ایرنا روز یکشنبه ۳ آذر/۲۴ نوامبر در یک گزارش میدانی از آغاز موج جدید گرانی‌ها در ایران خبر داد. بر اساس این گزارش، نرخ برخی خدمات، از جمله حمل ‎و نقل مسافران درون‌شهری و همچنین اقلام غذایی، خصوصاً میوه‌ و تره‌بار بعضاً بین ۲۵ تا ۵۰ درصد رشد داشته است.</b>
      </p>
      <p>خبرگزاری ایرنا روز یکشنبه ۳ آذر/۲۴ نوامبر در یک گزارش میدانی از آغاز موج جدید گرانی‌ها در ایران خبر داد. بر اساس این گزارش، نرخ برخی خدمات، از جمله حمل ‎و نقل مسافران درون‌شهری و همچنین اقلام غذایی، خصوصاً میوه‌ و تره‌بار بعضاً بین ۲۵ تا ۵۰ درصد رشد داشته است.</p>
      <p>علی لاریجانی، رئیس مجلس شورای اسلامی، در حاشیه جلسه علنی امروز مجلس که به منظور بررسی تأثیر افزایش قیمت بنزین بر کالاها و خدمات تشکیل شده بود، از افزایش قیمت "برخی اجناس شرکت‌های دولتی" در ایران خبر داد و خواستار تلاش دولت ایران برای کنترل قیمت شد.</p>
      <p>علی لاریجانی گفت:" برخی افراد قیمت اجناس و کالاهای خود را افزایش داده‌اند، ضمن اینکه برخی خودروسازان هم نرخ خود را بالاتر برده و باید وزارت صنعت، معدن و تجارت و ستاد تنظیم بازار بر این موضوع کنترل و نظارت داشته باشد و اجازه این کار را ندهد."</p>
      <p>در همین راستا، سیدعلیرضا آوایی وزیر دادگستری در جلسه علنی امروز مجلس از رشد ۴۸۸ درصدی میزان شکایت‌ها در باره گرانی و آنهم فقط ظرف هفته اول آغاز طرح سهمیه بندی و افزایش قیمت بنزین خبر داد.</p>
      <p>سیدعلیرضا آوایی گفت: شکایت ها عمدتاً از نانوایی ها، سوپرمارکت ها و افزایش قیمت آهن آلات، مرغ و تخم مرغ، میوه و تره بار و گاز مایع بوده است.</p>
      <p>حسین مدرس‌خیابانی قائم‌مقام وزیر صنعت، معدن و تجار نیز در جلسه علنی امروز افزایش قیمت بیش از ۵ درصدی ۷ قلم از کالاهای اساسی و افزایش از ۱ تا۵  درصدی ۲۷ قلم کالای دیگر را ظرف یک هفته تأیید کرد.</p>
      <p>حسین مدرس‌خیابانی همچنین برای کنترل قیمت ها بر اختصاص سهمیه بنزین حوزه حمل و نقل کالا تأکید کرد و گفت: در جلساتی که با مسئولان وزارت نفت داشتیم، بر تسریع در اختصاص سهمیه شبکه حمل و نقل کالا در بیرون شهر و درون شهر تأکید شد تا از این ناحیه کرایه حمل کالا افزایش نیابد و بر افزایش قیمت کالاها اثر نگذارد.</p>
      <p>قائم‌مقام وزارت صنعت اضافه کرد: "روزانه ۱۰۰ قلم کالای اساسی و استراتژیک را رصد می‌کنیم که در میان ۷۳ قلم کالا، ۴۳ قلم نرخ ثابتی داشته و ۳۰ قلم قیمت کاهشی داشته است همچنین ۲۷ قلم کالای دیگر نیز بین یک تا ۵ درصد افزایش و فقط ۷ درصد از کالاها بالای ۵ درصد افزایش قیمت داشته‌اند."</p>
      <p>گزارش رحیم زارع سخنگوی کمیسیون حمایت از تولید ملی در نشست علنی امروز مجلس شورای اسلامی از گرانی اقلام مصرفی و خدماتی در کشور ظرف یک هفته پس از اجرای طرح سهمیه بندی و گرانی بنزین بسیار نگران کننده است. رحیم زارع می گوید: "قیمت وانت های کرایه حمل بار طی یک هفته اخیر صد درصد افزایش قیمت داشته است، در همین مدت، تاکسی های درون شهری و برون شهری ۳۰ درصد افزایش قیمت داشته اند."</p>
      <p>زارع با بیان اینکه کودهای شیمیایی ۲۵ درصد و گوجه فرنگی ۷۰۰ درصد افزایش قیمت داشته است، گفت: "این افزایش پس از افزایش قیمت بنزین صورت گرفته و گوجه هم از دو هزار به ۱۴ هزار تومان افزایش یافته است.</p>
      <p>وی ادامه داد: پس از اجرای طرح افزایش قیمت بنزین هر کیلو آرد ۱۳۰۰ تومان، گاز مایع ۴۰ درصد، ماهی ۲۵ درصد، برنج های وارداتی ۲۵ درصد و تخم مرغ ۲۰ درصد افزایش قیمت داشته است. همچنین داروها بسیار کمیاب و گران شده است."</p>
      <p>
        <b>تورم آبان‌ ماه از ۴۱ درصد عبور کرد</b>
      </p>
      <p>مرکز آمار ایران در تازه ترین گزارش خود در باره نرخ تورم می‌گوید تورم دوازده ماه منتهی به آبان (تورم سالانه) نسبت به دور مشابه پارسال به ۴۱.۴ درصد رسیده است که این شاخص نسبت به تورم مهرماه ۹ دهم درصد کاهش یافته است.</p>
      <p>تورم آبان ماه در گزارش مرکز آمار ایران در همه کالاها یکسان نیست. بر اساس این گزارش: رشد قیمت گوشت قرمز، مرغ و ماهی بالای ۸۰ درصد، خوراکی‌ها نزدیک ۵۹ درصد، میوه نزدیک ۶۰ درصد، سبزیجات حدود ۷۱ درصد و پوشاک و کفش حدود ۵۱ درصد رشد داشته است.</p>
      <p>تورم مسکن و اجاره مسکن نیز ۲۳.۵ درصد گزارش شده است و تورم کالاهای غیرخوراکی و خدمات حدود ۳۳.۸ درصد است.</p>
      <p>
        <b>افزایش قیمت بنزین باعث کاهش مصرف نشده است</b>
      </p>
      <p>سردارکمال هادیانفر رئیس پلیس راهنمایی و رانندگی ناجا صبح روز دوشنبه ۴ آذر در همایش تخصصی رؤسای پلیس راهور طی سخنانی گفت: "افزایش قیمت بنزین منجر به کاهش مصرف سوخت نشده است."</p>
      <p>رئیس پلیس راهنمایی و رانندگی ناجا در این رابطه گفت تا دو روز گذشته مصرف بنزین در کشور ۱۰۵ میلیون لیتر در روز بوده است، در حالی که این رقم پیشتر (قبل از اجرای طرح سهمیه بندیی و گرانی بنزین) ۹۴ میلیون لیتر بود.</p>
      <p>یادآور می شویم که یکی از دلایل اعلام‌شده از سوی دولت و مقامات جمهوری اسلامی برای توجیه بالا بردن قیمت بنزین، کاهش مصرف آن در ایران بود که بنا بر آمارها، یکی از بالاترین رقم‌های مصرف بنزین در جهان است.</p>
      <p>دولت ایران از ۱۰ روز پیش و بنا بر مصوبه سران سه قوه که به تایید رهبر جمهوی اسلامی نیز رسید، بهای هر لیتر بنزین سهمیه ای را از هزار تومان به هزار و پانصد تومان و بهای بنزین آزاد را با سه برابر کردن قیمت به سه هزار تومان افزایش داد. در همین حال، برای صاحبان انواع خودروها سهمیه محدودی در نظر گرفت. تصمیم اقدامی که موجب شکل‌گیری اعتراض‌های بی‌سابقه در بیش از ۱۰۰ شهر کشور شد که در نهایت با برخورد خشن نیروهای امنیتی و کشتار بیش از ۱۵۰ تن (بر اساس عفو بین الملل) سرکوب شد.</p>
    </article>
  </body>
</html>