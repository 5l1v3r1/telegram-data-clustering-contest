<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191125/tesla-maakt-draai-met-update-over-pick-up/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T15:22:26+00:00"/>
    <meta property="og:title" content="Tesla maakt draai met update over pick-up"/>
    <meta property="og:description" content="PALO ALTO (ANP/BLOOMBERG) - Autofabrikant Tesla heeft een opvallende draai gemaakt door te melden hoeveel mensen al een reservering hebben gemaakt om de gloednieuwe Tesla Cybertruck te kunnen bestellen. De updates over reserveringen werden in april namelijk nog door Tesla-topman Elon Musk afgedaan als irrelevant."/>
  </head>
  <body>
    <article>
      <h1>Tesla maakt draai met update over pick-up</h1>
      <address><time datetime="2019-11-25T15:22:26+00:00">25 Nov 2019, 15:22</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Autofabrikant Tesla heeft een opvallende draai gemaakt door te melden hoeveel mensen al een reservering hebben gemaakt om de gloednieuwe Tesla Cybertruck te kunnen bestellen. De updates over reserveringen werden in april namelijk nog door Tesla-topman Elon Musk afgedaan als irrelevant.</b>
      </p>
      <p>Toch meldde Musk nu dat er voor de elektrische pick-uptruck al 200.000 reserveringen zijn binnengekomen. Dat nieuws viel goed op de beurs, waar het aandeel in waarde steeg na een fikse daling op vrijdag na de dramatisch verlopen onthulling van de Cybertruck.</p>
      <p>Het hoofd design van de Amerikaanse autobouwer wilde bij de presentatie aantonen dat het futuristisch uitziende voertuig extra stevig is, maar vernielde daarbij per ongeluk twee ruiten. Het ontwerp van de pick-uptruck zorgde bovendien bij kenners voor verdeelde reacties, terwijl analisten hoopten dat Tesla een flink aandeel zou kunnen pakken van de wat traditioneel ingestelde markt voor pick-uptrucks.</p>
      <p>Het kan overigens nog jaren duren voordat de eerste elektrische pick-uptruck van Tesla daadwerkelijk te koop is. Tesla wil eind 2021 met de fabricage beginnen.</p>
    </article>
  </body>
</html>