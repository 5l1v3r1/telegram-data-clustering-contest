<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/220335_kormpin-kan-opos-o-atli"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T15:45:00+00:00"/>
    <meta property="og:title" content="Κόρμπιν: κάν’ το όπως ο Ατλι"/>
    <meta property="og:description" content="Το 1945 ο θριαμβευτής του πολέμου μέγας Τσόρτσιλ χάνει στις εκλογές από τον ηγέτη των Εργατικών Κλέμεντ Ατλι, έναν ασήμαντο, μέχρι τότε, πολιτικό. Το 2019 ένας άλλος ηγέτης των Εργατικών, ο Τζέρεμι Κόρμπιν, ταράζει τα νερά του προεκλογικού αγώνα στην Αγγλία."/>
  </head>
  <body>
    <article>
      <h1>Κόρμπιν: κάν’ το όπως ο Ατλι</h1>
      <address><time datetime="2019-11-25T15:45:00+00:00">25 Nov 2019, 15:45</time> by <a rel="author">Πάνος Μπόζος</a></address>
      <p>Το 1945 ο θριαμβευτής του πολέμου μέγας Τσόρτσιλ χάνει στις εκλογές από τον ηγέτη των Εργατικών Κλέμεντ Ατλι, έναν ασήμαντο, μέχρι τότε, πολιτικό, ένα «άχρωμο ανθρωπάκι», όπως τον χαρακτήρισε περιφρονητικά ο Στάλιν. Ο Ατλι και οι Εργατικοί συνέλαβαν τη θέληση των Βρετανών για ειρήνη, δημιουργία και προκοπή, σε αντίθεση με τον Τσόρτσιλ, που ζούσε ακόμα πάνω στις δάφνες του μεγάλου νικητή.</p>
      <p>Ο Ατλι τα άλλαξε όλα! Δημιούργησε το περίφημο Εθνικό Σύστημα Υγείας, εθνικοποίησε τη βαριά βιομηχανία, την Τράπεζα της Αγγλίας, τους σιδηροδρόμους, έστησε τη ρημαγμένη οικονομία από την αρχή. Βλέποντας τα σημάδια των καιρών, δεν αντέδρασε στην κατάρρευση της Βρετανικής Αυτοκρατορίας. Οι Βρετανοί το 2004 τον ανέδειξαν ως τον «πλέον αποτελεσματικό πρωθυπουργό του 20ού αιώνα»!</p>
      <p>Το 2019 ένας άλλος ηγέτης των Εργατικών, ο Τζέρεμι Κόρμπιν, με το προεκλογικό του «μανιφέστο» ταράζει τα μουχλιασμένα και δηλητηριασμένα νερά του προεκλογικού αγώνα στην Αγγλία. Επιχειρεί να σπάσει το διχαστικό δίλημμα του Brexit με ένα γιγαντιαίο, θαρραλέο, πρωτόγνωρο σοσιαλιστικό πρόγραμμα - πρόγραμμα που έχει χρόνια να εμφανιστεί στην Ευρώπη! Προτείνει εθνικοποιήσεις, επανακρατικοποιήσεις, κοινωνικό έλεγχο των επιχειρήσεων, ενίσχυση του ΕΣΥ με 40 δισ. ευρώ ετησίως!</p>
      <p>Οραματίζεται μια άλλη, δίκαιη κοινωνία, μια κοινωνία για τον άνθρωπο. Προτείνει φορολόγηση των πλουσίων και των μεγάλων εταιρειών, νέες κατοικίες, νέες θέσεις εργασίας, προτείνει πλήρη ανατροπή της κυρίαρχης νεοφιλελεύθερης, νεοκαπιταλιστικής θεωρίας και εφαρμογής της πολιτικής Θάτσερ και των επιγόνων της στην Αγγλία, στην Ευρώπη, στην Υφήλιο!</p>
      <p>Λέτε η «γριά Αγγλία» να μας δείξει, πάλι, τον δρόμο; Λέτε ο Κόρμπιν να γίνει ο Ατλι του αιώνα μας;</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220118"/>
        <a href="https://www.efsyn.gr/stiles/apopseis/179006_i-megali-triti-gia-inomeno-basileio"/>
        <a href="https://www.efsyn.gr/node/209757"/>
        <a href="https://www.efsyn.gr/stiles/apopseis/196736_oliki-diabrosi-toy-politikoy-topioy-kai-oi-eythynes-mei-kai-kormpin"/>
        <a href="https://www.efsyn.gr/stiles/apopseis/126082_i-anelpisti-anodos-ton-ergatikon-kai-oi-skies-tis"/>
        <a href="https://www.efsyn.gr/stiles/apopseis/114438_esontai-oi-eshatoi-protoi-kai-oi-protoi-eshatoi"/>
      </related>
    </article>
  </body>
</html>