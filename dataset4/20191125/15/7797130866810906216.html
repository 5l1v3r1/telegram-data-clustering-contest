<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546848/Poverenica-U-izvestavanju-o-nasilju-nad-zenama-pise-se-senzacionalisticki.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T15:06:00+00:00"/>
    <meta property="og:title" content="Poverenica: U izveštavanju o nasilju nad ženama piše se senzacionalistički"/>
    <meta property="og:description" content="Poverenica za zaštitu ravnopravnosti Brankica Janković izjavila je da se o nasilju nad ženama u pojedinim medijima i..."/>
  </head>
  <body>
    <article>
      <h1>Poverenica: U izveštavanju o nasilju nad ženama piše se senzacionalistički</h1>
      <address>
        <time datetime="2019-11-25T15:06:00+00:00">25 Nov 2019, 15:06</time>
      </address>
      <p>Poverenica za zaštitu ravnopravnosti Brankica Janković izjavila je da se o nasilju nad ženama u pojedinim medijima i dalje izveštava senzacionalistički i da se i dalje koriste reči i izrazi koji utiču na relativizaciju zločina, krši dostojanstvo i privatnost žrtve.</p>
      <p>"Ubistvo žene nije 'ljubav sa tragičnim krajem'", a nasilni zločinac nije 'domaćin čovek koji se pretvorio u monstruma'. Poseban problem predstavlja iznošenje detalja, svedočenja, nagadjanja i pretpostavki, gde se gotovo po pravilu, ljubomora kao motiv za nasilje, tumači kao dokaz ljubavi, čime se indirektno kreira atmosfera razumevanja za nasilnike", rekla je Janković u pisanoj izjavi povodom Međunarodnog dana borbe protiv nasilja nad ženama.</p>
      <p>Ona je navela da mediji pre svega moraju biti svesni da znatiželja javnosti ne može biti iznad javnog interesa - a to je jasna i nedvosmislena osuda zločina.</p>
      <p>Prema njenim rečima, svaka od 28 žena koje su ubijene u porodičnom i partnerskom nasilju od početka godine, opomena su da se najmanje radilo na prevenciji nasilja nad ženama, takođe "činjenica je i da u nekim slučajevima nadležni nisu na vreme reagovali, a organi u lancu zaštite nisu saradjivali na adekvatan način".</p>
      <p>"Veliki je problem i što žene žrtve nasilja godinama trpe i ne mogu da napuste nasilnika zbog toga što finansijski nisu obezbeđene, a kada to i učine, nemaju finansijsku potporu", istakla je Janković.</p>
    </article>
  </body>
</html>