<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220441"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T15:50:06+00:00"/>
    <meta property="og:title" content="Πλήγμα από τη Europol στην παρουσία του ISIS στο διαδίκτυο"/>
    <meta property="og:description" content="Σημαντική επιτυχία στον περιορισμό της παρουσίας του Ισλαμικού Κράτους είχαν οι ευρωπαϊκές αστυνομικές υπηρεσίες, σύμφωνα με τη Europol, καθώς συνεργαζόμενες κατόρθωσαν να αχρηστέψουν αρκετούς από τους σέρβερ που χρησιμοποιούσε η τζιχαντιστική οργάνωση."/>
  </head>
  <body>
    <article>
      <h1>Πλήγμα από τη Europol στην παρουσία του ISIS στο διαδίκτυο</h1>
      <address><time datetime="2019-11-25T15:50:06+00:00">25 Nov 2019, 15:50</time> by <a rel="author">efsyn.gr</a></address>
      <p>Σημαντική επιτυχία στον περιορισμό της παρουσίας του Ισλαμικού Κράτους είχαν οι ευρωπαϊκές αστυνομικές υπηρεσίες, σύμφωνα με τη Europol, καθώς συνεργαζόμενες κατόρθωσαν να αχρηστέψουν αρκετούς από τους σέρβερ που χρησιμοποιούσε η τζιχαντιστική οργάνωση.</p>
      <p>Σε κοινή συνέντευξη Τύπου που έδωσαν στο αρχηγείο της Europol στη Χάγη εκπρόσωποι της Europol, Eurojust (Ευρωπαϊκή Δικαστική Αστυνομία), της βελγικής και της ισπανικής αστυνομίας, ανακοινώθηκε ότι αχρηστεύτηκαν σέρβερ που χρησιμοποιούνταν από την οργάνωση «από σημαντικό τμήμα του Ίντερνετ».</p>
      <p>Σύμφωνα με τον εκπρόσωπο των Βέλγων εισαγγελέων Έρικ Φαν Ντερ Σιπτ, «δεν μπορούμε να πούμε αυτήν τη στιγμή πως είναι 100%, θα δούμε πώς θα ανακάμψουν απ' αυτό».</p>
      <p>Η Europol ανέφερε ότι εργάστηκε με εννέα από τις μεγαλύτερες ιντερνετικές πλατφόρμες, όπως οι Google, Twitter, Instagram και Telegram, για να αντιμετωπίσει επιχειρήσεις προπαγάνδας του Ισλαμικού Κράτους.</p>
      <p>Στον ιστότοπό της η Europol ανέφερε πως επί δύο ημέρες την περασμένη εβδομάδα εξέτασε πάνω από 2.600 «βίντεο προπαγάνδας, εκδόσεις και λογαριασμούς σε μέσα κοινωνικής δικτύωσης που υποστηρίζουν την τρομοκρατία και τον βίαιο εξτρεμισμό».</p>
      <p>Σύμφωνα με τον Βέλγο εισαγγελέα, Πάτρικ Ουίλκοξ, η προπαγάνδα του Ισλαμικού Κράτους συνδέεται άμεσα «με τις ριζοσπαστικοποίηση τόσο Ευρωπαίων πολιτών όσο και ξένων τρομοκρατών».</p>
      <p>«Το Telegram ήταν ο πάροχος ιντερνετικών υπηρεσιών» στον οποίο βρέθηκε το περισσότερο προπαγανδιστικό υλικό, σύμφωνα με τη Europol και το υλικό αυτό αφαιρέθηκε από την πλατφόρμα.</p>
      <p>Η Europol επαίνεσε τη βοήθεια που της προσέφερε το Telegram και ανέφερε πως η εταιρεία βοηθάει τη Europol να «εξαλείψει κακόβουλο περιεχόμενο».</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/80455_metra-europol-gia-prolipsi-epitheseon-apo-ik"/>
        <a href="https://www.efsyn.gr/kosmos/eyropi/184102_i-eyropi-den-thelei-piso-toys-tzihantistes-tis"/>
        <a href="https://www.efsyn.gr/kosmos/eyropi/144758_katelixe-o-astynomikos-poy-pire-ti-thesi-ton-omiron"/>
        <a href="https://www.efsyn.gr/kosmos/eyropi/142490_syllipseis-logo-apeilis-stin-presbeia-ton-ipa-stin-agkyra"/>
        <a href="https://www.efsyn.gr/kosmos/eyropi/134746_apolyti-proteraiotita-i-asfaleia-sti-gallia"/>
        <a href="https://www.efsyn.gr/kosmos/eyropi/111577_stratos-stoys-dromoys-tora-kai-sti-bretania"/>
      </related>
    </article>
  </body>
</html>