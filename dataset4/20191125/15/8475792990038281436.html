<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/m-ge-fem-extra-miljarder-till-kommuner-och-rattsvasende"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T15:53:15+00:00"/>
    <meta property="og:title" content="M: Ge fem extra miljarder till kommuner och rättsväsende"/>
    <meta property="og:description" content="Moderaterna vill att regeringen lägger fram en extra ändringsbudget med mer pengar till kommuner och regioner samt till rättsväsendet. Det berättar man i dag för SVT. Sammanlagt handlar det om fem miljarder extra, pengar man bland annat tänker sig kan tas från biståndet."/>
  </head>
  <body>
    <article>
      <h1>M: Ge fem extra miljarder till kommuner och rättsväsende</h1>
      <address><time datetime="2019-11-25T15:53:15+00:00">25 Nov 2019, 15:53</time> by <a rel="author">Andreas Öbrink</a></address>
      <p>
        <b>Moderaterna vill att regeringen lägger fram en extra ändringsbudget med mer pengar till kommuner och regioner samt till rättsväsendet. Det berättar man i dag för SVT. Sammanlagt handlar det om fem miljarder extra, pengar man bland annat tänker sig kan tas från biståndet.</b>
      </p>
      <p>– Nu krävs det en extra budget som ser till att de besparingar som nu drabbar elever, äldre och funktionshindrade ute i kommunerna inte ska bli stora. Kommuner och regioner behöver mer pengar. Dessutom vet vi ju att polisen och rättsväsendet behöver mer pengar om de ska kunna skapa trygghet i hela landet, säger Elisabeth Svantesson (M), ekonomisk-politisk talesperson.</p>
      <p>Hon vill att finansministern lägger fram en ändringsbudget ”så snart som möjligt”. Enligt Moderaterna riskerar utvecklingen i kommuner och regioner att leda till sämre välfärd och högre skatter. Därför vill man se fler generella statsbidrag på 2,5 miljarder kronor. Ungefär lika mycket pengar vill man ska gå till olika delar av rättskedjan, framförallt polisen som man vill ska få 1,5 miljarder kronor mer.</p>
      <h3>”Akuta problem”</h3>
      <p>– Vi ser att det skulle behövas fem miljarder till nästa år för att kunna upprätthålla välfärden och se till att tryggheten upprätthålls i Sverige, säger Elisabeth Svantesson.</p>
      <p>
        <i>Varifrån ska pengarna komma?</i>
      </p>
      <p>– Exempelvis vet vi att biståndet är ungefär dubbelt så stort som resurserna till polisen nästa år. Det tycker vi inte är en rimlig prioritering, så det är ett sätt. Minska biståndet något för att kunna stärka välfärden och tryggheten.</p>
      <p>– Så fort som det bara går bör det här läggas, för det här är akuta problem som Sverige har och regeringen måste prioritera detta framför friår och ökat bistånd, säger Elisabeth Svantesson.</p>
      <related>
        <h4>Relaterat</h4>
        <a href="https://www.svt.se/nyheter/inrikes/manga-kommuner-sparar-pa-de-mest-utsatta"/>
        <a href="https://www.svt.se/nyheter/inrikes/lista-sa-sparar-kommunerna"/>
      </related>
    </article>
  </body>
</html>