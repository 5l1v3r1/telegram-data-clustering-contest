<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260557/mitera-poylise-ti-12xroni-kori-tis-gia-10-000-kai-dilose-dithen-apagogi-tis"/>
    <meta property="og:site_name" content="LiFO"/>
    <meta property="article:published_time" content="2019-11-25T15:11:00+00:00"/>
    <meta property="og:title" content="Μητέρα πούλησε τη 12χρονη κόρη της για 10.000€ και δήλωσε δήθεν απαγωγή της"/>
    <meta property="og:description" content="Μία μητέρα που είχε δηλώσει την δήθεν εξαφάνιση της κόρης της στην ΕΛ.ΑΣ, είχε συνεννοηθεί με τους απαγωγείς του παιδιού και γνώριζε για τη σεξουαλική κακοποίηση της 12χρονης έναντι αμοιβής"/>
  </head>
  <body>
    <article>
      <h1>Μητέρα πούλησε τη 12χρονη κόρη της για 10.000€ και δήλωσε δήθεν απαγωγή της</h1>
      <h2>Μία μητέρα που είχε δηλώσει την δήθεν εξαφάνιση της κόρης της στην ΕΛ.ΑΣ, είχε συνεννοηθεί με τους απαγωγείς του παιδιού και γνώριζε για τη σεξουαλική κακοποίηση της 12χρονης έναντι αμοιβής</h2>
      <address><time datetime="2019-11-25T15:11:00+00:00">25 Nov 2019, 15:11</time> by <a rel="author">NEWSROOM</a></address>
      <p>
        <b>Το κουβάρι μιας πρωτοφανούς υπόθεσης ξετυλίχτηκε σήμερα στον Άρειο Πάγο καθώς, μία μητέρα που είχε δηλώσει την δήθεν εξαφάνιση της κόρης της στην <a href="https://www.lifo.gr/tags/%CE%95%CE%9B.%CE%91%CE%A3.">ΕΛ.ΑΣ</a>, αποδείχθηκε ότι είχε συνεννοηθεί με τους απαγωγείς του παιδιού και γνώριζε για τη σεξουαλική κακοποίηση της 12χρονης έναντι αδράς αμοιβής.</b>
      </p>
      <p>Το Ποινικό Τμήμα του Αρείου Πάγου επικύρωσε την ποινή που έχει επιβληθεί από το Μικτό Ορκωτό Εφετείο Αθηνών σε έναν απαγωγέα, ο οποίος αποδέχθηκε την πρόταση μητέρας να πάρει το παιδί έναντι του 10.000 ευρώ. Η 12χρονη υποχρεωνόταν να έχει σεξουαλικές επαφές με φίλους της μητέρας, έναντι 20 - 30 ευρώ ημερησίως και ο ένας εκ των δύο εικονικών απαγωγέων καταδικάστηκε από το Μικτό Ορκωτό Εφετείο Αθηνών σε κάθειρξη 6 ετών, χρηματική ποινή 50.000 ευρώ και σε στέρηση των πολιτικών του δικαιωμάτων για 3 χρόνια, για το αδίκημα της ασέλγειας με ανήλικη έναντι αμοιβής.</p>
      <p>Σύμφωνα με το ΑΠΕ-ΜΠΕ, όλα ξεκίνησαν το 2013 όταν η συγκεκριμένη οικογένεια Ρομά έφτασε στην Ελλάδα - το ζευγάρι και τέσσερις κόρες, εκ των οποίων η μεγαλύτερη ήταν τότε 10 ετών. Αφού εγκαταστάθηκαν στην Ελλάδα, ανέπτυξαν φιλικές σχέσεις με δύο αλλοδαπούς και συνεργάστηκαν επαγγελματικά.</p>
      <p>Τον Απρίλιο του 2015, ο ένας εκ των δύο φίλων, αφού συνεννοήθηκε με την μητέρα της 12χρόνης πλέον, μπήκε στο σπίτι τους ενώ η ίδια απουσίαζε και οι υπόλοιποι κοιμούνταν. Τότε, προέτρεψε την 12χρόνη να τον ακολουθήσει και εκείνη, αφού πήρε μαζί της μία τσάντα με ρούχα τον υπάκουσε.</p>
      <p>
        <b>Έδωσαν μέχρι και φωτογραφία στο «Χαμόγελο του Παιδιού»</b>
      </p>
      <p>Ο δράστης οδήγησε την ανήλικη στο σπίτι του, όπου έμενε και ο ομοεθνής του. Η κοπέλα παρέμεινε κλειδωμένη και τις επόμενες ημέρες κακοποιήθηκε σεξουαλικά από τους δύο άνδρες ενώ η μητέρα προσποιούνταν ότι δεν γνώριζε τίποτα για την εξαφάνιση της. Μάλιστα μαζί με τον σύζυγό της πήγαν στο Αστυνομικό Τμήμα και δήλωσαν την εξαφάνισή της και η μητέρα έδωσε φωτογραφία για να χρησιμοποιηθεί από το «Χαμόγελο του Παιδιού» για τον εντοπισμό της.</p>
      <p>Μετά από λίγες ημέρες, η μητέρα ισχυρίστηκε στον σύζυγό της ότι δήθεν εντόπισε την κόρη τους στο σπίτι των οικογενειακών τους φίλων, ύστερα από δική της έρευνα. Σύμφωνα με τη δικαστική απόφαση, η μητέρα, αποκάλυψε στον σύζυγό της που βρίσκεται η κόρη τους, καθώς ο ένας εκ των φίλων δεν κατέβαλε στη μητέρα το ποσό που της είχε υποσχεθεί, πέρα από την καθημερινή αμοιβή των 20 με 30 ευρώ.</p>
      <p>Όταν ερωτήθηκε για το ποσό, υποστήριξε ότι ήταν δέσμευση για τον μελλοντικό γάμο του με την ανήλικη. Σύμφωνα όμως με κατάθεση αστυνομικού, «τα ανταλλάγματα που έδωσε και υποσχέθηκε να δώσει προς τη μητέρα ο κατηγορούμενος αποτελούσαν αμοιβή για τις ασελγείς πράξεις του με την ανήλικη και όχι παροχή περί μέλλοντος γάμου με αυτή, καθόσον τον επικείμενο γάμο θα γνώριζε ο πατέρας της ανήλικης, αλλά και η ίδια η ανήλικη».</p>
    </article>
  </body>
</html>