<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/apple-black-friday-2019-zwrot.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-25T15:03:36+00:00"/>
    <meta property="og:title" content="Black Friday na stronie Apple. Do odebrania 800 zł"/>
    <meta property="og:description" content="Apple przygotował promocję z okazji Black Friday 2019 i Cyber Monday 2019. Klienci przy zakupach otrzymają kartę podarunkową o wartości do 800 zł."/>
  </head>
  <body>
    <article>
      <h1>Black Friday na stronie Apple. Do odebrania 800 zł</h1>
      <address><time datetime="2019-11-25T15:03:36+00:00">25 Nov 2019, 15:03</time> by <a rel="author" href="https://www.spidersweb.pl/author/p_grabiec" target="_blank">Piotr Grabiec</a></address>
      <p>
        <b>Apple przygotował promocję z okazji Black Friday 2019 i Cyber Monday 2019. Klienci przy zakupach otrzymają kartę podarunkową o wartości do 800 zł.</b>
      </p>
      <p>Jeśli planujecie zakup sprzętów z logo nadgryzionego jabłka, to lepiej się wstrzymajcie. Firma z Cupertino poinformowała właśnie o nadchodzącej promocji z okazji <a href="https://www.spidersweb.pl/2019/11/black-week-2019-czarny-piatek-black-friday-polska.html">tegorocznego Black Friday</a>. Klienci mogą liczyć na zwrot środków po zakupie w formie karty podarunkowej.</p>
      <h3><a href="https://www.spidersweb.pl/tag/apple">Apple</a> i <a href="https://www.spidersweb.pl/tag/black-friday-2019">Black Friday 2019</a></h3>
      <p>Firma z Cupertino nie przeceniła, przynajmniej jak na razie, swoich produktów. Producent zresztą nie ma tego w zwyczaju. Pojawiła się jednak nowa strona internetowa, która zachęca do zakupu prezentów dla bliskich, gdzie sprzęty Apple’a – przede wszystkim iPhone’y, słuchawki AirPods i Apple Watche – prezentowane są w atrakcyjnej wizualnie formie.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/iphone-black-friday-2019-apple-promocja-black-week-cyber-monday-1-1000x1000.jpeg"/>
        <figcaption>Z okazji Black Friday 2019 klienci otrzymają od Apple’a zwrot pieniędzy na karcie podarunkowej</figcaption>
      </figure>
      <p><a href="https://www.apple.com/pl/shop/gifts">W witrynie</a>, która zachęca konsumentów do kupna telefonów, tabletów, komputerów oraz innych sprzętów i akcesoriów Apple’a z myślą o nadchodzących Świętach Bożego Narodzenia, pojawiła się interesująca adnotacja. Już niedługo rozpocznie się promocja, która potrwa od tegorocznego Black Friday aż do Cyber Monday, czyli od 29 listopada do 2 grudnia.</p>
      <h4>Apple obiecuje klientom do 800 zł zwrotu za zakup produktów w trakcie trwania promocji na <a href="https://www.spidersweb.pl/tag/black-friday">Black Friday</a> i <a href="https://www.spidersweb.pl/tag/cyber-monday">Cyber Monday</a>.</h4>
      <p>Zamiast zniżki przy kasie, klienci dostaną zwrot pieniędzy w postaci karty podarunkowej na kolejne zakupy. Będzie ona się różnić w zależności od tego, który produkt wybiorą. Co prawda na razie nie wiemy jeszcze, ile dokładnie zwrotu otrzyma się za zakup produktów z konkretnych kategorii, ale Apple potwierdza, że górna granica wynosi 800 zł. Dla zamówień powyżej 170 zł przewidziana jest też bezpłatna dostawa.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/iphone-black-friday-2019-apple-promocja-black-week-cyber-monday-apple-watch-airpods-1000x1000.jpeg"/>
        <figcaption>W ramach Black Friday 2019 zwrot gotówki dostaniemy za zakup różnych produktów</figcaption>
      </figure>
      <p>Na jaki dokładnie zwrot można liczyć, dowiemy się już w piątek. Apple przy tym zachęca, aby dodać przypomnienie o promocji z okazji Black Friday 2019 do swojego kalendarza – na stronie znalazł się przycisk, który na to pozwala. W nadchodzących dniach będziemy mieć też oko na przeceny na sprzęty Apple’a u tzw. resellerów, czyli oficjalnych partnerów firmy z Cupertino, którzy prowadzą sprzedaż internetową i stacjonarną.</p>
      <h4>Inne promocje na sprzęty Apple’a z okazji Black Friday.</h4>
      <p>Na ten moment <a href="https://ispot.pl/s,black-friday-2019">iSpot chwali się</a>, że z okazji Black Friday przecenione zostaną m.in. złoty MacBook, słuchawki marek Bang &amp; Olufsen oraz Bose – aczkolwiek nie wiemy jeszcze, o ile dokładnie. Przeceny na telefony Apple’a można znaleźć też w Euro RTV AGD, gdzie dla przykładu <a href="https://www.euro.com.pl/telefony-komorkowe,_Apple.bhtml?cd=110722000&amp;ad=10395830080&amp;kd=iphone%20black%20friday%202019&amp;&amp;cd=110722000&amp;ad=10395830080&amp;kd=iphone%20black%20friday%202019&amp;gclid=CjwKCAiAlO7uBRANEiwA_vXQ-wKIFd9w7i8j5NMeI3u4TBoH5miRffYq4DmeN7vCn60SEzHG00ECAxoCbrIQAvD_BwE&amp;gclsrc=aw.ds">iPhone Xs 64 GB w kolorze Space Gray został przeceniony z 4699 zł na 3779 zł</a>. Cortland z kolei przecenił <a href="https://www.cortland.pl/index.php?dispatch=tags.view&amp;tag_id=599&amp;items_per_page=60">różne komputery</a> – od MacBooków Air po iMaki – nawet o 2 tys. zł.</p>
      <p>Najciekawsze promocje na sprzęty Apple’a i nie tylko z okazji <a href="https://www.spidersweb.pl/2019/11/black-week-2019-czarny-piatek-black-friday-polska.html">Black Week i Black Friday 2019 znajdziecie na naszym liveblogu</a>, gdzie będziemy podrzucać ciekawe linki. Jeśli zaś sami wypatrzycie jakąś atrakcyjną ofertę na iPhone’y, iPady, AirPodsy, Apple Watche lub komputery Mac, to koniecznie dajcie znać w komentarzach.</p>
    </article>
  </body>
</html>