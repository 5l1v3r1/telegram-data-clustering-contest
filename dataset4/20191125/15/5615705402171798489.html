<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204873-poroshenko-rozpoviv-pro-svoyi-zustrichi-z-advokatom-trampa-dzhuliani"/>
    <meta property="og:site_name" content="Mind UA"/>
    <meta property="article:published_time" content="2019-11-25T15:36:00+00:00"/>
    <meta property="og:title" content="Порошенко розповів про свої зустрічі з адвокатом Трампа Джуліані"/>
    <meta property="og:description" content="Джуліані обіцяв йому налагодити співпрацю двох країн в сфері кібербезпеки"/>
  </head>
  <body>
    <article>
      <h1>Порошенко розповів про свої зустрічі з адвокатом Трампа Джуліані</h1>
      <h2>Джуліані обіцяв йому налагодити співпрацю двох країн в сфері кібербезпеки</h2>
      <address>
        <time datetime="2019-11-25T15:36:00+00:00">25 Nov 2019, 15:36</time>
      </address>
      <p>Адвокат президента США Дональда Трампа <b>Рудольф Джуліані</b> не обговорював з екс-президентом України <b>Петром Порошенком </b>питання про розслідування стосовно сина Джо Байдена Хантера, але давав йому обіцянки щодо кібербезпеки. Про це Порошенко заявив на форумі з міжнародної безпеки в Канаді, передає «<a href="https://ukrainian.voanews.com/a/poroshenko-canada-met-with-giuliani/5179245.html">Голос Америки</a>».</p>
      <p> «Пан Джуліані обіцяв мені підняти рівень нашої співпраці у галузі кібербезпеки», – сказав Поршенко про свою зустріч з Джуліані.</p>
      <p>На уточнююче запитання «І він не просив нічого взамін?» український екс-президент дав відповідь:</p>
      <p>«Дивіться, я президент України, величної європейської нації, великої країни з найбільшою територією в Європі. Я навіть не можу уявити такого типу розмов зі мною як з президентом України».</p>
      <p>«Він (Джуліані – ред.) не піднімав тему Burisma і ніколи не говорив про Байденів?» – запитав ведучий.</p>
      <p>«Однозначно ні. І такого не могло статися», – зазначив Порошенко.</p>
      <p>Як раніше пояснював колишній генеральний прокурор України Юрій Луценко в інтерв'ю «BBC Україна», Україна не має легальних підстав для розслідування стосовно колишнього віце-президента США Джона Байдена і його сина Хантера. Він пояснив, що розслідування щодо компанії Burisma і Хантера Байдена було пов'язано з несплатою податків. Справа була закрита після того, як компанія виплатила кошти в бюджет. За словами Луценка, про це він заявляв Джуліані.</p>
      <p>Як відомо, в телефонній розмові з українським президентом <b>Володимиром Зеленським</b> Трамп натякав на те, що Україна має відновити розслідування стосовно Байдена і Burisma, намагаючись таким чином отримати політичну вигоду з цієї ситуації, оскільки Джо Байдена називають головним конкурентом Трампа на майбутніх президентських виборах. У зв'язку з викриттям змісту цієї телефонної розмови Демократична партія США ініціювала розслідування щодо імпічменту президента Трампа.</p>
      <related>
        <h4>Також читайте</h4>
        <a href="https://mind.ua/news/20204846-parnas-ta-fruman-hotili-zrobiti-odnogo-z-direktoriv-naftogazu-svoeyu-lyudinoyu"/>
        <a href="https://mind.ua/news/20204841-pompeo-razom-z-dzhuliani-dopomagav-diskredituvati-posla-ssha-mari-jovanovich"/>
        <a href="https://mind.ua/news/20204840-kobolev-gotovij-dati-pokazannya-v-sudi-ssha-u-spravi-dzhuliani-time"/>
      </related>
    </article>
  </body>
</html>