<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/har-ar-huawei-matepad-pro-ska-utmana-bade-surfplatta-och-laptop"/>
    <meta property="og:site_name" content="Mobil"/>
    <meta property="article:published_time" content="2019-11-25T15:11:00+00:00"/>
    <meta property="og:title" content="Här är Huawei Matepad Pro – ska utmana både surfplatta och laptop"/>
    <meta property="og:description" content="En 10,8-tums surfplatta med kamerahål som vi sannolikt aldrig får se på butikshyllorna i vår del av världen."/>
  </head>
  <body>
    <article>
      <h6 class="kicker">Kamerahålet gör surfplattedebut</h6>
      <h1>Här är Huawei Matepad Pro – ska utmana både surfplatta och laptop</h1>
      <address><time datetime="2019-11-25T15:11:00+00:00">25 Nov 2019, 15:11</time> by <a rel="author" href="mailto:redaktion@mobil.se" target="_blank">Mats Karlsson</a></address>
      <p>Nyheter <br/><b>En 10,8-tums surfplatta med kamerahål som vi sannolikt aldrig får se på butikshyllorna i vår del av världen.</b></p>
      <p>Möt Matepad Pro, en ny surfplatta från Huawei som utan tvekan kan ses som ett slags konkurrent till Apples Ipad Pro, åtminstone sett till hårdvaran. Det handlar en platta försedd med en 10,8-tums AMOLED-skärm med upplösningen 2 560 x 1 600 pixlar och bildförhållandet 16:10. Plattan har även begåvats med riktigt tunna skärmkanter, vilket onekligen skänker den ett tämligen sofistikerat utseende. Faktum är att de bara mäter 4,9 millimeter, vilket ger plattan ett frontstycke som till 90 procent består av skärmyta. Vidare så har plattan inte någon sensorpanel, utan istället ett kamerahål av det slag som börjat dyka upp på allt fler smartphones. I hålet döljer sig en selfiekamera på 8 megapixlar. På baksidan sitter en huvudkamera med en upplösning på 13 megapixlar. </p>
      <h3>Samma systemchipp som Mate 30 Pro</h3>
      <p>Under skalet på plattan hittar man det nya systemchippet Kirin 990 tillsammans med antingen 6 eller 8 GB arbetsminne samt lagring på 128 eller 256 GB. Batteriet har en kapacitet på 7 250 mAh och plattan har även stöd för Huaweis 40-watts snabbladdning, trådlös laddning med 15 watt samt omvänd laddning via bakstycket på 7,5 watt. Huawei tillhandahåller även en styluspenna. Plattan kommer att komma i både wifi- och LTE-varianter och väger 460 gram. Initialt släpps plattan enbart på den kinesiska marknaden, och givet situationen med den amerikanska svartlistningen av Huawei så lär den knappast dyka upp på andra håll inom överskådlig tid. Lanseringsdatumet är satt till den 12 december och priset för den enklaste versionen ligger på motsvarande cirka 4500 kronor. En 5G-version ska släppas någon gång under första kvartalet nästa år.</p>
      <p>Annons</p>
      <footer>Källa <br/><a href="https://www.gsmarena.com/huawei_announces_the_matepad_pro_the_first_tablet_with_a_punchhole_display-news-40246.php">Huawei släpper ny surfplatta</a></footer>
      <related>
        <h4>Relaterade artiklar</h4>
        <a href="https://www.mobil.se/tester/produkttester/test-samsung-galaxy-tab-s6-en-surfplatta-och-mer-an-det"/>
        <a href="https://www.mobil.se/tester/produkttester/test-apple-ipad-pro-2018-129-tum-face-id-och-ny-apple-pencil"/>
        <a href="https://www.mobil.se/nyheter/usa-foretag-far-annu-en-90-dagarsrespit-for-handel-med-huawei"/>
        <a href="https://www.mobil.se/nyheter/huaweis-mate-x-slutsald-i-kina-pa-bara-nagra-minuter"/>
      </related>
    </article>
  </body>
</html>