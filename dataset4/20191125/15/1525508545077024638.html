<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780939/%D9%81%D8%B1%D8%AF%D8%A7-%D9%85%D8%AF%D8%A7%D8%B1%D8%B3-%D8%B4%D9%87%D8%B1-%D8%A7%D8%B5%D9%81%D9%87%D8%A7%D9%86-%D9%88-%D8%A8%D8%B1%D8%AE%DB%8C-%D8%B4%D9%87%D8%B1%D8%B3%D8%AA%D8%A7%D9%86%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%AA%D8%B9%D8%B7%DB%8C%D9%84-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:40:35+00:00"/>
    <meta property="og:title" content="مدیرکل مدیریت بحران استانداری اصفهان: فردا مدارس شهر اصفهان و برخی شهرستانهای استان تعطیل است"/>
    <meta property="og:description" content="اصفهان-مدیرکل مدیریت بحران استانداری اصفهان گفت: با استقرار جبهه هوای سرد و عدم وزش باد غلظت آلاینده ها تشدید یافته است و فردا تمام مدارس شهر اصفهان و برخی شهرستانهای استان تعطیل است."/>
  </head>
  <body>
    <article>
      <h1>مدیرکل مدیریت بحران استانداری اصفهان: فردا مدارس شهر اصفهان و برخی شهرستانهای استان تعطیل است</h1>
      <address>
        <time datetime="2019-11-25T15:40:35+00:00">25 Nov 2019, 15:40</time>
      </address>
      <p>منصور شیشه فروش در گفت و گو با <a href="https://www.mehrnews.com/">خبرنگار مهر</a> با اشاره به اعلام پایداری جوی و سکون و پایداری هوا در طول یک هفته اخیر و انباشت آلاینده های جوی در کلان شهر اصفهان اظهار داشت: با تشکیل جلسه کارگروه شرایط آلودگی هوا، با بررسی نتایج استخراج شده و به منظور مدیریت و کنترل و جلوگیری از افزایش آلاینده های جوی و عدم مواجه گروه های حساس با آلودگی هوا روز سه شنبه، پنجم آذرماه تمام مهدکودک ها، پیش دبستانی ها، مقاطع ابتدایی، دوره متوسطه اول و دوم در نواحی شش گانه شهر اصفهان و مناطق زرین شهر، فولادشهر، باغ بهادران، خمینی شهر، نجف آباد، شاهین شهر، فلاورجان، پیربکران، برخوار، مبارکه و شهر سگزی تعطیل است.</p>
      <p>وی با بیان اینکه تا آخر هفته با پایداری جو، غلظت آلاینده ها به ویژه در بامداد افزایش خواهد یافت تاکید کرد: تعطیلی مدارس به منظور ماندن در منازل است و چنانچه ثابت شود که تعطیلی مدارس منجر به افزایش تردد شهروندان خواهد شد در تصمیمات مدیریت بحران تعطیلی منظور نخواهد شد بنابراین اکیدا توصیه می شود که گروه های حساس و کودکان در داخل منزل بمانند و از تردد در فضای عمومی اجتناب کنند.</p>
      <p>
        <b>۲۰ ایستگاه سنجش آلاینده های محیط زیستی در اصفهان فعال است</b>
      </p>
      <p>مدیرکل مدیریت بحران استانداری اصفهان با اعلام اینکه ۲۰ ایستگاه سنجش آلاینده های سازمان محیط زیست در اصفهان فعال است و وضعیت هوا به اطلاع شهروندان رسیده می شود، تصریح کرد: میانگین آلاینده ها در روزهای آینده هم در وضعیت ناسالم خواهد بود و بنابراین ورزش درفضای باز به هیچ عنوان توصیه نمی شود.</p>
      <p>وی افزود: ۲۵۰ کوره آجرپزی در سطح استان اصفهان به ویژه در مناطق شرق استان اصفهان و برخوار با نظارت سازمان صنعت، معدن و تجارت تا آخراین هفته تعطیل شدند.</p>
      <p>شیشه فروش با بیان اینکه اداره کل محیط زیست بر مصوبات جلسه کمیته اضطرار که با حضور آموزش و پرورش، شهرداری، هواشناسی، سازمان صمت، ورزش و جوانان، محیط زیست و پلیس راهور و راهنمایی و رانندگی تشکیل شد نظارت دارد، ادامه داد: پلیس راهنمایی و رانندگی خودروهای دودزا و فاقد معاینه فنی را متوقف خواهد کرد و نظارت خود را در محدوده ترافیکی افزایش خواهند داد.</p>
      <p>
        <b>از برگ سوزی در محدوده ناژوان ممانعت به عمل آید</b>
      </p>
      <p>وی با عنوان اینکه به شهرداری توصیه شد تا از برگ سوزی در محدوده ناژوان ممانعت به عمل آید، گفت: هر پدیده ای که منجر به آلودگی هوا می شود تحت کنترل است.</p>
      <p>مدیرکل مدیریت بحران استانداری با اعلام اینکه قرار است سازمان ورزش و جوانان و شهرداری از انجام ورزش های صبح گاهی در پارک ها و کوه صفه جلوگیری کنند، ابراز داشت: توصیه می شود افراد آسیب پذیر در محیط های بسته به فعالیت فیزیکی بپردازند.</p>
      <p>
        <b>مدیریت در مصرف گاز  خانگی</b>
      </p>
      <p>وی با تاکید بر صرفه جویی بر مصرف گاز خانگی که یکی از عوامل تولیدکننده آلاینده هاست، عنوان کرد: شهروندان می توانند با مدیریت در مصرف گاز در جلوگیری از  انتشار آلاینده های مصرفی از گاز طبیعی را کاهش دهند.</p>
      <p>شیشه فروش با اشاره به اینکه صنایع آلاینده در لیست محیط زیست تا آخر این هفته با کاهش فعالیت مواجه خواهند شد، بیان داشت: استمرار تامین سوخت یورو چهار در همه جایگاه های بنزین در اولویت قرار گرفته است. بسته های سلامت و آموزش هم از طریق مراکز بهداشت توزیع خواهد شد.</p>
      <p>
        <b>احتمال تعطیلی مدارس در روز چهارشنبه</b>
      </p>
      <p>وی با تاکید بر انجام آیین نامه اضطرار آلودگی هوا توسط سازمانهای ذی ربط گفت: بر اساس شرایط غلظت آلاینده ها و اعلام مرکز بهداشت برای تعطیلی مدارس تصمیم گیری خواهد شد. </p>
      <p>مدیرکل مدیریت بحران استان راصفهان تعطیلی روز چهارشنبه را منوط به تصمیم جلسه کمیته اضطرار آلودگی هوا دانست و گفت: امیدواریم تعطیلی مدارس و رعایت شهروندان به ماندن در منازل در مدیریت بحران آلودگی هوا موثر واقع شود و بنا به شرایط جوی فردا برای روز چهارشنبه تصمیم خواهیم گرفت.</p>
    </article>
  </body>
</html>