<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/w-lodzi-kolejne-podwyzki-oplat-za-wode-i-scieki,135536.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T15:24:00+00:00"/>
    <meta property="og:title" content="W Łodzi kolejne podwyżki opłat za wodę i ścieki?"/>
    <meta property="og:description" content="Obawiamy się kolejnych podwyżek opłat za wodę i ścieki w Łodzi - poinformował wiceminister funduszy i polityki regionalnej Waldemar Buda. Jego zdaniem, na wzrost opłat mają wpłynąć m.in. rosnące czynsze dzierżawne płacone przez łódzkie wodociągi."/>
  </head>
  <body>
    <article>
      <h1>W Łodzi kolejne podwyżki opłat za wodę i ścieki?</h1>
      <address><time datetime="2019-11-25T15:24:00+00:00">25 Nov 2019, 15:24</time> by <a rel="author">PAP/JS  </a></address>
      <h4>Obawiamy się kolejnych podwyżek opłat za wodę i ścieki w Łodzi - poinformował wiceminister funduszy i polityki regionalnej Waldemar Buda. Jego zdaniem, na wzrost opłat mają wpłynąć m.in. rosnące czynsze dzierżawne płacone przez łódzkie wodociągi.</h4>
      <hr/>
      <ul>
        <li>
          <b>Wiceminister Buda i prezes Wód Polskich zwrócili też uwagę na "dziwną strukturę" spółek odpowiedzialnych za dostawę wody i odprowadzanie ścieków w Łodzi.</b>
        </li>
        <li>
          <b>Zdaniem Dacy w większości dużych miast wszystkie zadania wykonuje jedna spółka wodno-kanalizacyjna. Natomiast w Łodzi są to trzy podmioty: ZWiK, GOŚ oraz ŁSI.</b>
        </li>
        <li>
          <b>Zgodnie z obliczeniami prezesa Wód Polskich, w zarządach tych trzech spółek zasiada 25 osób. </b>
        </li>
      </ul>
      <p>Przedstawioną w Urzędzie Wojewódzkim w Łodzi analizę kosztów ponoszonych przez łodzian w związku z dostawą wody i odprowadzaniem ścieków spółka Wody Polskie przeprowadziła na wniosek wiceministra funduszy i polityki regionalnej Waldemara Budy.</p>
      <p>"Niestety, obawy przekazywane wcześniej przez łodzian są uzasadnione - system instytucjonalny dostawy wody jest w Łodzi bardzo skomplikowany, a przez to bardzo drogi. Dodatkowe koszty, którymi jest obciążany Zakład Wodociągów i Kanalizacji (ZWiK) i same koszty funkcjonowania spółki bardzo poważnie przekładają się na cenę wody i stanowią 31 proc jej ceny. W związku z zapowiadanymi zmianami obawiamy się kolejnych podwyżek" - podkreślił Buda.</p>
      <p>Jak wyjaśnił prezes Państwowego Gospodarstwa Wodnego Wody Polskie Przemysław Daca, po wprowadzonej w czerwcu podwyżce, mieszkańcy Łodzi płacą obecnie ponad 4 zł netto za 1 m sześć. wody; podobnie za odprowadzanie ścieków.</p>
      <p>Zobacz też: <a href="https://www.portalsamorzadowy.pl/gospodarka-komunalna/bialystok-od-lutego-2020-roku-drozej-w-strefie-platnego-parkowania,135535.html">Białystok: od lutego 2020 roku drożej w strefie płatnego parkowania</a></p>
      <p>"Aż 31 proc. opłaty wnoszonej przez mieszkańców Łodzi za wodę i odbiór ścieków to podatki i opłaty płacone miastu Łódź i społkom miejskim" - zaznaczył.</p>
      <p>Według Dacy największą pozycją kosztową w podatkach i opłatach w taryfie za wodę i ścieki jest w Łodzi czynsz za dzierżawę majątku - stanowi on 99,8 proc. Łódzki ZWiK płaci z tego tytułu Łódzkiej Spółce Infrastrukturalnej (ŁSI) i miastu Łódź średnio ponad 94 mln zł rocznie. Natomiast roczne koszty prowadzenia działalności ZWiK w zakresie zbiorowego zaopatrzenia w wodę i odprowadzania ścieków wynoszą ponad 302 mln zł - bez marży zysku.</p>
      <p>Jak dodał prezes Wód Polskich, 19 listopada prezydent Łodzi Hanna Zdanowska wydała - po raz drugi w tym roku - zarządzenie, które nakłada na ZWiK i Grupową Oczyszczalnię Ścieków (GOŚ) w Łodzi nieprzewidziane w zatwierdzonej taryfie wyższe koszty czynszu dzierżawnego za infrstrukturę wodociągowo-kanalizacyjną przesyłane do ŁSI.</p>
      <p>"Te podwyżki są bardzo duże; w 2019 roku będzie to dodatkowe 8 mln zł, a w przyszłym roku ok. 22 mln zł. Ten wzrost może się przełożyć na to, że spółka odpowiedzialna za zaopatrzenie łodzian w wodę wystąpi do Wód Polskich o podniesienie stawki opłat. Jesteśmy bardzo zaniepokojeni, bo już w czerwcu podniesiono w Łodzi opłatę za wodę, jednocześnie obarczając odpowiedzialnością Wody Polskie. Teraz może być podobnie, ale głównym powodem zwiększenia kosztów będzie wzrost czynszu dzierżawnego dla ŁSI" - wyjaśnił.</p>
      <p>Wiceminister Buda i prezes Wód Polskich zwrócili też uwagę na "dziwną strukturę" spółek odpowiedzialnych za dostawę wody i odprowadzanie ścieków w Łodzi. Zdaniem Dacy w większości dużych miast wszystkie zadania wykonuje jedna spółka wodno-kanalizacyjna. Natomiast w Łodzi są to trzy podmioty: ZWiK, GOŚ oraz ŁSI.</p>
      <p>Zgodnie z obliczeniami prezesa Wód Polskich, w zarządach tych trzech spółek zasiada 25 osób. Tymczasem - jak podał - w Warszawie jest jedna spółka, a w jej zarządzie - 10 osób, podobnie w Krakowie - 11 osób i we Wrocławiu - 9 osób.</p>
      <p>"Dodatkowe koszty, którymi jest obciążany ZWiK i rozbudowane koszty funkcjonowania spółek bardzo poważnie przekładają się na ceny wody. (...) Obawiamy się, że w najbliższej przyszłości można spodziewać się podwyżek. Mamy duży potencjał oszczędności, które możemy wprowadzić w ZWiK i spółkach zależnych, aby woda w Łodzi nie drożała" - podkreślił Buda.</p>
      <p>W odpowiedzi na wystąpienie wiceministra i prezesa Wód Polskich rzecznik prezydent Łodzi Marcin Masłowski przysłał krótkie oświadczenie, w którym napisał, że nowe stawki czynszu dzierżawnego dla spółek ZWiK i GOŚ zostały ustalone przez specjalistów m.in. według stopnia wielkości niezbędnych i koniecznych inwestycji.</p>
      <p>"Co do twierdzeń prezesa Wód Polskich o nowej taryfie za wody i ścieki, obecnie są tworzone analizy kosztów w spółkach - wzrostu płacy minimalnej, cen paliwa, prądu. Do tego rosnąca w kraju inflacja powoduje roszczenia pracowników co do wzrostu płac. Zobaczymy, jak te koszty wygenerowane przez politykę rządu wpłyną na finanse spółek" - zaznaczył.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>