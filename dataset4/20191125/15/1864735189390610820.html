<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/black-friday-2019-quando-inizia-1.4905467"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T15:28:59+00:00"/>
    <meta property="og:title" content="Black Friday 2019, tre su 4 faranno acquisti. &quot;Giorno nero per i malati di shopping&quot;"/>
    <meta property="og:description" content="La spesa media sarà di 117 euro a testa, giro d'affari di 2 miliardi. Il Codacons avverte: &quot;Non tutti gli sconti sul web sono reali&quot;"/>
  </head>
  <body>
    <article>
      <h1>Black Friday 2019, tre su 4 faranno acquisti. "Giorno nero per i malati di shopping"</h1>
      <h2>La spesa media sarà di 117 euro a testa, giro d'affari di 2 miliardi. Il Codacons avverte: "Non tutti gli sconti sul web sono reali"</h2>
      <address><time datetime="2019-11-25T15:28:59+00:00">25 Nov 2019, 15:28</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905519.1574695739!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Black Friday nei negozi del centro di Roma (Ansa)</figcaption>
      </figure>
      <p>Roma, 25 novembre 2019 - Manca pochissimo alla<b> data d'inizio ufficiale</b> del <b>Black Friday 2019</b>, anche se la caccia all'affare è già partita da qualche giorno. <b>E nel giorno clou dei prezzi scontati </b>- il prossimo <b>29 novembre</b> -<b> tre italiani su quattro </b>hanno intenzione di fare acquisti, il 39% in più di chi ha acquistato almeno un prodotto nel 2018. È quanto emerso dal nuovo <b>Osservatorio mensile di Findomestic</b>, società di credito al consumo del Gruppo Bnp Paribas. Sono soprattutto i residenti nel Centro (77%) e Sud Italia (80%) a dirsi pronti a spendere nella giornata di super offerte.</p>
      <p>Secondo l'Osservatorio, realizzato con Doxa, il 52% degli intervistati <b>prevede di spendere fino a 300 euro</b> per gli acquisti nel giorno del <b>Black Friday</b>, giorno che col successivo <b>Cyber Monday</b>, lunedì 2 dicembre, sarà utilizzato per risparmiare anche in vista dei <b>regali di Natale</b>: il 41% di chi ha intenzione di fare acquisti li farà anche per conto di altri e l'avvicinarsi delle festività di fine d'anno è uno dei motivi che porta prevedere una spesa tra i 300 e i 500 euro da parte di 1/4 degli italiani mentre il 13% spenderà da 500 a 1000 euro. <b>L'abbigliamento </b>è quello a cui puntano gli italiani per il Black Friday anche nel 2019: il 51% lo mette al primo posto, seguito dagli elettrodomestici (26%). Gli smartphone si fermano al 3/o posto (23%), ma acquisiscono tre posizioni rispetto al 2018, e si collocano quasi alla pari di cosmetici e profumeria (22%).</p>
      <h3>Black Friday, la spesa media</h3>
      <p>Secondo i dati del Codacons, la spesa media procapite si attesterà sui <b>117 euro</b> e un giro d'affari complessivo che raggiungerà quota 2 miliardi di euro, di cui 1,4 miliardi solo tramite il <b>commercio online</b>. Il Codacons prevede una crescita delle vendite +20% rispetto allo scorso anno.</p>
      <p>L'associazione però lancia un <b>avvertimento ai consumatori</b>: "Non tutti gli sconti presenti sul web sono reali - spiega il presidente Carlo Rienzi - Molti venditori infatti<b> alzano i prezzi dei propri prodotti prima</b> di applicare lo sconto del Black Friday, vanificando così il risparmio per gli acquirenti. Per tale motivo è bene prestare molta attenzione prima di procedere ad un acquisto, verificando e comparando i prezzi sul web e non lasciandosi trasportare dalla fretta. Il rischio di cadere in truffe e raggiri durante il Black Friday è inoltre altissimo, e per questo abbiamo realizzato una guida pratica con i consigli per effettuare compere in tutta sicurezza", aggiunge Rienzi.</p>
      <p>
        <a href="https://www.quotidiano.net/magazine/black-friday-novembre-2019-1.4900622">
          <b>I consigli per un Black Friday senza rischi</b>
        </a>
      </p>
      <h3>L'esperto: giorno nero per i malati di shopping</h3>
      <p>Il Black Friday potrebbe davvero essere il giorno "nero" <b>per chi soffre di shopping convulsivo.</b> "Il 6 per cento della popolazione soffre di dipendenza da acquisto, 7 su 10 sono donne", dice <b>Stefano Lagona, psicologo e psicoterapeuta</b> specializzato nel trattamento delle tossicodipendenze e delle nuove dipendenze. "Per queste persone, il Black Friday è un giorno complicato", avvisa l'esperto. Un tema su cui è importante, secondo l'esperto, sensibilizzare anche i professionisti della sanità. E in questa direzione va il corso promosso da Consulcesi Club dal titolo "Le nuove dipendenze: Internet ed il gioco d'azzardo patologico" a cura di Lagona. Lo shopping compulsivo causa problemi significativi quali stress, compromissioni nella sfera relazionale e lavorativa, distruzione familiare e coniugale, gravi problemi finanziari. Chi ne è affetto, prova <b>l'impulso irrefrenabile e immediato all'acquisto</b>, una tensione crescente, alleviata solo comprando, finalizzata al piacere e alla gratificazione. Prima del comportamento compulsivo è frequente la presenza di stati d'ira, frustrazione, tristezza e solitudine che vengono sostituiti da una sensazione di onnipotenza ed euforia durante l'acquisto.</p>
      <p>Al fine di comprendere meglio il fenomeno, e per evitare allarmismi inutili, l'esperto dà <b>5 indicazioni di base</b> utili ad accendere una <b>spia d'allarme</b> che potrebbe prevedere l'intervento di uno specialista: l'impulso a comprare è vissuto come irresistibile e insensato, non coerente con i reali bisogni o desideri; la preoccupazione, l'impulso o l'atto del comprare causano stress marcato e ansia incontrollabile seguiti un alternarsi di sentimenti di tristezza ed euforia; gli acquisti interferiscono significativamente con il funzionamento sociale e lavorativo o determinano problemi finanziari; gli acquisti sono in maniera continuativa al di sopra delle proprie possibilità; la spesa consiste spesso in oggetti spesso inutili, o di cui non si ha bisogno, per un periodo di tempo prolungato.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>