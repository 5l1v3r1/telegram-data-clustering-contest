<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/ujabb_miditorony_a_thermaltake_muhelyebol.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-25T15:38:00+00:00"/>
    <meta property="og:title" content="Újabb miditorony a Thermaltake műhelyéből"/>
    <meta property="og:description" content="A H550 specifikációját tekintve nem váltja meg a világot, külsőleg pedig a kicsit érdekes elrendezésű előlap emeli ki a tömegből."/>
  </head>
  <body>
    <article>
      <h1>Újabb miditorony a Thermaltake műhelyéből</h1>
      <address><time datetime="2019-11-25T15:38:00+00:00">25 Nov 2019, 15:38</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <p>Új házzal bővíti portfólióját a Thermaltake, a <a href="https://www.thermaltake.com/h550-tg-argb-mid-tower-chassis.html">H550 TG ARGB</a> névre hallgató modell pedig első blikkre kísértetiesen hasonlít a gyártó múlt heti <a href="https://prohardver.hu/hir/uj_csaladtagokat_koszonthetunk_thermaltake.html">házduójára</a>. A 441 x 472 x 225 milliméteres kiterjedésnek köszönhetően Mini-ITX-től ATX formátumú alaplapig bármelyik méretet szívesen látja a beltér, míg processzorhűtőből 165 mm magas, grafikus kártyából pedig 300 mm hosszú darabokat tudunk beszerelni. Utóbbit egyébként vertikálisan is van lehetőségünk elhelyezni, hála a két függőleges bővítőkártya nyílásnak, az ehhez szükséges riser kábel azonban nem a csomag része.</p>
      <figure>
        <img src="https://prohardver.hu/dl/cnt/2019-11/156619/pic1.jpg"/>
      </figure>
      <p>Az üresen is 7,65 kg tömegű házikó acél vázat kapott, ezt csak az oldalsó edzett üveglap és az előlapon elhelyezett, szálcsiszolt alumínium lemez fedi el. A frontoldalon elhelyezésre került még egy ARGB LED szalag is annak bal oldalán, míg a szellőzést segítő – vagy méretéből és helyzetéből adódóan inkább hátráltató - hűtőrács legalul kapott helyet.</p>
      <h3>H﻿ir﻿d﻿eté﻿s</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <slideshow>
        <figure>
          <img src="https://prohardver.hu/dl/cnt/2019-11/156619/pic2.jpg"/>
        </figure>
        <figure>
          <img src="https://prohardver.hu/dl/cnt/2019-11/156619/pic3.jpg"/>
        </figure>
      </slideshow>
      <p>Az ARGB szalag mellett további címezhető fényforrást kapunk a hátsó, 120 mm átmérőjű ventilátor személyében, a fényeket pedig vagy az I/O panelen található gombbal, vagy alaplapunk szoftverével vezérelhetjük. Az egyetlen, előre beszerelt légkavarót szükség esetén további darabokkal egészíthetjük ki, előre három 120-as vagy két 140-es, fentre pedig két 120 vagy 140 milliméteres egység számára találunk még helyet. Természetesen a radiátorok rögzítőpontjai sem maradhattak le, az előlap mögé legfeljebb 360, a tetőlemez alá 240, a hátoldalra pedig 120 mm hosszú hőleadók telepíthetők.</p>
      <slideshow>
        <figure>
          <img src="https://prohardver.hu/dl/cnt/2019-11/156619/pic4.jpg"/>
        </figure>
        <figure>
          <img src="https://prohardver.hu/dl/cnt/2019-11/156619/pic5.jpg"/>
        </figure>
      </slideshow>
      <p>Adattárolóból két 3,5 hüvelyk vagy négy 2,5 hüvelyk méretű HDD-t vagy SSD-t használhatunk, ezeket a tápegység kamrájába és az alaplaptálca hátoldalára szórhatjuk el. Ha a külső adattárolók előnyeit is élveznénk, akkor a fenti I/O panel lesz segítségünkre, itt jack ki- és bemenetek mellett egy 3.0-s és két 2.0-s USB csatlakozót találunk.</p>
      <figure>
        <img src="https://prohardver.hu/dl/cnt/2019-11/156619/pic6.jpg"/>
      </figure>
      <p>A piaci elérhetőségre és az árazásra vonatkozó információk egyelőre nem ismertek.</p>
    </article>
  </body>
</html>