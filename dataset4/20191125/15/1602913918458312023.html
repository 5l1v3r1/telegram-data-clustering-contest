<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/dolarul-american-salvarea-venezuelenilor-intr-o-tara-in-care-fmi-estimeaza-o-inflatie-de-200-000-in-2019-18615341"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T15:17:22+00:00"/>
    <meta property="og:title" content="Dolarul american, salvarea venezuelenilor într-o ţară în care FMI estimează o inflaţie de 200.000% în 2019"/>
    <meta property="og:description" content="Dolarul american devine principala monedă de schimb pe care vor să o folosească venezuelenii în contextul în care naţiunea condusă de Nicolas Maduro se confruntă cu una dintre cel mai violente crize economice şi sociale din istorie, iar Fondul Monetar Internaţional estimează inflaţia pentru 2019 la 200.000%."/>
  </head>
  <body>
    <article>
      <h1>Dolarul american, salvarea venezuelenilor într-o ţară în care FMI estimează o inflaţie de 200.000% în 2019</h1>
      <address><time datetime="2019-11-25T15:17:22+00:00">25 Nov 2019, 15:17</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Dolarul american devine principala monedă de schimb pe care vor să o folosească venezuelenii în contextul în care naţiunea condusă de Nicolas Maduro se confruntă cu una dintre cel mai violente crize economice şi sociale din istorie, iar Fondul Monetar Internaţional estimează inflaţia pentru 2019 la 200.000%.</p>
      <p>În mallul Sambil, unde muzica de Crăciun a început deja să răsune în difuzoare pentru a-i atrage pe primii cumpărători din acest sezon, branduri internaţionale precum Zara, Adidas, Timberland, Guess, Reebok, Mango şi Ben Sherman acceptă dolari americani de la cumpărători.</p>
      <p>„Astăzi cumpăr o bluză pentru sora mea şi un tricou şi o pereche de blugi pentru mine. Toate cu dolari. Mi-au trimis nişte dolari câteva rude din străinătate”, spune Felipe Tuesta, un locuitor al Venezuelei, citat de FT.</p>
      <p>În ciuda celor două secole de retorică anti-americană susţinută din partea partidului socialist care conduce ţara şi a eforturilor concertate de a îndepărta economia de americani şi de a o duce mai aproape de China şi Rusia, dolarul american rămâne o parte importantă din viaţa venezueleanului de rând.</p>
      <p>Importanţa dolarului american în viaţa oamenilor din Venezuela a fost recunoscută chiar şi de preşedintele Nicolas Maduro săptămâna trecută.</p>
      <p>„Acest proces pe care ei îl numesc dolarizare ar putea fi util pentru revenirea economiei şi pentru a elibera forţele productive ale ţării, pe drumu spre o economie funcţională”, spune Maduro.</p>
      <p>Liderul socialist înlătură de obicei imediat ce vine de la americani şi a discutat mult despre „eliberarea” Venezuelei de sub „dominaţia” dolarului american, şi îndreptarea ţării mai mult înspre euro, yuani chinezeşti şi petro – criptomoneda proprie a Venezuelei, al cărei preţ este legat de preţul petrolului.</p>
      <p>Cu toate acestea, comentariile lui Maduro reflectă o realitate din ce în ce mai dură, în care declinul economic al Venezuelei accelerează.</p>
      <p>Un studiu recent realizat de compania de consultanţă Ecoanalitica a descoperit că jumătate din toate tranzacţiile financiare din Venezuela sunt efectuate în valută – în principal dolari. Mai mult, în Maracaibo, în apropierea graniţei cu Columbia, dolarul american este utilizat în 86% din tranzacţii.</p>
      <p>Venezuelenii folosesc deja de mult timp dolarii americani pentru cumpărături scumpe – 95% din electrocasnice, spre exemplu – însă au început să folosească din ce în ce mai mult dolarii americani pentru cumpărături cotidiene.</p>
      <p>În parte, această situaţie a fost alimnetată de fenomenul hiperinflaţiei. În timpul anului trecut, imaginile cu rafturile goale din supermarketurile Venezuelei au făcut înconjurul planetei în presa internaţională.</p>
      <p>Chiar şi după ce guvernul a tăiat cinci zerouri de la bolivar şi a tipărit bancnote noi anul trecut, bolivarul încă este într-o poziţie slabă.</p>
      <p>Cea mai mare bancnotă aflată în circulaţie este cea de 50.000 de bolivari – care reprezintă acum aproximativ 1,6 dolari. De la bancomate, maximul pe care îl pot retrage clienţii este echivalentul a 10 cenţi. Chiar şi atunci când plătesc în bolivari, venezuelenii o fac cu cardul de debit, nu cu cash.</p>
      <p>Steve Hanke, expert în inflaţie în cadrul universităţii americane John Hopkins din SUA, susţine că rata anuală a inflaţiei se situează la circa 10.000% în Venezuela, în timp ce ţara trece prin a treia cea mai lungă perioadă de hiperinflaţie din istoria lumii – întrecută doar de Nicaragua la finalul anilor 80 şi de Grecia în timpul celui De-al Doilea Război Mondial.</p>
      <p>Fondul Monetar Internaţional (FMI) estimează o inflaţie de 200.000% pentru acest an, şi de 500.000% pentru 2020.</p>
    </article>
  </body>
</html>