<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915057"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:45:00+00:00"/>
    <meta property="og:title" content="Mačka in pes sta za našo vlado stvar"/>
    <meta property="og:description" content="Vlada ni sprejela predloga, da se živali ne obravnavajo več kot stvari, temveč kot čuteča bitja."/>
  </head>
  <body>
    <article>
      <h1>Mačka in pes sta za našo vlado stvar</h1>
      <address><time datetime="2019-11-25T15:45:00+00:00">25 Nov 2019, 15:45</time> by <a rel="author">Alenka Kotar</a></address>
      <p>
        <b>Vlada ni sprejela predloga, da se živali ne obravnavajo več kot stvari, temveč kot čuteča bitja.</b>
      </p>
      <p>Vlada meni, da so živali stvari. Tako je mogoče sklepati po minulem tednu, ko v predlogu novele stvarnopravnega zakonika niso hoteli opredeliti živali kot čutečih živih bitij. Spremembo, torej opredelitev živali kot čutečih in ne samo živih bitij, so na pobudo poslanke Socialnih demokratov <b>Meire Hot</b> predlagali na pravosodnem ministrstvu, oblikovali pa so jo v sodelovanju s pravno stroko in predstavniki nevladnih organizacij.</p>
      <p>Pravosodni ministrici<b> Andreji Katič</b> v medresorskem usklajevanju te določbe ni uspelo uskladiti, novela pa je štiri tedne čakala na uvrstitev na sejo vlade. Za ministrico je bil tako na koncu napredek že to, da je predlog sploh prišel na vrsto, upa pa, da se bo veter obrnil v njen prid, ko bodo predlog novele obravnavali v državnem zboru. Do tedaj bodo pritisk na politike vršila društva, na primer Društvo za osvoboditev živali in njihove pravice, kjer pravijo, da bi bila drugačna dikcija pomembna simbolna gesta, kaj več pa niti ne, saj živali kot čuteča bitja opredeljuje že lizbonska pogodba, ki jo je podpisala Slovenija.</p>
      <h3>Sprememba v »živa bitja« ni dovolj</h3>
      <p>Meira Hot, ki je vložila poslansko pobudo, pravi, da vzrok za to ni zgolj dejstvo, da »v našem pravnem redu na tem področju obstajajo številne zakonodajne vrzeli, ki onemogočajo boljše preprečevanje zavržnih ravnanjih z živalmi in tudi primerne sankcije za kršitelje«. In nadaljuje: »Dejstvo je namreč, da so zakonske spremembe resda korak naprej, bo pa treba narediti še veliko več, če želimo večjo stopnjo družbene zavesti v preprečevanju in odkrivanju primerov mučenja, zanemarjenja in nasploh slabega ravnanja z živalmi,« nam je pojasnila in dodala, da je nujno, da Slovenija glede zakonodajne ureditve na tem področju stopi ob bok številnim državam članicam Evropske unije, ki so proaktivno pristopile k največji možni zakonski zaščiti živali.</p>
      <p>»Prvi korak je bil ravno te dni že storjen, ko je vlada podprla predlog ministrstva za pravosodje, ki je na mojo poslansko pobudo pripravilo spremembo stvarnopravnega zakonika, da se žival ne obravnava več kot stvar, temveč kot čuteče bitje. Žal je zaradi pomislekov nekaterih v koaliciji ta dikcija s sprejemom na vladi okrnjena, ko je zapisano, da so živali živa bitja. Sprememba je sicer korak naprej, vendar je po mojem mnenju nezadostna, če resnično želimo otipljive premike,« je poudarila in napovedala, da bo med zakonodajnim postopkom k predlogu sprememb stvarnopravnega zakonika vložila tudi dopolnilo z dikcijo, da so živali čuteča bitja.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913936/magazin/aktualno/kazen-zaradi-predebelega-macka-na-letalu"/>
        <a href="https://www.dnevnik.si/1042913600/magazin/znanost-in-tehnologija/v-gobcu-kitovca-nasli-novo-vrsto-rakov"/>
      </related>
    </article>
  </body>
</html>