<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/San-Francisko-i-Kalifornija-pred-paklom-zbog-narkomana-i-beskucnika/570434?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:06:47+00:00"/>
    <meta property="og:title" content="San Francisko i Kalifornija pred &quot;paklom&quot; zbog narkomana i beskućnika"/>
    <meta property="og:description" content="SAN FRANCISKO - Američki lider Donald Tramp najavljuje sankcije protiv kalifornijskih gradova, prvenstveno San Franciska, zbog haosa koji u njima vlada usljed velikog broja beskućnika, te narkomanskih i nehigijenskih otpadaka na ulicama."/>
  </head>
  <body>
    <article>
      <h1>San Francisko i Kalifornija pred "paklom" zbog narkomana i beskućnika</h1>
      <address><time datetime="2019-11-25T15:06:47+00:00">25 Nov 2019, 15:06</time> by <a rel="author">Srna</a></address>
      <p>SAN FRANCISKO - Američki lider Donald Tramp najavljuje sankcije protiv kalifornijskih gradova, prvenstveno San Franciska, zbog haosa koji u njima vlada usljed velikog broja beskućnika, te narkomanskih i nehigijenskih otpadaka na ulicama.</p>
      <p>Tramp je prilikom posjete Kaliforniji najavio da će Bijela kuća izdati obavještnje o kršenju zaštite okoline protiv grada San Franciska zbog onoga što je opisao kao "problem beskućništva".</p>
      <p>"Strašna je situacija u Los Anđelesu i San Francisku, koji u potpunosti krši pravila, pa će dobiti vrlo brzo opomenu", naveo je Tramp.</p>
      <p>Kako navodi "Njujork tajms", problem je u stvaranju antisanitarnih uslova u San Francisku, koji je sada nesiguran za ljude, životinje i cijelo prirodno okruženje.</p>
      <p>Tramp upozorava da moraju očistiti grad, ukazujući na heroinske igle koje se ulicama slivaju u odvodne kanale.</p>
      <p>"Ne možemo naše gradove odvesti u pakao", navodi Tramp.</p>
      <p>Predsjednik SAD planira da preduzme mjere protiv San Franciska, zbog "bujanja" beskućništva i prljavštine koje ono nosi sa sobom.</p>
      <p>Time se uništava nekad veliki američki grad i postaje nepodoban i nesiguran za stanovnike i posjetioce.</p>
      <p>Žalosna situacija u Kaliforniji za beskućništvo stvorena je u vrijeme vladavine Demokratske stranke, koja je samo deklarativno zaštitnik siromašnih, manjinskih i ugroženih grupa, navodi Tramp.</p>
      <p>Američki mediji navode da je beskućništvo toliko van kontrole u mnogim područjima Kalifornije, da stanovnici nekih dijelova gradova više ne mogu živjeti u miru, niti mogu izaći na ulicu bez straha da će zakoračiti u izmet ili se ubosti na iglu koje bacaju zavisnici nakon korištenja droge.</p>
      <p>Kalifornijska vlada čini izgradnju novih domova skupom. Cijene najamnina rastu, a rezultat su beskućništvo i talasi provala u tuđe kuće, navode mediji.</p>
    </article>
  </body>
</html>