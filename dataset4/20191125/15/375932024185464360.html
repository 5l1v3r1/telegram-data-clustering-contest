<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/innovacio/gombamod-szaporodnak-a-startup-inkubatorok-1890090/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T15:40:00+00:00"/>
    <meta property="og:title" content="Gombamód szaporodnak a startup inkubátorok"/>
    <meta property="og:description" content="Ötszörösére nőtt a startup akcelerátorok és inkubátorok száma az utóbbi tíz évben a Roland Berger stratégiai tanácsadó cég elemzése szerint."/>
  </head>
  <body>
    <article>
      <h1>Gombamód szaporodnak a startup inkubátorok</h1>
      <address><time datetime="2019-11-25T15:40:00+00:00">25 Nov 2019, 15:40</time> by <a rel="author">VG</a></address>
      <p>Ma az innováció fő motorjai a startup cégek, ezért világszerte több ezer akcelerátor és inkubátorprogram indult, hogy támogassa a kezdő vállalkozókat projektjeik elindításában. Számuk pedig egyre nő: jelenleg csaknem ötször annyi akcelerátor és inkubátor van, mint egy évtizeddel ezelőtt, és a gyors terjedésük miatt egyre erősödik a verseny a programok között. Ezek a főbb megállapításai a Roland Berger új „Revisiting the market for innovation (Az innovációs piac átgondolása)” című kutatásának, melynek során a cég szakértői világszerte mintegy 200 akcelerátort és inkubátort vizsgáltak meg.</p>
      <blockquote>Többé már nem tudnak az akcelerátorok és inkubátorok sikeresek lenni csupán azáltal, hogy irodahelyiségeket, mentorálást és hasonló szolgáltatásokat nyújtanak startupok részére</blockquote>
      <p>– mondta Schannen Frigyes, a Roland Berger magyarországi ügyvezetője. „Csak úgy lehetnek igazán sikeresek, hogyha kitűnnek a tömegből, ennek az egyik legjobb módja pedig az, ha következetesen csak egy iparágra vagy technológiára specializálódnak, valamint nemzetközi üzleti modellben gondolkodnak.”</p>
      <h3>A hagyományos támogatási formák dominálnak</h3>
      <p>Eddig a szolgáltatók főleg a támogatás klasszikus formáit nyújtották, úgymint coaching (96 százalék), tréningek szervezése (90 százalék) és irodahelyiség (86 százalék) és csak mintegy felük biztosít a startupok számára hozzáférést speciális technológiákhoz. Miközben a felmérésben részt vevő intézmények 54 százaléka valamilyen iparágra fókuszál, csak 35 százalékuk koncentrál egy konkrét technológiai szegmensre, mint például a Dolgok Internete (IoT, Internet of Things), a big data, vagy a mesterséges intelligencia.</p>
      <p>Nemzetközi összehasonlításban az Egyesült Államokban működő szolgáltatók összpontosítanak már ma is a legnagyobb arányban egy adott iparágra (65 százalék), őket követi Európa (59 százalék) és a MENA, azaz a Közel-Kelet és Észak-Afrika régió országai (57 százalék).</p>
      <figure>
        <img src="https://www.vg.hu/wp-content/uploads/2019/06/hand31902041280-e1560927063233.jpg"/>
        <figcaption>Fotó: Pixabay</figcaption>
      </figure>
      <p>Az akcelerátoroknak és inkubátoroknak szintén van hova fejlődniük: a megkérdezetteknek csak kevesebb mint a fele követ már jelenleg is nemzetközi stratégiát, terjeszkedik új piacok felé, vagy lép új partnerségre más szereplőkkel.</p>
      <blockquote>Az olyan új lehetőségek, mint a vállalati inkubátorok vagy a kockázati tőkealapok által szervezett programok további versenyt jelentenek az akcelerátorok és inkubátorok számára. És figyelembe véve a pénzügyi piacokon jelenleg elérhető magas likviditást, a startupok nincsenek rászorulva az ilyen szolgáltatók részéről érkező befektetésekre</blockquote>
      <p>– jegyezte meg Schannen Frigyes.</p>
      <p>Ugyanakkor a vezető iparági szereplők, a kockázati tőkealapok és a kormányzati intézmények mind potenciális ügyfelei a tapasztalt piaci szolgáltatóknak: „Az akcelerátorok és inkubátorok mára már jelentős szakértelemmel rendelkeznek. Ez azt jelenti, hogy fontos támogatást tudnak nyújtani a befektetési döntésekhez egy olyan környezetben is, ami nagyon dinamikus és gyakran rendkívül átláthatatlan,” tette hozzá Schannen Frigyes. – Így egyre inkább tudnak közvetítőként működni a startupok, a vezető ipari cégek, a befektetők és tudományos élet szereplői között, és megszilárdítani saját pozíciójukat, mint technológiatranszfer-platformok.</p>
    </article>
  </body>
</html>