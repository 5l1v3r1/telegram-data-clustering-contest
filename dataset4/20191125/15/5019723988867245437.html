<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/kerala/2019/11/25/idk-cheruthonni-dam.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T15:38:35+00:00"/>
    <meta property="og:title" content="അർധരാത്രിയിൽ ജീപ്പ്, ബോട്ട്, പട്ടാപ്പകൽ കാർ; സുരക്ഷാ വീഴ്ച പതിവായി ഇടുക്കി ഡാം"/>
    <meta property="og:description" content="ഇടുക്കി– ചെറുതോണി അണക്കെട്ടുകളിൽ സുരക്ഷാ വീഴ്ചകൾ പതിവാകുന്നു. ഇടുക്കി അണക്കെട്ടിന്റെ പ്രധാന കവാടത്തിലൂടെ യുവാവ് കാർ ഓടിച്ചു ഒരു കിലോമീറ്ററോളം സഞ്ചരിച്ചതാണ് അവസാനമുണ്ടായ സംഭവം. സുരക്ഷാ നിയമങ്ങൾ അറിയാതെയാണ് യുവാവ് വാഹനം ഓടിച്ച് പോയതെന്ന് പൊലീസ് പറഞ്ഞു. ഇയാൾക്ക് ഒപ്പമുണ്ടായിരുന്ന എറണാകുളം സ്വദേശികളായ. Idukki Dam. Idukki. Social Media."/>
  </head>
  <body>
    <article>
      <h1>അർധരാത്രിയിൽ ജീപ്പ്, ബോട്ട്, പട്ടാപ്പകൽ കാർ; സുരക്ഷാ വീഴ്ച പതിവായി ഇടുക്കി ഡാം</h1>
      <address><time datetime="2019-11-25T15:38:35+00:00">25 Nov 2019, 15:38</time> by <a rel="author">സ്വന്തം ലേഖകൻ</a></address>
      <p>ഇടുക്കി– ചെറുതോണി അണക്കെട്ടുകളിൽ സുരക്ഷാ വീഴ്ചകൾ പതിവാകുന്നു. ഇടുക്കി അണക്കെട്ടിന്റെ പ്രധാന കവാടത്തിലൂടെ യുവാവ് കാർ ഓടിച്ചു ഒരു കിലോമീറ്ററോളം സഞ്ചരിച്ചതാണ് അവസാനമുണ്ടായ സംഭവം. സുരക്ഷാ നിയമങ്ങൾ അറിയാതെയാണ് യുവാവ് വാഹനം ഓടിച്ച് പോയതെന്ന് പൊലീസ് പറഞ്ഞു. ഇയാൾക്ക് ഒപ്പമുണ്ടായിരുന്ന എറണാകുളം സ്വദേശികളായ മറ്റ് 2 യുവാക്കളെയും ചോദ്യം ചെയ്തു വിട്ടു. അസ്വഭാവികത ഒന്നും കണ്ടെത്താത്തതിനാൽ കേസ് എടുത്തില്ല.</p>
      <p>അതീവ സുരക്ഷാ മേഖലയായ ഇടുക്കി അണക്കെട്ടിൽ ഇത്തരം സംഭവങ്ങൾ ആവർത്തിക്കുകയാണ്. കഴിഞ്ഞ വർഷം അർധരാത്രിയിൽ മൂവർ സംഘം ജീപ്പ് ഓടിച്ച് ചെറുതോണി അണക്കെട്ടിന് താഴ്‌വാരത്ത് എത്തിയിരുന്നു. യുവതി അണക്കെട്ടിന്റെ ചിത്രം എടുക്കുന്നത് ചോദ്യം ചെയ്ത പൊലീസ് ഉദ്യോഗസ്ഥനെ മർദിച്ച സംഭവവും വിവാദമായിരുന്നു. അണക്കെട്ടിൽ ജലാശയത്തിലൂടെ സ്വകാര്യ വ്യക്തികൾ ബോട്ടിങ് നടത്തുകയും ചിത്രങ്ങൾ പകർത്തുകയും ചെയ്ത സംഭവത്തിൽ വൈദ്യുതി ബോർഡ് അന്വേഷണം നടത്തിയിരുന്നു.</p>
      <p>അണക്കെട്ടിനോടു ചേർന്ന് നങ്കൂരമിട്ടിരുന്ന നിരീക്ഷണ ബോട്ട് 2014ൽ ദുരൂഹ സാഹചര്യത്തിൽ കത്തി നശിച്ചിരുന്നു. ഈ സംഭവങ്ങളിലെല്ലാം അന്വേഷണം എങ്ങും എത്താതെ അവസാനിച്ചു.</p>
    </article>
  </body>
</html>