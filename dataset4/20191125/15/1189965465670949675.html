<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260565/tragodia-sto-antirrio-ellines-einai-telika-oi-nekroi-toy-istioforoy"/>
    <meta property="og:site_name" content="LiFO"/>
    <meta property="article:published_time" content="2019-11-25T15:34:00+00:00"/>
    <meta property="og:title" content="Τραγωδία στο Αντίρριο: Έλληνες είναι τελικά οι νεκροί του ιστιοφόρου"/>
    <meta property="og:description" content="Έλληνες είναι οι δύο άνδρες που έχασαν τη ζωή τους στο Αντίρριο, μετά από ανατροπή του ιστιοπλοϊκού σκάφους στο οποίο επέβαιναν"/>
  </head>
  <body>
    <article>
      <h1>Τραγωδία στο Αντίρριο: Έλληνες είναι τελικά οι νεκροί του ιστιοφόρου</h1>
      <h2>Έλληνες είναι οι δύο άνδρες που έχασαν τη ζωή τους στο Αντίρριο, μετά από ανατροπή του ιστιοπλοϊκού σκάφους στο οποίο επέβαιναν</h2>
      <address><time datetime="2019-11-25T15:34:00+00:00">25 Nov 2019, 15:34</time> by <a rel="author">NEWSROOM</a></address>
      <p>
        <b>Έλληνες ήταν οι δύο άνδρες που<a href="https://www.lifo.gr/now/greece/260501/tragodia-sto-antirrio-vrethike-nekros-kai-o-deyteros-epivatis-toy-istioploikoy"> έχασαν τη ζωή τους στο Αντίρριο, μετά από ανατροπή του ιστιοπλοϊκού σκάφους</a> στο οποίο επέβαιναν.</b>
      </p>
      <p>Από το Αρχηγείο του Λιμενικού επιβεβαίωσαν στο LiFO.gr ότι οι δύο νεκροί ήταν Έλληνες. «Μέχρι στιγμής δεν έχουμε όμως άλλα στοιχεία για την ταυτότητά τους», πρόσθεσε η ίδια πηγή. Νωρίς το πρωί, υπήρχαν πληροφορίες πως οι άνδρες ήταν γαλλικής καταγωγής - στοιχείο που στη συνέχεια διαψεύστηκε.</p>
      <figure>
        <img src="https://www.lifo.gr/uploads/image/1571650/tragodia-antirrio-nekroi-ellines-2.jpg"/>
      </figure>
      <p>Σύμφωνα με πληροφορίες που επικαλείται το τοπικό best.gr πάντως, πρόκειται για άνδρες από τον Πειραιά, 57 και 59 ετών αντίστοιχα. Σε εξέλιξη βρίσκεται η διαδικασία ανέλκυσης του ιστιοφόρου στο Αντίρριο. Αυτόπτη μάρτυρας, επιχειρηματίας της περιοχής, κατέθεσε ότι είχε δει το σκάφος μέσα στη θαλασσοταραχή, γεγονός που του προκάλεσε απορία δεδομένων των προειδοποιήσεων για την κακοκαιρία στην πορθμειακή γραμμή Ρίου - Αντιρρίου.</p>
      <p>Δύτες έπεσαν στη θάλασσα για να δέσουν με ιμάντες το σκάφος που, σύμφωνα με πληροφορίες, φέρει σημαία Γαλλίας.</p>
      <figure>
        <iframe src="https://www.youtube.com/embed/4SF225EaR1M" width="1213" height="672" data-service="Youtube" scrolling="no"/>
      </figure>
      <p>
        <b>Η πρώτη ανακοίνωση του Λιμενικού</b>
      </p>
      <p>Ενημερώθηκε, βραδινές ώρες χθες, η Λιμενική Αρχή Ρίου για πτώση άνδρα στη θάλασσα από ελλιμενισμένο Ι/Φ σκάφος στον ανατολικό προβλήτα Αντιρρίου λόγω των δυσμενών καιρικών συνθηκών που επικρατούσαν στην περιοχή. Άμεσα στελέχη της οικείας Λιμενικής Αρχής έσπευσαν στο σημείο, όπου μετά από έρευνες εντόπισαν άτομο στη θάλασσα. Έγιναν επανειλημμένες προσπάθειες για την ανάσυρσή του, με αρνητικά αποτελέσματα. Στις έρευνες συμμετείχαν επίσης στελέχη του Πυροσβεστικού Σώματος (ΕΜΑΚ), της Ελληνικής Αστυνομίας και ιδιώτες δύτες, ενώ στο σημείο έσπευσε και τριμελές κλιμάκιο της Μονάδας Υποβρύχιων Αποστολών Λ.Σ.-ΕΛ.ΑΚΤ.</p>
      <p>Ο ανωτέρω άνδρας, αγνώστων λοιπών στοιχείων, ανασύρθηκε χωρίς τις αισθήσεις του από στελέχη ΜΥΑ Λ.Σ.-ΕΛ.ΑΚΤ. και πυροσβεστικής Υπηρεσίας (ΕΜΑΚ) και διεκομίσθη με ασθενοφόρο όχημα του ΕΚΑΒ στο Πανεπιστημιακό Γενικό Νοσοκομείο Πατρών, όπου διαπιστώθηκε ο θάνατός του. Οι έρευνες στην ευρύτερη θαλάσσια περιοχή συνεχίστηκαν με την συνδρομή περιπολικού σκάφους Λ.Σ.-ΕΛ.ΑΚΤ. και πυροσβεστικού σκάφους, όπου τελικά πρωινές ώρες σήμερα εντοπίστηκε από στελέχη του Λιμενικού Σώματος και της Πυροσβεστικής Υπηρεσίας και ανασύρθηκε η σορός και δεύτερου ατόμου από τη θαλάσσια περιοχή πλησίον του προαναφερόμενου προβλήτα. Προανάκριση διενεργείται από το Α΄ Λιμενικό Τμήμα Ρίου του Κεντρικού Λιμεναρχείου Πάτρας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/260501/tragodia-sto-antirrio-vrethike-nekros-kai-o-deyteros-epivatis-toy-istioploikoy"/>
      </related>
    </article>
  </body>
</html>