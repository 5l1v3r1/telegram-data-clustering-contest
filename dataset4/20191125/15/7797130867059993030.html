<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546868/Izrael-proterao-direktora-Hjuman-rajts-voca.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T15:57:00+00:00"/>
    <meta property="og:title" content="Izrael proterao direktora Hjuman rajts voča"/>
    <meta property="og:description" content="Izrael je proterao direktora organizacije Hjuman rajts voč (HRV) Omara Šakira, zaduženog za jevrejsku državu i..."/>
  </head>
  <body>
    <article>
      <h1>Izrael proterao direktora Hjuman rajts voča</h1>
      <address>
        <time datetime="2019-11-25T15:57:00+00:00">25 Nov 2019, 15:57</time>
      </address>
      <p>Izrael je proterao direktora organizacije Hjuman rajts voč (HRV) Omara Šakira, zaduženog za jevrejsku državu i palestinske teritorije.</p>
      <p>On je prva osoba proterana s izraelske teritorije u okviru kontroverznih mera protiv kampanje bojkota Izraela.</p>
      <p>Od 2017. godine izraelske vlasti zakonom zabranjuju ulazak na svoju teritoriju strancima optuženim da podržavaju pokret BDS (bojkota, prestanka investiranja i sankcija) protiv Izraela.</p>
      <p>Izraelsko ministarstvo za strateške poslove je navelo da je Šakir prva osoba koja je proterana na osnovu te mere zabrane.</p>
      <p>Izrael je odbio da obnovi vizu Šakiru krajem 2018. godine, optuživši ga da podržava pokret bojkota, što je on porekao. Posle niza žalbi početkom novembra je izraelski Vrhovni sud dao zeleno svetlo za deportaciju.</p>
      <p>"Ne pamtim da je ijedna druga demokratija blokirala pristup istražitelju Hjuman rajts voča. To pokazuje da je ograničavajući karakter izraelske demokratije sve veći", izjavio je direktor Kevin Rot organizacije za Frans pres.</p>
      <p>Šakir je uporedio proterivanje sa odnosom na koji je naišao u Egiptu, Siriju i Bahreinu, a HRW će nastojati da on nastavi svoju misiju ali van Izraela, jer nema vizu.</p>
      <p>SAD su saopštile da se oštro protive BDS kampanji na čijoj je meti Izrael, ali su potvrdile posvećenost slobodi izražavanja.</p>
      <p>Evropska unija je izrazila protivljenje izraelskoj odluci, a UN su još u maju upozorile protiv smanjenja prostora za delovanje onih koji brane ljudska prava u Izraelu.</p>
      <p>U fokusu sukoba između Izraela i HRW je borba koju jevrejska država vodi protiv kampanje bojkota. BDS poziva na ekonomski, kulturni i naučni bojkot kako bi se okončala okupacija i naseljavanje palestinskih teritorija.</p>
      <p>Izrael optužuje taj pokret za antisemitizam, što aktivisti poriču. Izraelske vlasti takođe kritikuju HRV zbog osude širenja jevrejskih naselja na okupiranim teritorijama koja su nelegalna po međunarodnom pravu. Da bi opravdala proterivanje, jevrejska država je istakla izjave Šakira u kojima je navodno branio bojkot pre nego što je preuzeo dužnost u Izraelu.</p>
      <p>"Svi oni koji deluju protiv Izraela moraju znati da im nećemo dozvoliti da ovde žive ili rade", rekao je izraelski ministar unutrašnjih poslova Arije Deri koji je Omara Šakira označio vođom BDS pokreta.</p>
      <p>Šakir, međutim, tvrdi da ni HRW, ni on, kao predstavnik te organizacije, nikada nisu pozvali na bojkot Izraela.</p>
      <p>HRW je apelovala na kompanije koje rade u jevrejskim naseljima da prestanu sa takvm praksom, tvrdeći da doprinose kršenju ljudskih prava, objašnjavao je on.</p>
      <p>Više od 600.000 Izraelaca naselilo se na Zapadnoj obali i u istočnom Jerusalimu, teritorijama koje je Izrael osvojio 1967. godine i gde živi oko tri miliona Palestinaca. Ta naselja predstavljaju flagrantno kršenje međunarodnog prava, navedeno je u Rezoluciji 2334 Saveta bezbednosti UN.</p>
      <p>Kenet Rot smatra da je Šakir bio meta jer je isticao izraelsku diskriminatorsku politiku i da je Izrael nastojanjem da ga kazni i protera pokazao svoje sopstvene nedostatke.</p>
      <p>"Svet nije prevaren", rekao je Rot, najavišvi da će se izraelska okupacija palestinskih teritorija pažljivije pratiti.</p>
      <p>Pre odlaska na aerodrom Šakir je najavio da će nastaviti da se protivi jevrejskim naseljima iz susednog Jordana i da će pojačati rad na dokumentovanju kršenja ljudskih prava u Izraelu i na palestinskim teritorijama, preneli su izraelski mediji.</p>
    </article>
  </body>
</html>