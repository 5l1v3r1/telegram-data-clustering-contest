<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599044/ksepernoun-tis-300000-oi-zimies-apo-tin-fotia-se-leoforeia-stin-aradippou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T15:28:00+00:00"/>
    <meta property="og:title" content="Ξεπερνούν τις €300.000 οι ζημιές από την φωτιά σε λεωφορεία στην Αραδίππου"/>
    <meta property="og:description" content="Στις 300 χιλιάδες ευρώ υπολογίζονται οι ζημιές στα 7 λεωφορεία και ένα mini bus, που καταστράφηκαν σήμερα τα ξημερώματα ολοσχερώς από φωτιά που φαίνεται να..."/>
  </head>
  <body>
    <article>
      <h1>Ξεπερνούν τις €300.000 οι ζημιές από την φωτιά σε λεωφορεία στην Αραδίππου</h1>
      <address><time datetime="2019-11-25T15:28:00+00:00">25 Nov 2019, 15:28</time> by <a rel="author">SigmaLive</a></address>
      <p>Στις 300 χιλιάδες ευρώ υπολογίζονται οι ζημιές στα <a href="https://www.sigmalive.com/news/local/598933/larnaka-empristes-evalan-fotia-se-xoro-stathmefsis-leoforeionzimies-se-8">7 λεωφορεία και ένα mini bus</a>, που καταστράφηκαν σήμερα τα ξημερώματα ολοσχερώς από φωτιά που φαίνεται να τέθηκε κακόβουλα.</p>
      <p>Σε δηλώσεις του, ο εκπρόσωπος Τύπου του Αρχηγείου Αστυνομίας, Χρίστος Ανδρέου, ανέφερε ότι γύρω στις 03:10 σήμερα το πρωί λήφθηκε πληροφορία ότι σε συγκεκριμένο σημείο στην επαρχία Λάρνακας υπήρχε φωτιά. Στη σκηνή μετέβησαν άμεσα μέλη της Πυροσβεστικής και της Αστυνομίας, τα οποία διαπίστωσαν ότι καίγονταν οκτώ λεωφορεία συγκεκριμένης εταιρείας.<br/><br/>Πρόσθεσε ότι τα μέλη της Πυροσβεστικής Υπηρεσίας κατάφεραν να σβήσουν τη φωτιά, από την οποία καταστράφηκαν ολοσχερώς επτά λεωφορεία και ένα mini bus. Η αξία των ζημιών ανέρχεται στις 300 περίπου χιλιάδες ευρώ.<br/><br/>Ο κ. Ανδρέου ανέφερε ότι «από τις προκαταρκτικές εξετάσεις που διενεργήθηκαν στηn σκηνή φαίνεται ότι η φωτιά τέθηκε κακόβουλα. Η σκηνή αποκλείστηκε από την πρώτη στιγμή και μέλη του ΤΑΕ Λάρνακας διεξάγουν εξετάσεις προς αναζήτηση μαρτυρίας περιμετρικά της σκηνής.<br/><br/>Σημείωσε, επίσης, ότι «οι εξετάσεις επικεντρώνονται κυρίως στο επαγγελματικό περιβάλλον του παραπονούμενου». <br/><br/>Τα λεωφορεία είχαν ασφαλιστική κάλυψη ενώ ο χώρος όπου βρίσκονταν σταθμευμένα τα οχήματα διαθέτει κλειστό κύκλωμα παρακολούθησης, το οποίο παραλήφθηκε από την Αστυνομία για τις απαραίτητες εξετάσεις.<br/><br/>Την υπόθεση διερευνά το ΤΑΕ Λάρνακας.</p>
      <figure>
        <iframe src="https://www.youtube.com/embed/3OPLykrxmNs" width="666" height="450" data-service="Youtube" scrolling="no"/>
      </figure>
    </article>
  </body>
</html>