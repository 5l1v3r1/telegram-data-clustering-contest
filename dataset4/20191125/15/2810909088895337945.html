<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359610"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="Човић: Ставови српске стране ће се уважавати"/>
    <meta property="og:description" content="Предсједник Хрватског народног сабора Драган Човић изразио је наду да ће до 15. или 20. децембра бити формиран нови сазив Савјета министара."/>
  </head>
  <body>
    <article>
      <h1>Човић: Ставови српске стране ће се уважавати</h1>
      <address>
        <time datetime="2019-11-25T15:10:00+00:00">25 Nov 2019, 15:10</time>
      </address>
      <p>
        <i>Предсједник Хрватског народног сабора Драган Човић изразио је наду да ће до 15. или 20. децембра бити формиран нови сазив Савјета министара.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1330/133016.jpg"/>
        <figcaption>Драган Човић<br/>Фото: СРНА</figcaption>
      </figure>
      <p>Човић се нада да ће на сутрашњој сједници Комисије за припрему избора Савјета министара, те предстојећој Представничког дома Парламентарне скупштине БиХ предложени кандидат за предсједавајућег Савјета Зоран Тегелтија добити мандат.</p>
      <p>Коментаришући Програм реформи БиХ, који је усвојило Предсједништво БиХ, Човић је рекао да нема ни добитника, нити губитника.</p>
      <p>- Ми се морамо борити за своје мјесто на евроатлантском путу. Око европског пута сви смо јединствени - нагласио је Човић.</p>
      <p>Он сматра да би у мају сљедеће године, за вријеме предсједавања Хрватске ЕУ, БиХ могла да се нађе на столу заједно са Сјеверном Македонијом и Албанијом у вези са приступним преговорима.</p>
      <p>- Ако успијемо направити искораке, увјерен сам да ће /хрватски премијер Андреј/ Пленковић инсистирати да добијемо своје мјесто с којег смо испали због своје неспособности да управљамо процесима у БиХ - додао је Човић.</p>
      <p>Одговарајући на питање да ли је БиХ ближе или даље у процесу евроатлантских интеграција, Човић каже да вриједе све релевантне одлуке које се тичу НАТО-а.</p>
      <p>- Хоћемо ли икад ући у НАТО или, пак, када би то могло бити, зависи од савезника и институција у БиХ које ће о томе одлучивати. Хрватска страна ту нема дилеме када је у питању евроатлантски пут, српска, пак, има и то ће се уважавати - навео је Човић.</p>
      <p>На питање о кадру ХДЗ-а у новом сазиву Савјета министара, Човић је рекао да ће се ХДЗ БиХ држати свог досадашњег начела искусних људи, младости, те заступљености оба пола.</p>
      <p>- Овај пут идемо на жене, јер је наш став као и до сада да морамо имати представнике дама у Савјету министара. Један од критеријума за нас је и да имамо људе из свих подручја БиХ - додао је Човић.</p>
      <p>На питање новинара да ли је измјена изборног законодавства БиХ и даље услов ХДЗ-а БиХ за формирање власти на федералном нивоу, Човић је рекао да о том питању разговара са партнерима.</p>
      <p>Коментаришући то што се у Федерацији БиХ обиљежавање 25. новембар као дан државности, Човић је рекао да би био срећнији да постоји закон о празницима који би то јединствено дефинисао, "како не би више нагађали".</p>
      <p>- Ја бих волио да управо на трагу и данашњег дана изградимо такву БиХ у којој се хрватски народ не би осјећао мајоризованим, да се у име њега не може бирати у БиХ. Ако добро анализирате документе из тог историјског времена, али и референдумског питања за БиХ, та равноправност мора заживјети. Сви они који воле БиХ требају то препознати као основу њеног функционисања - навео је Човић.</p>
    </article>
  </body>
</html>