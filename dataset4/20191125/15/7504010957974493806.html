<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/gadget/motori/2019/11/25/elon-musk-spiega-fail-finestrini-cybertruck/"/>
    <meta property="og:site_name" content="Wired"/>
    <meta property="article:published_time" content="2019-11-25T15:04:54+00:00"/>
    <meta property="og:title" content="Tesla, Elon Musk spiega il perché del fail dei finestrini"/>
    <meta property="og:description" content="Elon Musk ha spiegato su Twitter perché i finestrini del pickup elettrico Tesla Cybertruck sono andati in frantumi durante la presentazione ufficiale, ma il motivo non convince appieno"/>
  </head>
  <body>
    <article>
      <h1>Tesla, Elon Musk spiega il perché del fail dei finestrini</h1>
      <address><time datetime="2019-11-25T15:04:54+00:00">25 Nov 2019, 15:04</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>I vetri del pickup Tesla Cybertruck sono andati in frantumi durante la presentazione ufficiale</h3>
      <p>Sfottò e meme saranno pur sempre pubblicità gratuita e le prenotazioni del pickup elettrico <b>Tesla Cybertruck</b> avranno anche sfondato il muro delle 200.000 unità senza nemmeno uno spot in tv o sul web, ma un <b>fail</b> del genere in diretta globale non se lo sarebbe immaginato davvero nessuno.</p>
      <p>Ci riferiamo naturalmente al momento in cui <a href="https://www.wired.it/gadget/motori/2019/11/22/elon-musk-fail-presentazione-tesla-cybertruck/">i <b>finestrini sono andati in frantumi</b></a> dopo che il capo dei designer di Tesla, Franz von Holzhausen, ci ha scagliato contro una palla di metallo. Per ben due volte. Passerà ai posteri l’espressione basita di <b>Elon Musk</b> al momento della figuraccia (con imprecazione a corredo) oltre che al momento delle foto ufficiali con i due vetri rotti sullo sfondo. Il Ceo è tornato sulla vicenda e <a href="https://twitter.com/elonmusk/status/1198772995021406209">ha spiegato</a> il perché di questo sfortunato evento, naturalmente attraverso il proprio loquace account Twitter.</p>
      <p>Con due tweet, Musk ha spiegato che la causa della rottura (non completa, è il caso di specificare) dei finestrini di Cybertruck è dipesa dal precedente test di resistenza estremo con protagonista sempre von Holzhausen. Il designer aveva infatti dato alcune <b>martellate</b> alla portiera, dimostrandone la solidità.</p>
      <p>In quel momento nessun danno esterno era visibile, ma i duri impatti hanno frantumato la base del vetro dei finestrini, che sono stati indeboliti e hanno poi ceduto una volta colpiti dalla palla di metallo poco dopo.</p>
      <figure>
        <iframe data-src="https://twitter.com/elonmusk/status/1198090787520598016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A evidenza di questa spiegazione, Musk ha pubblicato un <b>video in slow motion</b> di una prova precedente allo show, con la palla di metallo immortalata mentre rimbalza senza rompere il finestrino. “La prossima volta meglio prima tirare la palla e poi dare una martellata”, ha aggiunto Elon.</p>
      <p>Ipotesi plausibile, ma rimane da capire perché <b>anche il secondo finestrino</b> abbia subito lo stesso identico danno visto che non era stato precedentemente messo a dura prova dal martello.</p>
      <p> </p>
    </article>
  </body>
</html>