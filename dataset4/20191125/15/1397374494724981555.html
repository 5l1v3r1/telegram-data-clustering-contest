<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/cudo-u-superligi-veselinovic-odusevljen-sudjenjem-393716.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-25T15:37:00+00:00"/>
    <meta property="og:title" content="Čudo u Superligi, Veselinović oduševljen suđenjem!"/>
    <meta property="og:description" content="Trener fudbalera Čukaričkog Aleksandar Veselinović rekao je danas da je njegova ekipa u većem delu meča protiv Rada bila u kontraritmu, ali da je najvažnije da je osvojila nova tri boda."/>
  </head>
  <body>
    <article>
      <h1>Čudo u Superligi, Veselinović oduševljen suđenjem!</h1>
      <h2>Trener fudbalera Čukaričkog Aleksandar Veselinović rekao je danas da je njegova ekipa u većem delu meča protiv Rada bila u kontraritmu, ali da je najvažnije da je osvojila nova tri boda.</h2>
      <address><time datetime="2019-11-25T15:37:00+00:00">25 Nov 2019, 15:37</time> by <a rel="author">Beta</a></address>
      <p><i>"Došli smo do pobede i tri boda protiv Rada i to veoma teško. Moram da budem pošten i da kažem da smo u većem delu utakmice bili u kontraritmu, isto važi i za većinu igrača. Ali, posle pauze i prethodnog poraza u Kruševcu za nas je najvažnije da smo osvojili tri boda. Mnogo igrača iz raznoraznih razloga je bilo u takvom stanju, ali nije vreme da pričamo o tome i da tražimo neka opravdanja"</i>, rekao je Veselinović.<br/><br/>Čukarički je pobedio Rad sa 2:0, u utakmici 17. kola Superlige Srbije.<br/><br/>Ekipa s Banovog brda je tako nastavila sjajan niz mečeva protiv Rada, zabeležila je 11. pobedu u prethodnih 14 mečeva, uz tri remija.<br/><br/>Ujedno, "brđani" su ostali na trećoj poziciji, sa istim brojem bodova kao drugoplasirana Vojvodina, jednim više od najbližeg pratioca Partizana.<br/><br/>Odsustvo standardnih prvotimaca Docića i Bogosavca se osetilo u ekipi Čukaričkog, nije to krio ni Veselinović.<br/><i><br/>"Ne bih da tražim bilo kakav alibi, ali zaista mislim da je Docić najkvalitetniji igrač u Superligi na toj poziciji. Njegovo odsustvo je moralo da se oseti. Ponosni smo što dajemo toliko mladih reprezentativaca za Srbiju, ali njima je potrebno vremena da se vrate u ritam"</i>, rekao je Veselinović.<br/><br/><i>"Opet, nemam šta mnogo da zamerim igračima, pokazali su želju, borili su se fantastično. Vremenski uslovi su bili nenormalno teški za igru. Ali, to je fudbal, igra se na otvorenom, u takvim uslovima. Trebalo je da odigramo mnogo kvalitetnije, ali najvažnija su tri boda, idemo dalje</i>", dodao je on.<br/><br/>Trener Čukaričkog pomenuo je i sudije meča, u pozitivnom kontekstu.<br/><i><br/>"Moram ovom prilikom, iako to nije moj manir, da istaknem da su najkvalitetniji akteri utakmice bile sudije. Bilo bi dobro za srpski fudbal da na ovakav način što više mojih kolega i ja imamo priliku da im čestitamo. Želim im da ovako nastave i da na svakoj utakmici dobijaju pohvale od mojih kolega. Ovo nije vezano za činjenicu da smo mi pobedili, zaista tako mislim"</i>, rekao je on.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/lsl-cuka-prati-zvezdu-sigurni-i-vozdovac-i-tsc-393547.html"/>
        <a href="https://www.sportske.net/vest/domaci-fudbal/nastavlja-se-lsl-sve-pocinje-u-humskoj-ali-je-glavni-dogadjaj-u-nisu-dolazi-zvezda-393403.html"/>
        <a href="https://www.sportske.net/vest/domaci-fudbal/lsl-konacno-efikasni-napredak-cuki-kola-krenula-nizbrdo-od-pobede-nad-partizanom-392322.html"/>
      </related>
    </article>
  </body>
</html>