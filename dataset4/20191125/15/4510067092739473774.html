<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/bihorean-amendat-de-politisti-cu-1500-de-lei-pentru-ca-a-postat-pe-facebook-poza-cu-votul-dat-lui-dancila-153033.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="Bihorean amendat de poliţişti cu 1.500 lei, pentru că a postat pe Facebook poză cu votul dat lui Dăncilă"/>
    <meta property="og:description" content="Un bihorean în vârstă de 29 de ani a fost amendat de poliţiştii bihoreni cu suma de 1.500 lei pentru propagandă electorală ilegală. Bărbatul cu pricina se numeşte Adrian Bojan, este cântăreţ de muzică populară şi a postat pe Facebook o poză cu buletinul de vot în care pusese ştampila pe candidata PSD, Viorica Dăncilă, alături de o imagine cu el alături de Dăncilă, plus sloganul acesteia, 'votează cu inima'."/>
  </head>
  <body>
    <article>
      <h1>Bihorean amendat de poliţişti cu 1.500 lei, pentru că a postat pe Facebook poză cu votul dat lui Dăncilă</h1>
      <address><time datetime="2019-11-25T15:35:00+00:00">25 Nov 2019, 15:35</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/adrian-bojan-facbeook-25102019.jpg"/>
      </figure>
      <p>
        <b>Un bihorean în vârstă de 29 de ani a fost amendat de poliţiştii bihoreni cu suma de 1.500 lei pentru propagandă electorală ilegală.</b>
      </p>
      <p>Aşa cum <b>BIHOREANUL </b>a scris duminică, un orădean a reclamat la Biroul Electoral Judeţean că un alt bărbat din Bihor a postat pe Facebook un mesaj electoral, în ciuda faptului că acest lucru este interzis de lege. BEJ Bihor a sesizat Poliţia, care a demarat verificările.</p>
      <p>"A fost identificată persoana respectivă şi a fost sancţionată cu suma de 1.500 lei, pentru propagandă electorală în afara legii", a declarat, luni, pentru <b>BIHOREANUL</b>, Ioana Lascău, purtător de cuvânt al Poliţiei Bihor.</p>
      <p><b>BIHOREANUL </b>a aflat că bărbatul amendat se numeşte Adrian Bojan şi este un cântăreţ de muzică populară. Postarea pentru care a fost amendat a constat într-o fotografie cu un buletin de vot pe care era aplicată ştampila pentru candidatul PSD, Viorica Dăncilă, şi o poză cu el alături de Dăncilă, completate de sloganul acesteia, "votează cu inima".</p>
      <p>Postarea a fost făcută vineri seară, în jurul orei 23, deci când campania electorală era încă în derulare, dar votul deja începuse în diaspora. În plus, legislaţia electorală interzice fotografierea buletinului de vot, prevedere pe care orădeanul a încălcat-o, fiind de presupus că a votat în străinătate. </p>
      <p>Sesizarea la BEJ a fost făcută duminică dimineaţă, când postarea era în continuare vizibilă pe reţeaua de socializare. Ulterior, Bojan a şters fotografia cu buletinul de vot.</p>
      <p>Pe de altă parte, poliţiştii bihoreni au în lucru o altă reclamaţie făcută duminică de BEJ, la rândul său sesizat de PSD Bihor. Organizaţia social-democraţilor - la fel ca toate filialele PSD din ţară - l-a reclamat pe europarlamentarul PNL Rareş Bogdan, pe motiv că acesta ar fi jignit-o pe Viorica Dăncilă, într-un video postat duminică pe Facebook. "Cu privire la această sesizare, poliţiştii bihoreni fac verificări", a declarat Lascău.</p>
      <p>
        <b>Citeşte pe aceeaşi temă şi <a href="https://www.ebihoreanul.ro/stiri/ultima-or-31-1/totul-e-pe-facebook-postari-de-pe-reteaua-de-socializare-reclamate-la-bej-inclusiv-psd-bihor-a-depus-o-sesizare-153018.html">articolul</a>: "Totul e pe Facebook! Postări de pe reţeaua de socializare, reclamate la BEJ. Inclusiv PSD Bihor a depus o sesizare"</b>
      </p>
    </article>
  </body>
</html>