<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/vyscha_rada_pravosuddya_zvynuvatyla_ryaboshapku_u_dyskredytaciyi_sudovoyi_vlady"/>
    <meta property="og:site_name" content="espreso.tv"/>
    <meta property="article:published_time" content="2019-11-25T15:19:00+00:00"/>
    <meta property="og:title" content="Вища рада правосуддя звинуватила Рябошапку у дискредитації судової влади"/>
    <meta property="og:description" content="Вища рада правосуддя ухвалила публічне звернення щодо заяв генерального прокурора Руслана Рябошапки"/>
  </head>
  <body>
    <article>
      <h1>Вища рада правосуддя звинуватила Рябошапку у дискредитації судової влади</h1>
      <address>
        <time datetime="2019-11-25T15:19:00+00:00">25 Nov 2019, 15:19</time>
      </address>
      <p>Вища рада правосуддя ухвалила публічне звернення щодо заяв генерального прокурора Руслана Рябошапки</p>
      <p>Заява оприлюднена на <a href="https://hcj.gov.ua/news/poshyrennya-generalnym-prokurorom-informaciyi-z-metoyu-dyskredytaciyi-sudovoyi-vlady-abo-vplyvu?fbclid=IwAR0UiJPwxcOFTTelXxuVFn_8TYlCxUmhvI6DRfdSTZ0hG6Y9k0r9M-tl10s">сайті ради</a>.</p>
      <p>"Генеральний прокурор <a href="https://espreso.tv/article/2019/05/06/10_faktiv_pro_ruslana_ryaboshapku_radnyka_zelenskogo_z_antykorupciynykh_pytan">Руслан Рябошапка</a> в ексклюзивному інтерв’ю кореспондентові проекту "Радіо Свобода" з участю "Голосу Америки" "Настоящее время" Ірині Ромалійській розповів, що судова система так і залишилася "закритою кастою, де кілька прізвищ фактично управляють цією судовою системою". За його словами, те, що було в окружному адміністративному суді Києва, – це одна сота того, що відувається. Керівники Верховного Суду, касаційних судів, інші впливові судді далі мають "серйозний вплив". І "вся країна знає їхні імена".</p>
      <p>Спроби президента Володимира Зеленського "перезавантажити" орган, що відповідає за відбір та звільнення суддів, зустріли "саботаж" з боку Вищої ради юстиції, Верховного Суду, сказав <a href="https://espreso.tv/article/2019/05/06/10_faktiv_pro_ruslana_ryaboshapku_radnyka_zelenskogo_z_antykorupciynykh_pytan">Руслан Рябошапка</a> в інтерв’ю. На його думку, потрібні "радикальніші заходи", "спілкуватися з саботажниками в рамках Кримінального процесуального кодекс", - йдеться у зверненні.</p>
      <p>На їхню думки, такі висловлювання неприпустимі. </p>
      <p>"Заяви керівника правоохоронного органу стосовно потенційних можливостей Генеральної прокуратури України здійснювати тиск на окремих суддів та членів Вищої ради правосуддя шляхом відкриття проти них кримінальних проваджень нагадують про небезпечні практики ручного керування системою прокуратури.</p>
      <p>Коли подібні заяви лунають в контексті впровадження змін до Закону України "Про судоустрій і статус суддів", то вони нівелюють цілі судової реформи і нової реформи прокуратури, а не сприяють їх реалізації.</p>
      <p>Вища рада правосуддя вважає неприпустимими політичні коментарі Генерального прокурора щодо темпів впровадження судової реформи, які прозвучали в інтерв’ю.</p>
      <p>Жодна судова реформа не повинна перетворюватися на політичну кампанію з дискредитації судової системи або інструмент її інституційного руйнування."</p>
      <p>З огляду на вказане Вища рада правосуддя вважає за необхідне наголосити, що захищеність суддів на рівні Конституції України є найважливішою гарантією незалежності судової влади, неупередженого, об’єктивного, безстороннього та незалежного виконання суддями своїх обов’язків щодо захисту прав і свобод людини і громадянина, забезпечення верховенства права та конституційного ладу в державі, а тому поширення Генеральним прокурором інформації з метою дискредитації судової влади або впливу на Вищу раду правосуддя є неприпустимим.</p>
      <p> </p>
    </article>
  </body>
</html>