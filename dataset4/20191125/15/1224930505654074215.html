<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/virshi-pro-svyatogo-mikolaya-dlya-ditej-i-doroslih-ukrayinskoyu_n151791"/>
    <meta property="og:site_name" content="Радіо Максимум"/>
    <meta property="article:published_time" content="2019-11-25T15:07:00+00:00"/>
    <meta property="og:title" content="Для малят 2-3 років"/>
    <meta property="og:description" content="День Святого Миколая – наш улюблений празник. До вашої уваги красиві вірші для малечі та прикольні поезії для дорослих українською мовою, які потішать доброго Дідуся у його свято."/>
  </head>
  <body>
    <article>
      <h1>Для малят 2-3 років</h1>
      <address><time datetime="2019-11-25T15:07:00+00:00">25 Nov 2019, 15:07</time> by <a rel="author">Русінкевич Тетяна</a></address>
      <p>
        <b>День Святого Миколая – наш улюблений празник. До вашої уваги красиві вірші для малечі та прикольні поезії для дорослих українською мовою, які потішать доброго Дідуся у його свято.</b>
      </p>
      <p>У ніч з 18 на 19 грудня <b>Святий Миколай </b>приходить до всіх, хто вірить у диво. Для дітей це свято особливе не тільки через подарунки, а ще й тому, що вони мають змогу познайомитися з Чудотворцем, який неодмінно завітає у дитсадок чи школу.</p>
      <related>
        <h4>Актуально!</h4>
        <a href="https://maximum.fm/list-do-mikolaya-yak-napisati-svyatomu-i-shcho-mozhna-poprositi-zrazok_n151452"/>
      </related>
      <p>Щоб потішити Миколая та гарантовано отримати пакунок від нього – всі слухняні дітки ретельно готуються до зустрічі зі святим. Найкращий спосіб потішити Миколая – розповісти йому гарний вірш. Зібрали для вас поезії до дня Святого Миколая на українській мові для дітей різного віку, а також дорослих, які не втратили віру в чудо. Обирайте найкращий віршик та вчіть його текст!</p>
      <h3>Вірші про Миколая для дітей</h3>
      <p>***</p>
      <p>Через поле, через гай<br/>Йде до діток Миколай.<br/>У білесенькій торбинці<br/>Він для всіх несе гостинці.</p>
      <p>***</p>
      <p>Миколаю, Святий Миколаю!<br/>Де ти ходиш, де бродиш в світах?<br/>Чом так рідко до нас прибуваєш?<br/>Ти – чаклун і добродій у снах.</p>
      <p>***</p>
      <p>Я з нетерпінням так чекаю – Миколаю.<br/>Щось таємниче в цьому є для нас.<br/>Ніхто, ніколи наперед не знає<br/>З чим і в який він прийде час.</p>
      <p>***</p>
      <p>Від Святого Миколая<br/>Я даруночка чекаю,<br/>Не стулю всю нічку очі,<br/>Бо який він знати хочу.</p>
      <p>***</p>
      <p>Тільки раз у році<br/>Нічка ця буває,<br/>Коли Миколайко<br/>Дари посилає.</p>
      <p>***</p>
      <p>Я сьогодні сам молився<br/>і ні разу не забувся,<br/>аж Миколайко з образочка<br/>до мене всміхнувся.</p>
      <p>***</p>
      <p>До святого Миколая<br/>Молитву складаю,<br/>Про святкові даруночки<br/>Його попрохаю!</p>
      <p>***</p>
      <p>Знаю тебе, добре знаю,<br/>Щедрий Святий Миколаю.<br/>Чекає тебе зимова пора,<br/>Жде з нетерпінням уся дітвора.</p>
      <p>***</p>
      <p>Мій Святенький Миколаю,<br/>Приходи скоріш, благаю.<br/>Я до тебе помолюся<br/>І тихенько пригорнуся.<br/>Щастя дай моїй родині<br/>І коханій Україні!</p>
      <p>***</p>
      <p>Червоніють снігурі<br/>На снігу під липою.<br/>Йде в кожусі Миколай,<br/>Аж сніжок порипує.<br/>Зупинився у дворі,<br/>Розв'язав торбинку,<br/>Нашій бабі сніговій<br/>Пов'язав хустинку.</p>
      <figure>
        <img src="https://maximum.fm/uploads/640w_DIR/media_news/2018/11/5bfd4b932b420226083183.jpg"/>
        <figcaption>Короткі дитячі віршики до Миколая</figcaption>
      </figure>
      <h4>Для дошкільнят</h4>
      <p>***</p>
      <p>Ходить Миколайко<br/>Від хати до хати,<br/>Гостинцями хоче<br/>Всіх обдарувати.<br/>Славні Янголята<br/>Йому помагають.<br/>Двері та віконця<br/>Справно відчиняють.</p>
      <p>***</p>
      <p>Нічка таємнича,<br/>Ніченька казкова<br/>Приходить щороку<br/>Й щораз загадкова.<br/>Тільки раз у році<br/>Нічка ця буває,<br/>Коли Миколайко<br/>Дари посилає.</p>
      <p>***</p>
      <p>Я Святого Миколая,<br/>Дуже-дуже добре знаю.<br/>Він на свято в чобіток<br/>Для слухняних діточок<br/>Має у своїй торбинці<br/>Найприємніші гостинці!</p>
      <p>***</p>
      <p>Святий отче, Миколай!<br/>Мою хату не минай!<br/>Подаруй мені потіху<br/>І торбину, повну сміху,<br/>І здоров'я для родини,<br/>Красну долю для Вкраїни!</p>
      <p>***</p>
      <p>Святий Миколаю,<br/>Прийди до нас з раю,<br/>Принеси нам дари<br/>Кожному до пари.<br/>Цукерки смачненькі,<br/>Булочки пухкенькі,<br/>Книжечок багато<br/>Читати у свято.<br/><i>(Марійка Підгірянка)</i></p>
      <p>***</p>
      <p>Любий Отче Миколаю!<br/>Я, звичайно, добре знаю,<br/>Що цей список – аж задовгий,<br/>Але ж Ти – незмірно добрий....<br/>Принеси мені гостинців,<br/>Скільки вміститься в торбинці:<br/>Ані мало, ні багато –<br/>Так, як скажуть мама й тато.</p>
      <p>***</p>
      <p>На стiнi висять снiжинки,<br/>Сяє вогником ялинка,<br/>Сяє кулька кольорова<br/>I памушечка цукрова.<br/>А надворi сипле снiг,<br/>Замiтає сто дорiг,<br/>Але ту не замете,<br/>Де Святий Микола йде!<br/>Для слухняних дiточок –<br/>Принесе вiн див мiшок.<br/>Обiйде усi хати,<br/>То ж чекай на Hього й ти!</p>
      <p>***</p>
      <p>Любий Отче Миколаю,<br/>Ти усе про мене знаєш.<br/>З висоти небес спустися,<br/>Серця лагідно торкнися,<br/>Освяти його Любов'ю,<br/>Подаруй душі здоров’я.<br/>Буду чемна і слухняна,<br/>Все робитиму старанно.<br/>Хочу, Отче, як і Ти,<br/>Мир і Радість всім нести.</p>
      <p>***</p>
      <p>Гей, пошлемо листочок до раю:<br/>"Не забудь нас, Святий Миколаю!<br/>Не забудьте про нас, янголятка! –<br/>Вас прохають і хлопці й дівчатка.<br/>Завжди ми були чемні та милі,<br/>До садочка охоче ходили,<br/>Шанували матусю і тата,<br/>Любили сестричку і брата.<br/>Ми складаєм долоні маленькі<br/>У молитві до Божої Неньки,<br/>Тож гостей ми чекаємо з неба –<br/>А Антипка нам зовсім не треба!"</p>
      <h4>Для дітей 6 і 7 років (1-2 клас)</h4>
      <p>***</p>
      <p>Ішов Миколай лужком, бережком,<br/>Святий Миколай лужком, бережком,<br/>Від хати до хати із своїм мішком,<br/>Ішов Миколай з червоним мішком.<br/>Відчиняйте двері — йде Миколай,<br/>Він благословить весь рідний наш край.<br/>Пропаде руїна, а ненька – Україна<br/>Буде процвітати із краю в край.<br/>Вже у вашій хаті святий Миколай,<br/>Поклоном, господар, його зустрічай.<br/>В біді він розрадить і кожному порадить,<br/>До смаку дарунки собі вибирай.</p>
      <p>***</p>
      <p>З нетерпінням я чекаю –<br/>Нині свято Миколая.<br/>Як надворі стане темно,<br/>Він приходить потаємно.<br/>Ще ніхто його не бачив,<br/>Та у ліжечка дитячі<br/>Він кладе під подушки<br/>Подарунки і книжки.</p>
      <p>***</p>
      <p>Ходить він завжди вночі<br/>Має від дверей ключі,<br/>Знає, хто живе і де,<br/>Як себе щодня веде.<br/>Чемним діткам, хоч потроху,<br/>В чобітки та у панчохи<br/>Він кладе потішки,<br/>А нечемним – мишки!<br/>Хто це? Швидко відгадай!<br/>Це наш любий… (Миколай)</p>
      <p>***</p>
      <p>Свято Миколая вже прийшло до нас,<br/>Здійснились всі мрії, Миколай у нас,<br/>Здійснились бажання всеї дітвори,<br/>Він приніс малятам дарунки свої.<br/>Любий Миколаю, прошення прийми,<br/>Будемо слухняні, будемо чесні ми.<br/>Будем пам’ятати заповіді всі,<br/>Хочемо ми жити в щасті і добрі.</p>
      <p>***</p>
      <p>Все затихло надворі,<br/>Сяють зорі угорі,<br/>Всі чекають-виглядають<br/>Чудотворця Миколая.<br/>Але щось він забарився.<br/>Може, в небі заблудився?<br/>В нього клопотів багато,<br/>Бо заходить в кожну хату.<br/>Все, що в нього в торбі є,<br/>Чемним дітям роздає.</p>
      <p>***</p>
      <p>На віконце хукаю,<br/>Шибку протираю:<br/>Чи до мене прийдеш ти,<br/>Добрий Миколаю?<br/>На Землі великій<br/>Діточок багато –<br/>Чи знайдеш ти стежечку<br/>До моєї хати?<br/>Я не найслухняніший<br/>І не завжди чемний –<br/>Може, сподіваюся<br/>На прихід даремно...<br/>А проте чекатиму,<br/>Хоч і сон змагає.<br/>Вірю, що знайдеш мене,<br/>Добрий Миколаю.</p>
      <p>***</p>
      <p>Він ходить від хати до хати,<br/>Питається мами і тата:<br/>Чи є у вас чемна дитина,<br/>Дівчатко мале чи хлопчина?<br/>Для кожного має в торбинці<br/>Найкращі у світі гостинці.<br/>А хто без кінця бешкетує,<br/>Тим чортик лиш різки дарує.</p>
      <p>***</p>
      <p>В український наш край<br/>Йде Святий Миколай,<br/>Через поле і ліс<br/>Подарунки приніс.<br/>Сняться діткам вві сні<br/>Ті дарунки смачні,<br/>Що залишить в кутку<br/>В золотім чобітку.</p>
      <p>***</p>
      <p>Через поле, через гай<br/>Йде до діток Миколай.<br/>У білесенькій торбинці<br/>Він усім несе гостинці.<br/>То ж бринить від щастя край –<br/>Тут ступає Миколай.<br/>Хоч надворі і пороша,<br/>Сніться діткам, сни хороші.<br/>Бо з дарунками в торбинці,<br/>Є чудові сни-гостинці.</p>
      <p>***</p>
      <p>Місяць засурмив в ріжок:<br/>– Миколай йде до діток!<br/>У мішку несе багато<br/>Подаруночків малятам.<br/>Для Максимка є машинка,<br/>Для Мар'янки мандаринка,<br/>Миколайчик для Мартусі,<br/>Сіра мишка для Катрусі.</p>
      <figure>
        <img src="https://maximum.fm/uploads/640w_DIR/media_news/2018/11/5bfd50c5906d4949463691.jpg"/>
        <figcaption>День Святого Миколая</figcaption>
      </figure>
      <h4>Для дітей 8, 9, 10 років (3, 4, 5 клас)</h4>
      <p>***</p>
      <p>Чудотворний Миколаю!<br/>Книжку я розпочинаю<br/>Для малят та школярів,<br/>Для батьків і вчителів.<br/>Щоби в будні та у свята<br/>Читали віршики малята<br/>Лиш про тебе. А для тебе<br/>Просили милості у неба.<br/>Щоб уклін тобі віддали,<br/>Не лише дарів чекали.<br/>Щоб все дітки розуміли<br/>Й вірить в чудеса хотіли.<br/>Чудотворний Миколаю!<br/>Люблять всі тебе і знають.<br/>Тож дозволь їм привітати<br/>Тебе, любий, з твоїм святом.</p>
      <p>***</p>
      <p>Святий Миколаю,<br/>Я тебе благаю:<br/>Пошли щастя й світлу долю<br/>Козацькому краю.<br/>Дідусь і бабуся –<br/>Щоб були здорові,<br/>Татусь і матуся –<br/>Щоб жили в любові.<br/>Усім добрим діткам<br/>Принеси гостинці<br/>І подаруй Божу ласку<br/>Кожній сиротинці.</p>
      <p>***</p>
      <p>Ще ніхто його не бачив,<br/>Та у ліжечка дитячі<br/>Він кладе під подушки<br/>Подарунки і книжки.<br/>Хочу я побачить чудо<br/>І сьогодні спать не буду.<br/>Довго-довго я не спав:<br/>Все чекав, чекав, чекав…<br/>Починаю вже дрімати…<br/>Миколай зайшов в кімнату,<br/>Він схилився наді мною<br/>І лоскоче бородою.<br/>Щось тихесенько шепоче.<br/>Хочу я відкрити очі,<br/>Та не можу, мабуть, сплю.<br/>Миколая я люблю!</p>
      <p>***</p>
      <p>Ти сьогодні швидше спать лягай,<br/>Бо приїде в гості Миколай.<br/>Бачиш, перша зіронька горить –<br/>То вже Миколай до нас спішить.<br/>В нього коні білі, наче сніг,<br/>Борода сивенька аж до ніг,<br/>У сріблясті саночки сіда,<br/>І за вітром в'ється борода.<br/>Миколай про діток знає все,<br/>Подарунки кожному несе,<br/>Має для дитячих подушок<br/>Подарунків повно – аж мішок!</p>
      <p>***</p>
      <p>Коли замерзла річка<br/>І став біленьким гай,<br/>Прийшов у темну нічку<br/>На землю Миколай.<br/>Від хати і до хати<br/>Снігами через лід<br/>Спішить, спішить завзято<br/>Старенький сивий дід.<br/>Він в шапці-неведимці,<br/>У теплім кожушку,<br/>Приніс усім гостинці<br/>У чарівнім мішку.</p>
      <p>***</p>
      <p>Я ляльок багато маю,<br/>Але прошу Миколая,<br/>Щоб приніс мені новеньку,<br/>Кучеряву і гарненьку.<br/>Я хотів би дві машини<br/>І солодкі мандарини.<br/>Але що це? Що я бачу?<br/>Чому наш Володя плаче?<br/>– Мені сумно, як згадаю<br/>Бліду дівчинку з трамваю.<br/>В неї дуже хворі ніжки<br/>І вона не ходить пішки.<br/>Я не хочу ні машинок,<br/>Ні солодких мандаринок.<br/>Я прошу у Миколая:<br/>Хай ту дівчинку знайде<br/>І на ніжки підведе.<br/>– Я також собі згадала,<br/>Як цукерки купувала...<br/>Біля нас живе бабуся,<br/>Що просити хліба мусить,<br/>Бо не може вже ходити,<br/>І ніхто у цілім світі<br/>Про старесеньку не дбає<br/>І нічим не помагає.<br/>Прошу я у Миколая –<br/>Хай про неї він згадає.<br/>Все, що він мені готує, –<br/>Хай бабусі подарує.<br/>– Я у Бога завжди прошу<br/>Не цукерок і не грошей,<br/>А здоров'я мамі й тату,<br/>Миру, щастя в нашу хату,<br/>Миру, щастя всій родині,<br/>Усій нашій Україні.</p>
      <p>***</p>
      <p>В небі метушня і рух,<br/>Янголята працю мають:<br/>Он одні несуть кожух<br/>Для святого Миколая,<br/>Інші лагодять санки,<br/>Навантажують дарунки,<br/>Світять край шляху зірки,<br/>Шлють на землю поцілунки.<br/>Сів у сани Миколай<br/>В митрі й теплих рукавицях:<br/>– Янголику, поганяй,<br/>Щоб на землю не спізниться!<br/>Пара коників летить,<br/>Креше іскри підківками,<br/>Сяє сріблом, мерехтить<br/>Шлях, засіяний зірками.<br/>Дітвора ж гуде, мов рій,<br/>Жде на гостя нетерпляче:<br/>Хто був чемний. Той радій!<br/>Хто нечемний був, хай плаче!</p>
      <p>***</p>
      <p>Під Миколаєм святим, у куточку,<br/>Я черевика свого залишу<br/>І всі побажання свої на листочку<br/>Дуже старанно йому напишу.<br/>Тихо молитву на ніч прочитаю,<br/>Знаю, він чує, десь поруч стоїть.<br/>Я йому пошепки пообіцяю<br/>Слухатись маму і Бога любить.<br/>В ліжечко тепле ляжу швиденько<br/>Очі закрию і буду чекать.<br/>Знаю він ходить тихо-тихенько<br/>В час, коли діти вже солодко сплять.<br/>Скрипнуть тихесенько двері в кімнату…<br/>Може, це сниться, а може і ні?..<br/>Вранці ж дивлюсь – в черевичку багато,<br/>Дуже багато дарунків мені.</p>
      <h4>Для учнів старших класів</h4>
      <p>***</p>
      <p>Слухає Петрик, слухає Оля,<br/>Чи не гуркоче літак з-понад поля,<br/>Чи над їх домом не пролітає<br/>Зі святим гостем, із Миколаєм.<br/>"Петрику, чуєш? Петрику, цить!<br/>Ніби гуркоче… ніби летить…<br/>О, коло нашого дому затих…<br/>Слухай, скрипить попід вікнами сніг!"<br/>Слухає Лесик, слуха Ігорчик,<br/>Чи не лунають здалеку дзвіночки,<br/>Чи біле авто не заїжджає<br/>Зі святим гостем, із Миколаєм.<br/>"Лесику, чуєш? Лесику, цить!<br/>Там, за дверима, щось шелестить!<br/>Може, по сходах ангел іде…<br/>Може, на клямку руку кладе…"<br/>Діти чекають — і срібнії мрії<br/>Тихо лягають на соннії вії.<br/>Діти поснули — не чує Ігорчик,<br/>Що залунали здалеку дзвіночки.<br/>Діти не чують, діти вже сплять,<br/>Тихо над ними зірки мерехтять.<br/>З неба гостинці на ліжечка край<br/>Тихо складає святий Миколай.</p>
      <p>***</p>
      <p>Миколаю, Миколаю!<br/>Я про тебе пам'ятаю,<br/>І тому я добре вчуся<br/>І до Бога все молюся.<br/>Знаю, завдяки лиш праці<br/>Буду жить колись в палаці,<br/>Зможу користь приносити<br/>Й краю рідному служити.<br/>В школі я знання здобуду.<br/>Добрим буду я до люду.<br/>Зможу я колись пишатись,<br/>Що на тебе міг рівнятись.<br/>Хочу чудеса творити<br/>І на радість батькам жити!<br/>З твоїх вчинків приклад брати,<br/>Щоб всім щастя дарувати.<br/>Тож-бо, друзі дорогенькі!<br/>Будьмо завжди ми чемненькі,<br/>Не лінуймось, не сварімось –<br/>За науку всі берімось!<br/>А тобі ми, Миколаю,<br/>Всі поклін наш посилаєм.<br/>Щоб у всьому світі діти<br/>Розквітали, наче квіти!</p>
      <p>***</p>
      <p>Нині святий Миколай,<br/>В український піде край,<br/>Всім, хто чемний був весь час,<br/>Він даруночки роздасть.<br/>Тут цукерки, шоколадки,<br/>І тістечка, і помадки,<br/>Для дівчаток лялечки,<br/>А для хлопців шабельки.<br/>Тут вояки є цинові,<br/>І паяци є цукрові,<br/>Образочки і зшитки,<br/>Щей гарненькі книжечки.<br/>Тож чекають усі діти,<br/>Миколая щоб зустріти,<br/>Миколаю честь складають,<br/>Миколая величають.</p>
      <p>***</p>
      <p>Нічка зорі розсипає,<br/>Тихо-тихо сніг лягає,<br/>Він до кожного віконця<br/>Диво-дивне наближає.<br/>І Андрійко, і Марійка –<br/>Кожен з них чудес чекає,<br/>Бо готуються зустріти<br/>Час Святого Миколая.<br/>Знають діти: Миколай<br/>Добрих, чемних поважає,<br/>Гарним дітям у панчішку<br/>Він дарунок укладає.<br/>Хто не слухав – тому різку<br/>Під подушкою ладнає.</p>
      <p>***</p>
      <p>Хто всім бідним помагає?<br/>Хто добра не забуває?<br/>Миколай!<br/>Будьте ж, діти, завжди чемні,<br/>Помагайте тим, хто темний,<br/>Тим, хто впав, подайте руку,<br/>Не вважайте то за муку.<br/>Любіть маму, любіть тата,<br/>Діда, бабцю, сестру, брата<br/>І любіть свій рідний край –<br/>Вас полюбить Миколай.<br/>Подарунки приготує,<br/>Всіх вас ними почастує.<br/>Треба лиш не забувать –<br/>Бога й рід свій шанувать.</p>
      <p>***</p>
      <p>По дорозі йде дідусь з купою пакунків —<br/>Це несе вже Миколай дітям подарунки.<br/>А хто буде маму й татка слухати щоденно,<br/>То до того Миколай прийде недаремно.<br/>Принесе він цілі міхи найкращих гостинців,<br/>А для повної утіхи — ще й всім по ялинці.<br/>І дівчаткам, і хлоп’яткам цукерки приносить,<br/>Ще й у Бога для усіх здоров’ячка просить.<br/>А хто щиро Миколая слухає і любить,<br/>Того святий Миколай серцем приголубить.<br/>Подай, Боже, нашим дітям у мирі зростати,<br/>Щастя, злагоди й любові у достатку мати.</p>
      <p>***</p>
      <p>Є на світі свят багато<br/>Урочистих, визначних,<br/>Але Миколая свято<br/>Найприємніше із них.<br/>Миколай святий – не казка,<br/>Це не Дід Мороз, о ні.<br/>Миколайчику, будь ласка,<br/>Ти приходь до мене в сні.<br/>Під подушку я загляну,<br/>Рано-вранці посміхнусь.<br/>Подаруночки дістану,<br/>Миколаю поклонюсь.<br/>Подаруночки – це свято,<br/>Та я молю не про те,<br/>Бережи матусю й татка,<br/>І хай рідний край цвіте.<br/>Люблять діти Миколая,<br/>Шану кожен віддає.<br/>Хто в мольбах його благає,<br/>Всім він поміч подає.<br/>Через нього Божа ласка<br/>З неба сходить до людей.<br/>Миколайчику, будь ласка,<br/>Завітай до всіх дітей.</p>
      <figure>
        <img src="https://maximum.fm/uploads/640w_DIR/media_news/2018/11/5bfd50ff3f3c2609514400.jpg"/>
        <figcaption>Українські віршики для дітей</figcaption>
      </figure>
      <h3>Вірші до дня Святого Миколая для дорослих</h3>
      <p>***</p>
      <p>У День Святого Миколая<br/>Тобі радості бажаю!<br/>Усмішок і позитиву,<br/>Завжди мати перспективу!</p>
      <p>***</p>
      <p>Відчиняйте двері – йде Миколай,<br/>Він благословить весь рідний наш край.<br/>Пропаде руїна, а ненька – Україна<br/>Буде процвітати із краю в край.</p>
      <p>***</p>
      <p>Хай Микола принесе у хату<br/>Здоров'я й радості багато,<br/>Приємні, щирі поцілунки<br/>І ще багато подарунків!</p>
      <p>***</p>
      <p>День Миколая на порозі,<br/>Вітання щирі ти приймай,<br/>Хай очі не вкривають сльози,<br/>Усе із радістю приймай!<br/>Не обертайся на минуле<br/>Завжди сьогоднішнім живи,<br/>Бо що було, то вже минуло,<br/>Сміливо уперед іди!</p>
      <p>***</p>
      <p>Хай Миколай у вишиванці<br/>Розбудить подарунком вранці<br/>І принесе у твою хату<br/>Добробут, радості багато.<br/>Розбудить приспані надії,<br/>Зернятко щастя хай посіє.<br/>Зігріє гумором, любов'ю,<br/>І принесе Тобі здоров'я!</p>
      <p>***</p>
      <p>Набита подушка хай буде щастям!<br/>Земної злагоди й тепла!<br/>Здійсниться найсвітліша казка,<br/>Така чудова і ясна!<br/>Від щирого серця тобі бажаю,<br/>У день Святого Миколая!</p>
      <p>***</p>
      <p>У небі, небі темному,<br/>Де ходить Миколай,<br/>Листів вже назбиралось,<br/>Хоч в вогнище скидай.<br/>А в тих листах написано<br/>Мільйони побажань,<br/>За голову хапається<br/>Старенький бородань.<br/>Колись в молитві радісній<br/>Прохали дітлахи<br/>отримати цукерочки,<br/>ведмедики, ляльки,<br/>Чи пряника, чи коника,<br/>чи книжечку, чи м'яч,<br/>Тепер таке прохають всі,<br/>Що хоч сідай і плач.<br/>Данилко он, з Тернополя,<br/>замовив гіроборд,<br/>І це серед замовлень ще<br/>Далеко не рекорд.<br/>Прохає Настя лялечку,<br/>Таку, немов жива.<br/>І у старця небесного<br/>СивІє голова.<br/>Бо він пройшов крамницями –<br/>Отетерів від цін.<br/>Та ж народити справжню<br/>Дешевше буде всім.<br/>В листі від Олі-скромниці –<br/>Якийсь магічний ЛОЛ,<br/>"І ноутбук" – дописано.<br/>Старець за валідол.<br/>Тут просить Вітя Леґо,<br/>Наталя Чічілав,<br/>Олежик дрон потужний<br/>Для себе забажав.<br/>Іринка хоче епла,<br/>Не старшого, ніж "шість",<br/>Сашко – боксерську грушу,<br/>щоби зганяти злість,<br/>Ігорчик про навушники<br/>Фірмові попросив,<br/>"Щоб не якась дєшовка" –<br/>в листі наголосив.<br/>Олеся хоче шубку<br/>(і ляльці, і собі),<br/>І золоті прикраси,<br/>і пірсинг на губі,<br/>Василько просить тачку,<br/>щоб їзили батьки…<br/>Поставили задачку<br/>Старому малюки…<br/>і журиться старенький<br/>на хмарці крижаній,<br/>Ніяк не зрозуміє,<br/>коли відбувся збій.<br/>Чи, може, сам і винен,<br/>бо тупо завтикав,<br/>Коли літ з 20 тому<br/>він скромність роздавав.<br/>І діти виростали,<br/>Батьками стали всі,<br/>Не вміють відмовляти<br/>Ні дітям, ні собі.<br/>І просять в Миколая,<br/>без міри, ще і ще,<br/>І забувають часом,<br/>З чого почалось все.<br/>Коли на перше місце<br/>Велична і свята<br/>Ставала дуже скромно<br/>Сердечна доброта.<br/>Коли святий Микола<br/>Від себе відбирав,<br/>А всім нужденним, бідним<br/>У скруті помагав.</p>
      <p>У небі, небі темному,<br/>Де Миколай живе,<br/>Великий жовтий місяць<br/>Усміхнено пливе.<br/>І старець посміхається,<br/>Багато бачив він…<br/>Листи згрібає жменями –<br/>розпалює камін.<br/>Йому старому й мудрому,<br/>Все видно ізгори.<br/>Він знає – тільки вибрані<br/>отримують дари...</p>
      <figure>
        <img src="https://maximum.fm/uploads/640w_DIR/media_news/2018/11/5bfd5177e73fe393173057.jpg"/>
        <figcaption>З Миколаєм!</figcaption>
      </figure>
      <related>
        <h4>Співайте разом з нами:</h4>
        <a href="https://maximum.fm/den-svyatogo-mikolaya-pisni-pro-svyatogo-mikolaya_n132426"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/nazvano-najdorozhchi-ukrayinski-brendi-rejting-top-100_n170062"/>
        <a href="https://maximum.fm/jogo-hotili-vsi-evolyuciya-motorola-razr--najpopulyarnishogo-telefona-desyatilittya_n170041"/>
        <a href="https://maximum.fm/alyona-alyona-v-hati-ma-sluhati-onlajn-novij-albom-reperki_n170051"/>
      </related>
    </article>
  </body>
</html>