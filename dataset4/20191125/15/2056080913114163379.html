<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996928_niama_zabaviane_-_parnikovite_gazove_sa_s_nov_rekord/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:31:00+00:00"/>
    <meta property="og:title" content="Няма забавяне - парниковите газове са с нов рекорд през 2018"/>
    <meta property="og:description" content="Последният път, когато на Земята е имало подобна концентрация на CO2, е бил преди 3 до 5 милиона години."/>
  </head>
  <body>
    <article>
      <h1>Няма забавяне - парниковите газове са с нов рекорд през 2018</h1>
      <address><time datetime="2019-11-25T15:31:00+00:00">25 Nov 2019, 15:31</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Парниковите газове в атмосферата са достигнали нов рекорд през 2018 г., надминавайки средното годишно повишаване на концентрацията от последните 10 години и подсилвайки все по-разрушителни тенденции във времето. Това е <a href="https://public.wmo.int/en/media/press-release/greenhouse-gas-concentrations-atmosphere-reach-yet-another-high">заключението</a> на Световната метеорологична организация в доклад, който е един от ключовите, разпространявани преди световната среща за климата в Мадрид през декември.</p>
      <p>Концентрацията на въглероден диоксид, създаван основно от изгарянето на изкопаеми горива и водеща причина за глобалното затопляне, се е увеличила от 405.7 части на милион (ppm) през 2017 г. на 407.8 ppm през 2018 г. В периода 2005-2015 г. средното годишно повишение е било 2.06 ppm, посочват от WMO. Независимо от това какви политики ще бъдат договорени между държавите този газ остава в атмосферата в продължение на векове и подсилва затоплянето, коментира "Ройтерс".</p>
      <p>Годишното повишаване концентрацията на метан е било най-бързото от 1998 г. насам. Това е парников газ, който има повече разрушителна сила от въглеродния диоксид, но и по-бързо се разсейва. Данните идват от десетки места на планетата, както и от измервания на високите части на атмосферата и на морето.</p>
      <p>За азотния оксид, който е сред разрушителите на озоновия слой и излагането на хората на вредни ултравиолетови лъчи, е регистрирано най-голямото увеличаване, откакто се правят измерванията.</p>
      <p>"Трябва да припомним, че последният път, когато на Земята е имало подобна концентрация на CO2, е бил преди 3 до 5 милиона години", казва Петери Таалас, генерален секретар на световната организация. Докладът измерва концентрациите, а не количеството на емисиите, изхвърлени през миналата година.</p>
      <figure>
        <img src="https://www.dnevnik.bg/shimg/zx780_3996955.jpg"/>
      </figure>
      <p>"Няма признаци за забавяне, да не говорим за някакво намаляване в концентрацията на газове в атмосферата. Въпреки всички ангажименти, поети в Парижкото споразумение за климата", допълва той.</p>
      <blockquote>
        <a href="https://www.dnevnik.bg/file/3996956.pdf">Бюлетин на WMO за парниковите газове</a>
      </blockquote>
      <p>В обобщението на доклада се казва още: "Тази продължаваща дългосрочна тенденция означава, че бъдещите поколения ще бъдат изправени пред все по-тежки последици от климатичните промени, включително покачване на температурите, повече случаи на екстремно време, воден стрес, повишаване на морското равнище и кризи в морските и сухоземните екосистеми".</p>
      <p>Таалас коментира, че все пак има основание за оптимизъм - в сравнение със ситуацията преди 10 години - преди преговорите в испанската столица, които започват на 2 декември. Причината е, че данните, процесите и изобщо темата за климатичните промени днес са много по-видими за обществата.</p>
      <p>Утре Програмата на ООН за околната среда ще разпространи годишния си доклад за разминаването между поетите обещания и реално изхвърлените вредни газове. Това е един от основните измерители дали държавите следват договорени политики за задържане на глобалното затопляне в рамките на 1.5-2 градуса по Целзий в края на века спрямо доиндустриалните времена.</p>
    </article>
  </body>
</html>