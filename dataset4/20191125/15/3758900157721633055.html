<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/ekonomia/news-polskie-zloto-wrocilo-z-anglii-tajna-operacja-banku-centraln,nId,3354100"/>
    <meta property="og:site_name" content="RMF24"/>
    <meta property="article:published_time" content="2019-11-25T15:02:26+00:00"/>
    <meta property="og:title" content="Polskie złoto wróciło z Anglii. Tajna operacja banku centralnego zakończona"/>
    <meta property="og:description" content="Polskie złoto wraca z Anglii do kraju. Narodowy Bank Polski ogłosił właśnie zakończenie tajnej akcji sprowadzania do kraju 100 ton złota. Będzie przechowywane w skarbcu banku centralnego."/>
  </head>
  <body>
    <article>
      <h1>Polskie złoto wróciło z Anglii. Tajna operacja banku centralnego zakończona</h1>
      <address><time datetime="2019-11-25T15:02:26+00:00">25 Nov 2019, 15:02</time> by <a rel="author" href="https://www.rmf24.pl/tylko-w-rmf24/krzysztof-berenda" target="_blank">Krzysztof Berenda</a></address>
      <p>
        <b>Polskie złoto wraca z Anglii do kraju. Narodowy Bank Polski ogłosił właśnie zakończenie tajnej akcji sprowadzania do kraju 100 ton złota. Będzie przechowywane w skarbcu banku centralnego.</b>
      </p>
      <figure>
        <img src="https://i.iplsc.com/sztabki-zlota-w-skarbcu-nbp/0009EUJKUDCM5SJD-C123-F4.png"/>
        <figcaption>Sztabki złota w skarbcu NBP<cite>/Leszek Szymański /PAP</cite></figcaption>
      </figure>
      <p>W akcję sprowadzania do kraju polskiego złota zaangażowanych było kilka tysięcy osób: głównie ze służb bankowych i bezpieczeństwa. Sztabki złota przez cały listopad były sprowadzane do Polski samolotami.</p>
      <p>W wielkiej tajemnicy samoloty ze złotym transportem, wartym ponad 18 miliardów złotych, lądowały na lotniskach w Warszawie i Poznaniu.</p>
      <p>Potem niebieskie ciężarówki w eskorcie kilkudziesięciu komandosów rozwiozły złoto do kilkunastu skarbców w całym kraju.</p>
      <p><i>Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja została m.in. wykonana drogą lotniczą, poprzez lotniska w Poznaniu i Warszawie. Cały proces wymagał szczegółowego przygotowania i zachowania całkowitej dyskrecji</i> - powiedział prezes NBP Adam Glapiński.</p>
      <figure>
        <iframe data-src="https://twitter.com/k_berenda/status/1198988380429848577?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Złoto w 1939 roku wywiezione z Polski</h3>
      <p>Tuż przed wybuchem II wojny światowej Bank Polski zaczął ewakuować nasze złoto. Najpierw do oddziałów w Siedlcach, Brześciu nad Bugiem, Zamościu i Lublinie.</p>
      <p>Zaraz po niemieckiej napaści na nasz kraj dwaj pułkownicy Adam Koc i Ignacy Matuszewski zaczęli najniebezpieczniejszą część operacji. Najpierw zabrali złoto do Łucka na Wołyniu. To był złoty konwój 30 samochodów. Dalej złoto wywieźli do Rumunii. Stamtąd statkiem do Turcji. Z Turcji pociągiem do Syrii. Z Syrii do Bejrutu w Libanie.</p>
      <p>Następnie złoto popłynęło do francuskiego Tulony, by - po niemieckiej inwazji na Francję - dotrzeć w końcu do Anglii.</p>
      <figure>
        <img src="https://i.iplsc.com/-/0009EVPARLQV9NGC-C123-F4.png"/>
        <figcaption>
          <cite>/foto. NBP /</cite>
        </figcaption>
      </figure>
      <h3>Złote rezerwy banku centralnego</h3>
      <p>Prezes NBP Adam Glapiński przyznał, że w Anglii bank centralny pozostawił część złota, aby "dokonywać rozliczeń bieżących". Narodowy Bank Polski informował w lipcu, że w latach 2018-2019 zasoby złota NBP wzrosły o 125,7 ton, do 228,6 ton.</p>
      <p><b>ZOBACZ KONIECZNIE:</b> <a href="https://www.rmf24.pl/tylko-w-rmf24/niesamowite-miejsce/news-miliony-zlotych-w-jednym-pomieszczeniu-oto-sortownia-banknot,nId,2577406"><u><b>Miliony złotych w jednym pomieszczeniu. Oto sortownia banknotów NBP</b></u></a></p>
    </article>
  </body>
</html>