<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402712/%DB%8C%D8%A7%D8%AF%D8%AF%D8%A7%D8%B4%D8%AA-%D8%B1%D8%A6%DB%8C%D8%B3-%D9%81%D8%B1%D9%87%D9%86%DA%AF%D8%B3%D8%AA%D8%A7%D9%86-%D8%B9%D9%84%D9%88%D9%85-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D8%AF%D8%B1%DA%AF%D8%B0%D8%B4%D8%AA-%D9%BE%D8%B1%D9%88%D9%81%D8%B3%D9%88%D8%B1-%D9%81%D8%B6%D9%84-%D8%A7%D9%84%D9%84%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:26:56+00:00"/>
    <meta property="og:title" content="یادداشت رئیس فرهنگستان علوم به مناسبت درگذشت پروفسور فضل‌الله رضا"/>
    <meta property="og:description" content="رضا داوری اردکانی رئیس فرهنگستان علوم به مناسبت درگذشت پروفسور فضل‌الله رضا نوشت:پروفسور رضا واجد صفاتی بود که جز در وجود نوادر جمع نمی‌شود."/>
  </head>
  <body>
    <article>
      <h1>یادداشت رئیس فرهنگستان علوم به مناسبت درگذشت پروفسور فضل‌الله رضا</h1>
      <address>
        <time datetime="2019-11-25T15:26:56+00:00">25 Nov 2019, 15:26</time>
      </address>
      <p>رضا داوری اردکانی رئیس فرهنگستان علوم به مناسبت درگذشت پروفسور فضل‌الله رضا نوشت:پروفسور رضا واجد صفاتی بود که جز در وجود نوادر جمع نمی‌شود.</p>
      <p>به گزارش ایسنا در این یادداشت می‌خوانیم:</p>
      <p>باسمه­ تعالی</p>
      <p>درگذشت استاد بزرگ و دانشمند و ادیب نجیب آقای پروفسور فضل­‌الله رضا ضایعه‌ای است که به آسانی تدارکش آسان نیست زیرا پروفسور رضا واجد صفاتی بود که جز در وجود نوادر جمع نمی‌شود.</p>
      <p>او که بیشتر عمر طولانی و پربرکت خود را در خارج از ایران گذراند، درد غربت را با رجوع به شعر و ادب و انس با زبان فارسی درمان می­ کرد. وقتی که با شهرت علمیش به وطن بازگشت و رئیس دانشگاه صنعتی شد و سپس به ریاست دانشگاه تهران رسید، در میان استادان هم کم و بیش این نگرانی وجود داشت که ایشان با محیط و شرایط مدیریت در ایران آشنا نباشد و چه بسا بخواهد به همان شیوه ­ای عمل کند که در اداره دانشگاه­‌های اروپا و امریکا معمول است ولی چون با روح ایران آشنا بود، دیدیم که خردمندانه عمل کرد. یکی از کارهای مهمش که کمتر به اهمیت آن پی بردند و احیاناً در آن چون و چراها کردند، اعطای درجه دانشگاهی به مدرسان و دانشگاهیان نامداری بود که بر حسب مقررات اداری شرایط رسمی احراز مقام دانشیاری و استادی نداشتند. پروفسور رضا احترام دانش و ملاک دانشمندی را بر رعایت مقررات و رسوم اداری ترجیح داد و به بزرگانی چون محمدتقی دانش­ پژوه، احمد فردید، محمدابراهیم باستانی پاریزی و ایرج افشار و ... درجه استادی و دانشیاری داد و راستی چه بد بود که بگویند دانشگاه تهران چنین کسانی را از رسیدن به مقام دانشگاهی بازداشته است. دانشمندی که با فرهنگ و ادب انس داشت، قدر دانشمندان و صاحبنظران را نیز خوب ­دانست. کاش امثال او در میان ما فراوان بودند.</p>
      <p>از خوشوقتی­ های من یکی اینست که وقتی فرصت مطالعاتیم را در پاریس می­ گذراندم و ایشان سفیر ایران در یونسکو بودند توفیق ملاقاتی دست داد. اولین جمله­ ای که به من گفت این بود که «شاعران در زمانه عسرت» را خوانده‌ام. من غرق حیرت شدم که چگونه رئیس دانشگاه تهران فرصت کرده است نوشته یک دانشگاهی بالنسبه جوان و گمنام و موجزنویس را که در طی یک سال بیش از صد نسخه از کتابش به فروش نرسیده بود بخواند. پروفسور رضا دانشمندی جامع و کتاب­خوان و کتاب­خوانده بود و نه فقط در مهندسی بلکه در ادب و فرهنگ ید طولی داشت. خدایش رحمت کند که وجودش غنیمتی بود و نظیرش را در طی هفتاد هشتاد سالی که به کار علم و ادب مشغول بود کمتر دیده‌ایم و می­‌شناسیم. </p>
      <p>انتهای پیام</p>
    </article>
  </body>
</html>