<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359617"/>
    <meta property="og:site_name" content="РЕГИОН - РТРС"/>
    <meta property="article:published_time" content="2019-11-25T15:42:00+00:00"/>
    <meta property="og:title" content="Завршен протест: Синдикати оптужили Пленковића да је одговоран за штрајк (ВИДЕО)"/>
    <meta property="og:description" content="Завршен је протест синдиката запослених у просвјети на Тргу бана Јелачића, којем је, према процјенама медија, присуствовало око 20.000 људи из цијеле Хрватске, а главне замјерке упућене су премијеру Андреју Пленоквићу, којег сматрају најодговорњим за стање у систему образовања."/>
  </head>
  <body>
    <article>
      <h1>Завршен протест: Синдикати оптужили Пленковића да је одговоран за штрајк (ВИДЕО)</h1>
      <address>
        <time datetime="2019-11-25T15:42:00+00:00">25 Nov 2019, 15:42</time>
      </address>
      <p>
        <i>Завршен је протест синдиката запослених у просвјети на Тргу бана Јелачића, којем је, према процјенама медија, присуствовало око 20.000 људи из цијеле Хрватске, а главне замјерке упућене су премијеру Андреју Пленоквићу, којег сматрају најодговорњим за стање у систему образовања.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152038.jpg"/>
        <figcaption>Протести у Загребу (фото: Patrik Macek / Pixsell)</figcaption>
      </figure>
      <p>Синдикалци су поручили да је њихов шрајк, који траје дуже од мјесец дана, прерастао у покрет за боље образовање и њихов статус, што је пропраћено скандирањем “Нема предаје“.</p>
      <p>Протест је почео пјесмом “Гаудеамус игитур“, једна од синдикалки је поручила да је овај штрајк резултат дугогодишњег незадовољства материјалним и друштвеним статусом, непоштовањем струке, те да је образовање у Хрватској перманентно запостављено.</p>
      <p>- Дижемо глас за бољу Хрватску! Данас смо дошли јасно и гласно рећи да не чекамо трамвај, него Хрватску какву заслужујемо, какву заслужују сви наши грађани - рекла је синдикалка, а њене ријечи је пропратило скандирањем “Доста, доста, доста“.</p>
      <p>Синдикалац Марин Милетић је у свом обраћању реаговао на изјаву премијера Андреја Пленковића, да је у Хрватску довео Лигу шампиона. Пленковић је то рекао током одржавања Изборног конгреса Европске народне партије, која је у Загреб прошле седмице окупила највише европске званичнике.</p>
      <p> -Господине премијеру, ово је Лига првака. Ми учитељи смо Лига првака, у нас треба да улажете“, поручио је.</p>
      <figure>
        <iframe src="https://www.youtube.com/embed/Ylf6IZ3vhJ0" width="658" height="400" data-service="Youtube" scrolling="no"/>
      </figure>
      <p>Саша Цеци из Синдиката науке и високог образовања рекао је да су дошли на Трг због “тета спремачица које раде за 3.000 до 3.500 куна“, а које, како је рекао, улазе у лабораторије у којима се ради с радијацијом, токсинима и отровима.</p>
      <p>Учитељ Лука Жужул из Сплитско-далматинске жупаније ускликнуо је да се захваљује свима који су, како је рекао, по њима пљували и омаловажавали их, "јер они су разлог зашто смо ми данас овдје“.</p>
      <p>А челник Независног синдиката средњих школа Хрватске Бранимир Михалинец рекао је да промјене траже одмах јер васпитање и образовање немају времена да чекају политичке договоре.</p>
      <p>Премијеру Пленковићу поручио је да се престане бавити теоријама завјере и да пита “ко стоји иза синдиката“.</p>
      <p>- Иза нас стоје учитељи, наши чланови. Данас можемо рећи иза нас стоји Хрватска - поручио је Михалинец.</p>
      <p>Пленковићу је поручио да су они данас на Тргу бана Јелачића, јер је он тако хтио.</p>
      <p>Требало је, подсјетио је, да ово питање буде ријешено још у мају и реформу почети с већим коефицијентима и мотивацијом.</p>
      <p>- За ово силно мрцварење учитеља, родитеља ученика – ви сте одговорни! Премијеру, ви сте одговорни што ученици нису у клупама, ви сте одговорни што су учитељи на улици - рекао је Михалинец.</p>
      <p>Подсјетио је да синдикати у образовању штрајкују већ 31 дана, да су најприје штрајкоали по циркуларном моделу, а да су прошлог уторка започели генерални штрајк.</p>
      <p>Синдикати просвјете штрајкују тражећи повећање коефицијената сложености послова у образовању за 6,11 посто, да би се ријешио проблем заостајања њихових плата у односу на друге јавне службе.</p>
      <p>Премијер Андреј Пленковић изјавио је раније данас да је влада чула поруку синдиката образовања те очекује да ће током дана с њима бити постигнут договор.</p>
    </article>
  </body>
</html>