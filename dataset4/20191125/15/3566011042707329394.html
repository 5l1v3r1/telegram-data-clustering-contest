<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550003.html/%D9%87%D8%AC%D9%85%D9%87-%D8%A8%D9%87-%D9%85%D8%B1%DA%A9%D8%B2-%D9%88%DA%A9%D9%84%D8%A7%DB%8C-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87--%D8%AD%D9%81%D8%B8-%D8%A7%D8%B3%D8%AA%D9%82%D9%84%D8%A7%D9%84-%D9%88%DA%A9%D9%84%D8%A7-%DB%8C%D8%A7-%D8%AA%D8%B6%DB%8C%DB%8C%D8%B9-%D8%AD%D9%82%D9%88%D9%82-%D8%B9%D8%A7%D9%85%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T15:27:00+00:00"/>
    <meta property="og:title" content="هجمه به مرکز وکلای قوه قضائیه، حفظ استقلال وکلا یا تضییع حقوق عامه"/>
    <meta property="og:description" content="یکی از مهم‌ترین سؤالاتی که گریبان گیر فضای حقوقی این روزهای کشور است این موضوع است که آیا تخریب مرکز وکلای قوه قضائیه توسط نهادهای موازی منجر به حفظ استقلال وکلا می‌شود یا تضییع حقوق عامه  به همراه خواهد داشت؟"/>
  </head>
  <body>
    <article>
      <h1>هجمه به مرکز وکلای قوه قضائیه، حفظ استقلال وکلا یا تضییع حقوق عامه</h1>
      <address>
        <time datetime="2019-11-25T15:27:00+00:00">25 Nov 2019, 15:27</time>
      </address>
      <p>یکی از مهم‌ترین سؤالاتی که گریبان گیر فضای حقوقی این روزهای کشور است این موضوع است که آیا تخریب مرکز وکلای قوه قضائیه توسط نهادهای موازی منجر به حفظ استقلال وکلا می‌شود یا تضییع حقوق عامه به همراه خواهد داشت؟</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ توحید جلایری نیا، عضو مرکز وکلا، کارشناسان رسمی و مشاوران خانواده قوه قضائیه نوشت: چندی قبل هم‌زمان با  اعلام برگزاری آزمون جذب متقاضیان امر وکالت؛ از سوی مرکز وکلا، کارشناسان رسمی و مشاوران خانواده ایران در سال 1398 خبری مبنی بر اعتراض مکتوبِ روسای اتحادیه سراسری کانون‌های وکلای دادگستری و کانون وکلای مرکز خطاب به ریاست قوه قضائیه با موضوع توقف اجرای آیین‌نامه اجرایی ماده 187 قانون برنامه منتشر گردید که البته همانند سایر هجمه‌ها و اعتراضات بی‌اساس در چند سال اخیر ره به‌جایی نیافت. اینکه مسئولین ذی‌ربط در هر نهاد و یا ارگانی ازجمله امر دفاع به‌عوض رفع حوائج و نیازهای راستین ارگان‌های متبوع تنها  به‌منظور ایجاد تنش و البته رسیدن به اهداف سودجویانه اقدام به تخریب اشخاص و یا افراد دیگر جامعه نمایند و حتی از برپایی آزمون‌های جذب نیرو رنجه شوند؛ خود مقبوح و مذموم است اما ریشه این‌چنین رخدادهای نامیمون کجاست؟ </p>
      <p>  <b>هجمه‌هایی که بویی از انتقاد سازنده  ندارد</b>   در پس این هجمه‌های ناجوانمردانه که هیچ  بویی از انتقاد سازنده از آن به مشام نمی‌رسد؛ منافع چه شخص یا اشخاصی متزلزل می‌گردد؟ آیا به‌راستی هدف این هجمه‌ها حفظ استقلال وکلا و رعایت مصلحت عموم مردم ایران است و یا اهداف دیگری مدنظر گویندگان این اظهارات است. پاسخ این سؤالات شاید در پس این سطور نهفته باشد. متأسفانه از همان آغازِ فعالیت این مرکز نوپا اما پویا؛هجمه‌ها از سوی نهاد موازی با مرکز وکلا یعنی اتحادیه سراسری کانون وکلای ایران آغاز شد اما چرا؟ به‌راستی آیا هجمه، هتاکی، اعتراض و درنهایت به رسمیت نشناختن ارگانی که بر مبنای اصول قانون اساسی کشور و در جهت احیای حقوق عامه بناشده است به نفع عدالت و به‌تبع آن مردم است؟ قطع و به‌یقین خیر؛ شکی نیست که در جنگ با بی‌عدالتی می‌بایست هر دو ارگان در یک جبهه و در کنار یکدیگر بجنگند نه اینکه در جبهه سومی علیه یکدیگر موضع گرفته  با یکدیگر وارد در مناقشه شوند. غافل از اینکه تبلیغات سوء در جامعه به اشکال مختلف هر روز از اهمیت نقش وکیل در حفظ عدالت می‌کاهد و هیچ‌کس به این مهم مداقه ای نمی‌نماید.   <b>استقبال بی‌نظیر داوطلبان از آزمون وکالت مرکز وکلای قوه قضائیه</b>   متأسفانه این روزها فضای عدالت‌خواهی در کشور مسموم به نظر می‌رسد. در بسیاری از فیلم‌ها و سریال های پخش‌شده و یا در حال پخش از رسانه ملی کشور از وکلا چهره مطلوب و درخور شأنی به نمایش گذاشته نمی‌شود و عموماً این قشر را افرادی سودجو و غیرقابل‌اعتماد معرفی می‌نماید اما آیا تاکنون اعتراضی بایسته از سوی دو ارگان متولی امر دفاع در جهت احقاق حق خویش صورت پذیرفته است؟  آیا پیگیری‌های لازم از سوی این دو نهاد صورت پذیرفته است؟ هرچند شاهد رفع برخی ابهامات و شائبه‌های به وجود آمده در برنامه‌هایی نظیر "بدون توقف" با حضور رئیس مرکز وکلا، کارشناسان رسمی و مشاوران خانواده قوه قضائیه و سایر مسئولین ذی‌صلاح هستیم.   اما با همه این تفاسیر و هجمه‌های گاه و بی گاه و نقدهای غیرمنصفانه علیه مرکز وکلای قوه قضائیه بازهم بر اساس آمار منتشرشده تنها در سال 1398 بیش از 107 هزار نفر در آزمون وکالت این مرکز ثبت نام کردند. این در حالی است که حجم هجمه‌ها از سوی دیگر نهاد متولی وکالت به‌واسطه اقدامات مرکز وکلا در یک سال اخیر در جهت حفظ جایگاه به بیشترین میزان خود رسیده است. بی‌شک این رخداد نشان‌دهنده فهم و درک بالای مردم و وجود قوای تمییز بین خیر و شر از یکدیگر است که خود ناشی از نیاز روزافزون عموم و آحاد جامعه به ترجمان‌های دفاع در دعاوی را بیش‌ازپیش نمایان می‌سازد.   <b>جذب وکیل یا وکیل پروری؟</b>   سؤال دیگری که به ذهن خطور می‌کند نحوه جذب وکیل در دو نهاد وکالتی در کشور است. هرچند وجود منبع درآمدی ثابت از قبل برگزاری آزمون سراسری سالانه برای هر ارگان و نهادی حائز اهمیت هست اما این شاخصه در مرکز وکلای قوه قضائیه در رتبه نخست قرار ندارد؛ زیرا موضوع جذب وکیل و موضوع وکیل پروری هرچند به هم نزدیک می‌باشند اما دو مقوله کاملاً متفاوت در رویه مرکز وکلا به شمار می‌روند؛ ازاین‌رو می‌توان مرکز وکلای قوه قضائیه را در زمینه پرورش وکلای مجرب صاحب سبک عنوان نمود. زیرا هدف این مرکز همواره تربیت وکلایی حاذق از جمع هزاران هزار داوطلب تصدی امر وکالت در کشور است. ازاین‌رو فرآیند جذب وکیل در مرکز وکلا یکی از چالش‌برانگیزترین و سخت‌ترین فرآیندهای جذب نیرو در کشور و حتی هم‌رده با جذب قضات به شمار می‌رود.    <b>حق‌خواهی برای یک وکیل با آزمون وکالت حاصل نمی‌شود</b>   این فرآیند، فرآیندی است که خروجی آن منجر به معرفی افرادی زبده و دانش‌پژوه به‌عنوان وکیل به جامعه می‌شود. در پایان باید گفت وکالت نیز مانند سایر مشاغل در سطح کشور دارای چارچوب و اصولی مرتبط با این شغل است که بر مبنای  اصل 28 قانون اساسی کشور هر شخصی می‌تواند با دارا بودن شرایط آن از منافع این شغل بهره‌مند گردد. شغلی که اگرچه بر پایه آزمون‌های مرتبط به فرد تعلق می‌گیرد؛ اما بر تن کردن ردای وکالت و حق‌خواهی تنها به نتایج حاصل از آزمون مرتبط ختم نمی‌شود زیرا لازمه این شغل علاوه بر وجود بار علمی بسته به مواهب الهی نیز است که یکی از این مواهب ذاتی "حق‌خواهی" است.    حال مهم‌ترین سؤالی که گریبان گیر فضای حقوقی این روزهای کشور است و پاسخ آن تنها به عملکرد دو رکن اساسی دفاع در کشور یعنی مرکز وکلا و کانون وکلا بستگی دارد این موضوع است که آیا تخریب مرکز وکلای قوه قضائیه توسط نهادهای موازی منجر به حفظ استقلال وکلا می‌شود یا تضییع حقوق عامه به همراه خواهد داشت. انتهای پیام/  </p>
    </article>
  </body>
</html>