<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915051"/>
    <meta property="og:site_name" content="Dnevnik"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="Interpol išče moške, osumljene hujšega nasilja nad ženskami"/>
    <meta property="og:description" content="Mednarodna policijska organizacija Interpol je ob današnjem mednarodnem dnevu boja proti nasilju nad ženskami objavila poziv k prijetju osmih moških, ki jih sumijo umora žensk ali hujšega nasilja nad njimi. Ob tem so opozorili, da je vsaka tretja ženska najmanj enkrat v svojem življenju žrtev nasilja."/>
  </head>
  <body>
    <article>
      <h1>Interpol išče moške, osumljene hujšega nasilja nad ženskami</h1>
      <address><time datetime="2019-11-25T15:10:00+00:00">25 Nov 2019, 15:10</time> by <a rel="author">STA</a></address>
      <p>
        <b>Mednarodna policijska organizacija Interpol je ob današnjem mednarodnem dnevu boja proti nasilju nad ženskami objavila poziv k prijetju osmih moških, ki jih sumijo umora žensk ali hujšega nasilja nad njimi. Ob tem so opozorili, da je vsaka tretja ženska najmanj enkrat v svojem življenju žrtev nasilja.</b>
      </p>
      <p>Poziv je močan opomnik, kako ženske in dekleta univerzalno doživljajo nasilje in zlorabo po svetu, piše na spletni strani Interpola.</p>
      <p>Od osmih moških jih šest iščejo zaradi umora žensk, enega zaradi hujše telesne poškodbe, po kateri je žrtev umrla, še enega pa zaradi spolnega nasilja. Dva išče Rusija, po enega pa Danska, Norveška, Ukrajina, Brazilija, Ciper in ZDA.</p>
      <p>"Nasilje nad ženskami in dekleti je ena najbolj razširjenjih in vztrajnih kršitev človekovih pravic," je dejal generalni sekretar Interpola Jürgen Stock.</p>
      <p>V pozivu so še opozorili, da v poprečju vsako drugo žensko, ki je bila umorjena, ubije njen partner ali svojec. Med vsemi žrtvami trgovine z ljudmi jih je 71 odstotkov žensk ali deklet, tri četrtine teh pa postane žrtev spolnega izkoriščanja.</p>
      <p>ZN so 25. november za mednarodni dan boja proti nasilju nad ženskami razglasili leta 1999. Na ta dan leta 1960 je dal dominikanski diktator Rafael Trujillo na krut način ubiti tri sestre Mirabal, ki so bile politične aktivistke v Dominikanski republiki. S 25. novembrom se vsako leto začnejo tudi akcijski dnevi proti nasilju nad ženskami, ki se zaključijo z 10. decembrom, svetovnim dnevom človekovih pravic.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914274/kronika/zaradi-plasticnih-oken-iz-kungote-obsedel-v-azijski-celici"/>
        <a href="https://www.dnevnik.si/1042889865/svet/nekdanji-predsednik-interpola-priznal-krivdo"/>
      </related>
    </article>
  </body>
</html>