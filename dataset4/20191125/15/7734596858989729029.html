<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/scholeio-choris-kathhghtes-alla-me-pontikia-1117617"/>
    <meta property="og:site_name" content="Cretalive"/>
    <meta property="article:published_time" content="2019-11-25T15:15:00+00:00"/>
    <meta property="og:title" content="Σχολείο χωρίς καθηγητές αλλά με...ποντίκια!"/>
    <meta property="og:description" content="Οι μαθητές του Καλλιτεχνικού και του Μουσικού Σχολείου εξηγούν γιατί βγήκαν στους δρόμους"/>
  </head>
  <body>
    <article>
      <h1>Σχολείο χωρίς καθηγητές αλλά με...ποντίκια!</h1>
      <h2>Οι μαθητές του Καλλιτεχνικού και του Μουσικού Σχολείου εξηγούν γιατί βγήκαν στους δρόμους</h2>
      <address><time datetime="2019-11-25T15:15:00+00:00">25 Nov 2019, 15:15</time> by <a rel="author">Αντώνης Παντινάκης</a></address>
      <related>
        <h4>Διαβάστε περισσότερα</h4>
        <a href="https://www.cretalive.gr/crete/stoys-dromoys-oi-mathhtes-kallitechnikon-moysikon-scholeion-1117422"/>
      </related>
      <p>
        <b>Του Αντώνη Παντινάκη</b>
      </p>
      <p>"Δεν πάει άλλο!", βροντοφώναξαν -μεταφέροντας (αναγράφοντας) και σε... πανό την κραυγή της αγωνίας και της αγανάκτησής τους- οι μαθητές του Καλλιτεχνικού και του Μουσικού Σχολείου!</p>
      <p>Έφτασαν στο αμήν και βγήκαν στους δρόμους με όσα συμβαίνουν όλα αυτά τα χρόνια στα δύο όμορα σχολεία!</p>
      <p>
        <b>Ποντίκια αντί για εκπαιδευτικούς!</b>
      </p>
      <p>“Δεν μπορούμε να κάνουμε μάθημα, μπαίνουν ποντίκια στις αίθουσες! “, καταγγέλλουν οι <a href="https://www.cretalive.gr/crete/stoys-dromoys-oi-mathhtes-kallitechnikon-moysikon-scholeion-1117422">μαθητές του Καλλιτεχνικού Σχολείου, που νωρίς το μεσημέρι της Δευτέρας πραγματοποίησαν παράσταση διαμαρτυρίας στην Περιφερειακή Διεύθυνση Εκπαίδευσης Κρήτης.</a></p>
      <p>Υπάρχουν μάλιστα και αποδεικτικά... στοιχεία για την παρουσία των τρωκτικών: “Απολύμαναν και μετά μπήκαν ξανά ποντίκια. Έχουμε βίντεο που τα έχουμε στείλει σε όλους και δεν παίρνουμε καμία απάντηση!”, μας είπε <b><i>ο Μιχάλης Γιαλύτης , πρόεδρος του 15μελούς Συμβουλίου.</i></b></p>
      <p>Ο ίδιος και οι συμμαθητές του ξεπέρασαν τα όρια και τις αντοχές τους!</p>
      <p>“<b><i>Από το 2004 πάρα πολύ λίγα προβλήματα έχουν λυθεί. Και τα πιο πολλά παραμένουν από τότε.</i></b><b><i>Η κατάσταση είναι απαράδεκτη! Δεν έχουμε κτίριο, στεγαζόμαστε σε λυόμενα, όλες οι τάξεις (Γυμνάσιο, Λύκειο). Όλες οι αίθουσες είναι σχεδόν τρυπημένες. Δεν γίνεται μάθημα, ειδικά με τη βροχή. Επίσης, έχουμε μεγάλο πρόβλημα με τον υλικοτεχνικό εξοπλισμό του σχολείου</i></b>” μας τόνισε ο Μιχάλης Γιαλύτης.</p>
      <figure>
        <img src="https://cdn.cretalive.gr/_750xAUTO_fit_center-center_86/mixalisgialytis.jpg?mtime=20191125143448"/>
        <figcaption>Ο Μιχάλης Γιαλύτης</figcaption>
      </figure>
      <p>Ξέχωρα απ’ τους απρόσκλητους και ανεπιθύμητους... επισκέπτες, άλυτο ζήτημα παραμένει η έλλειψη καθηγητών: “Δυόμιση μήνες τώρα, υπάρχουν πάρα πολλά κενά, τα οποία δεν καλύπτονται, και στα μαθήματα Γενικής Παιδείας και στις ειδικότητες”, πρόσθεσε ο πρόεδρος του 15μελους του Καλλιτεχνικού Σχολείου.</p>
      <h3>Όμορο σχολείο, όμηροι... μαθητές και εκπαιδευτικοί</h3>
      <figure>
        <img src="https://cdn.cretalive.gr/_750xAUTO_fit_center-center_86/alexandosvasilakis.jpg?mtime=20191125143458"/>
        <figcaption>Ο Αλέξανδρος Βασιλάκης</figcaption>
      </figure>
      <p>Τα πράγματα δεν είναι καλύτερα και στο... γειτονικό Μουσικό Σχολείο Ηρακλείου. “Το μεγαλύτερο πρόβλημα είναι η έλλειψη καθηγητών. Εφέτος ήταν η χειρότερη χρονιά”, μας ανέφερε ο <b>Αλέξανδρος Βασιλάκης, μέλους του 15μελους Συμβουλίου </b>συμπληρώνοντας πως “<b><i>ένα στα τρία παιδιά δεν μπορούσε να κάνει μάθημα επειδή δεν έχει μουσικό καθηγητή ή μουσικό όργανο και αίθουσα , με αποτέλεσμα να κάνει κενά αντί να ασχολείται με αυτό που αγαπάει</i></b>”.</p>
      <p>Εξίσου σοβαρό για τον Αλέξανδρο είναι και το ότι “<b><i>δεν αποκτάμε μοριοδότηση για κάποια Μουσικά Πανεπιστήμια από το σχολείο μας. Δεν έχουμε αναγνώριση για τις σπουδές που κάνουμε. Δεν μπορούμε να πάρουμε ένα χαρτί ισάξιο μ’ ενός ωδείου. Γενικότερα, να δείξουμε ότι σπουδάσαμε στο Μουσικό Σχολείο</i></b>”.</p>
    </article>
  </body>
</html>