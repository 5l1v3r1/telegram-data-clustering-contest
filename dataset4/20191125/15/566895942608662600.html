<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2584024/comu-skola-no4-u-ternopoli-perejsla-na-novij-grafik-navcanna"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-25T15:02:00+00:00"/>
    <meta property="og:title" content="Чому школа №4 у Тернополі перейшла на новий графік навчання?"/>
    <meta property="og:description" content="Початок уроків змінили у зв’язку із протокольним дорученням міського голови"/>
  </head>
  <body>
    <article>
      <h1>Чому школа №4 у Тернополі перейшла на новий графік навчання?</h1>
      <address><time datetime="2019-11-25T15:02:00+00:00">25 Nov 2019, 15:02</time> by <a rel="author">Антоніна Албул</a></address>
      <p>
        <i>Після других осінніх канікул, із 25 листопада, заняття у Тернопільській загальноосвітній школі I-III ступенів №4 розпочинаються не о 8.30, а о 8.10.</i>
      </p>
      <p>Початок уроків змінили у зв’язку із протокольним дорученням міського голови за результатами наради від 22 жовтня. У доручені було вказано: «З метою створення безпечних умов для учасників дорожнього руху в центральній частині міста, впровадити в ЗОШ №3,4,5 експериментальний графік початку уроків, розмежувавши в часі початок навчального процесу у зазначених закладах освіти.».</p>
      <p>– Із 25 листопада у четвертій школі перейшли на навчання з 8.10, – повідомила <a href="https://zz.te.ua/odna-iz-tsentral-nykh-shkil-ternopolia-pereyshla-na-novyy-hrafik-navchannia/">зз</a> Ірина Сум, заступник начальника управління освіти і науки-начальник відділу дошкільної, середньої та позашкільної освіти. – Це пов’язано з тим, що зранку на вулиці Грушевського утруднений рух транспорту. Йдеться про безпеку дітей, які йдуть до третьої і четвертої шкіл. Під’їзди до шкіл знаходяться поряд і заняття розпочиналися одночасно, через що зранку біля закладів скупчувалося багато приватних автомобілів. Тому було запропоновано переглянути режим роботи одного із закладів та прийняти відповідне рішення. У третій школі початок занять залишається о 8.30, а в четвертій – на двадцять хвилин швидше. Нічого б не змінилося, якби у третій школі також розпочинали заняття раніше, через те спробували експериментально, до кінця року, поспостерігати чи дасть це якийсь результат. Це питання школи розглядали у своїх колективах, і прийшли до висновку, що усім переходити на навчання о 8.10 немає змісту, тому що вони поряд. Щодо четвертої школи, то якщо це дасть позитивний результат, то такий графік у ній і залишиться.</p>
      <p>Рішення про зміну структури та режим роботи закладу у четвертій школі погодили на засіданні педагогічної ради і затвердив керівник школи. Також його погодили у Головному управлінні Держпродспоживслужби в Тернопільській області.</p>
    </article>
  </body>
</html>