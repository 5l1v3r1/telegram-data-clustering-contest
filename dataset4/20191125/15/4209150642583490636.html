<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Losi-komentari-na-Instagramu-bole-vise-od-samara/570438?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:16:03+00:00"/>
    <meta property="og:title" content="Loši komentari na Instagramu bole više od šamara"/>
    <meta property="og:description" content="DOBOJ - Negativan komentar ispod fotografije na Instagramu današnji srednjoškolci teže podnose nego šamar dobijen u tuči, iako se i jedno i drugo može smatrati vršnjačkim nasiljem, rečeno je na predavanju u Doboju."/>
  </head>
  <body>
    <article>
      <h1>Loši komentari na Instagramu bole više od šamara</h1>
      <address><time datetime="2019-11-25T15:16:03+00:00">25 Nov 2019, 15:16</time> by <a rel="author">Sanja Čakarević</a></address>
      <p>DOBOJ - Negativan komentar ispod fotografije na Instagramu današnji srednjoškolci teže podnose nego šamar dobijen u tuči, iako se i jedno i drugo može smatrati vršnjačkim nasiljem, rečeno je na predavanju u Doboju.</p>
      <p>"Svjedočila sam tome da su ljudi nazivani pogrdnim imenima, kako neko izgleda, koliko je materijalno sposoban da nešto iskusi, neke banalne stvari, ali dešavaju se. Društvene mreže su sada jako zastupljene u našim godinama i jednostavno loš je uticaj na psihu djeteta koje doživljava to nasilje", smatra Marija Mišić, učenica prvog razreda Medicinske škole.</p>
      <p>Njena drugarica Teodora Spasojević, koju smo sreli na predavanju na kojem se govorilo o vršnjačkom nasilju i maloljetničkoj delinkvenciji, tvrdi da nije bila žrtva ni realnog ni virtuelnog nasilja jer zna kako da se zaštiti.</p>
      <p>"Posebno na Instagramu, recimo, mogu da biram ko mene prati. Biram šta postavljam, fotografije, posebno radi sebe, a onda i radi drugih. Znam da je bilo vršnjačkog nasilja na društvenim mrežama. To su komentarisanje slika, pogrdna imena, takve stvari... Moji bliski prijatelji su to radili nekome, ima i toga", iskrena je Spasojevićeva.  </p>
      <p>Šta je elektronsko vršnjačko nasilje, kako ga prepoznati, šta je dozvoljeno, a šta nije na društvenim mrežama - srednjoškolcima je objasnio Aleksandar Miladinović, inspektor u Upravi za policijsku obuku MUP-a RS.</p>
      <p>"Nasilje u realnom okruženju lakše doživljavamo i onda ga lakše percipiramo, lakše ga možemo prepoznati i zbog toga imamo više prijava. Međutim, ne treba da se zavaravamo, upravo je cilj ovih predavanja da uđemo u tu tamnu brojku kriminaliteta i da znamo odreagovati i na te oblike", izjavio je Miladinović.</p>
      <p>U dobojskoj policiji navode da tokom ove godine, osim tuče tri učenika koja je okarakterisana kao narušavanje javnog reda i mira, nije bilo slučajeva vršnjačkog nasilja, a tome su dijelom doprinijeli i školski policajci.</p>
    </article>
  </body>
</html>