<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.samsunhaber.com/samsun-haber/atakum-da-ogretmenlere-anlamli-hediye-h51896.html"/>
    <meta property="og:site_name" content="Samsun Haber | Samsun Son Dakika Haberleri | Samsunspor"/>
    <meta property="article:published_time" content="2019-11-25T15:45:53+00:00"/>
    <meta property="og:title" content="Atakum'da öğretmenlere anlamlı hediye"/>
    <meta property="og:description" content="Mimarsinan İlköğretim Okulu öğrencileri, 24 Kasım Öğretmenler Günü etkinlikleri kapsamında, her bir öğretmenleri adına fidan dikimi gerçekleştirerek, öğretmenlerine anlamlı birer hediye verdiler. Etkinliğe katılan Atakum Belediye Başkanı Av. Cemil Deveci, &quot;Öğretmenlere verilebilecek en güzel hediye, onların yetiştirdiği öğrencilere benzeyen ağaç fidanlarıdır&quot; dedi"/>
  </head>
  <body>
    <article>
      <h1>Atakum'da öğretmenlere anlamlı hediye</h1>
      <h2>Mimarsinan İlköğretim Okulu öğrencileri, 24 Kasım Öğretmenler Günü etkinlikleri kapsamında, her bir öğretmenleri adına fidan dikimi gerçekleştirerek, öğretmenlerine anlamlı birer hediye verdiler. Etkinliğe katılan Atakum Belediye Başkanı Av. Cemil Deveci, "Öğretmenlere verilebilecek en güzel hediye, onların yetiştirdiği öğrencilere benzeyen ağaç fidanlarıdır" dedi</h2>
      <address><time datetime="2019-11-25T15:45:53+00:00">25 Nov 2019, 15:45</time> by <a rel="author" href="https://www.samsunhaber.com/profil/68/tahir-omer-cokluk" target="_blank">Tahir Ömer Çokluk</a></address>
      <p>Mimarsinan İlköğretim Okulu öğrencileri, 24 Kasım Öğretmenler Günü kapsamında fidan dikimi gerçekleştirerek öğretmenlerine unutulmaz bir hediye armağan etti. Küçükkolpınar Mahallesi'nde, <b>Atakum Belediyesi</b>'ne ait bulunan park alanında gerçekleşen fidan dikimi etkinliğine, Atakum Belediye Başkanı Av. <b>Cemil Deveci</b>, Mimarsinan İlköğretim Okulu Müdürü Necmettin Gün, okul öğretmenleri, öğrencileri ve veliler katıldı. Başkan Deveci, öğrencilerle ve velileriyle birlikte fidan dikerek öğretmenlerin özel gününü kutladı.</p>
      <figure>
        <img src="https://www.samsunhaber.com/images/upload/1_kopya_600x400.jpg"/>
      </figure>
      <h3>EN GÜZEL HEDİYE</h3>
      <p>Gerçekleşen etkinliğin çok anlamlı olduğunu ifade eden Başkan Deveci, "Öncelikle 24 Kasım Öğretmenler Günü kutlu olsun. Mimarsinan İlköğretim Okulu öğretmenleri ve öğrencileri çok güzel bir etkinlik yapıyor. Öğretmenler, bize hediye almayın, bize anlamlı bir hediye verin demişler. Öğrenciler de öğretmenlerine, Atakum Belediyesi'nin göstermiş olduğu bir parkta her bir öğretmen için kendi elleriyle diktiği çam fidanı hediye ettiler. Bu çok güzel ve çok anlamlı. Buradan tüm Türkiye'ye Mimarsinan İlköğretim Okulu öğretmenleri ve öğrencileri adına çağrıda bulunuyorum. Öğretmenlere verilebilecek en güzel hediye, onların yetiştirdiği öğrencilere benzeyen ağaç fidanlarıdır." şeklinde konuştu.</p>
      <figure>
        <img src="https://www.samsunhaber.com/images/upload/2_kopya_600x400.jpg"/>
      </figure>
      <h3>HEP BERABER AĞAÇ DİKELİM</h3>
      <p>24 Kasımda bir öğretmene verilebilecek en güzel hediyenin fidan olduğunu vurgulayan okul öğretmenlerinden Perihan Çelebi, "Öncelikle bugün bu etkinliğin gerçekleşmesinden dolayı çok mutluyum, bütün velilere ve öğrencilerimize teşekkür ederim. Çocuklarımız her yıl öğretmenine sevgisini göstermek adına bir hediye arama telaşına giriyorlar. Ben de velilerimize, böyle bir telaşa girmeyin hep beraber ağaç dikelim dedim çünkü hem ülkemize hem de bana verebilecek en güzel hediye bu olurdu. Velilerimiz de bana bu konuda çok destek oldu" dedi.</p>
      <figure>
        <img src="https://www.samsunhaber.com/images/upload/3_kopya_600x400.jpg"/>
      </figure>
      <figure>
        <img src="https://www.samsunhaber.com/images/upload/5_kopya_600x400.jpg"/>
      </figure>
      <figure>
        <img src="https://www.samsunhaber.com/images/upload/9_kopya_600x400.jpg"/>
      </figure>
    </article>
  </body>
</html>