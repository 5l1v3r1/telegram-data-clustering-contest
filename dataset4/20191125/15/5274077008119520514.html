<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419202"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T15:50:00+00:00"/>
    <meta property="og:title" content="מי מפחד מחוק הלאום בצה''ל?"/>
    <meta property="og:description" content="פרופ' ידידיה שטרן, איש המכון הישראלי לדמוקרטיה, תקף את חוק הלאום וקרא להתנגד בכל תוקף ליישום החוק בצה''ל."/>
  </head>
  <body>
    <article>
      <h1>מי מפחד מחוק הלאום בצה''ל?</h1>
      <address><time datetime="2019-11-25T15:50:00+00:00">25 Nov 2019, 15:50</time> by <a rel="author">ערוץ 7</a></address>
      <p>פרופ' ידידיה שטרן, עמית בכיר ב'מכון הישראלי לדמוקרטיה', תקף היום את חוק הלאום שעבר בכנסת אשתקד, וקרא להתנגד בכל תוקף ליישום החוק הלכה למעשה בצה''ל.</p>
      <p>בכנס "צבא, חברה, בטחון ודמוקרטיה" שמתקיים היום (שני) ב'מכון הישראלי לדמוקרטיה' במימון קרן קונארד אדנאואר הגרמנית ובהשתתפות הרמטכ"ל לשעבר רא"ל מיל' גדי איזנקוט, אמר פרופ' שטרן, "ממלכתיות אצל בן גוריון זה להכפיף את צה"ל לדרג המדיני. היום אנחנו לא יכולים לכבוש את הזהויות השונות כמו בתקופת בן גוריון".</p>
      <p>שטרן הציג אפשרות ליישום חוק הלאום בצה"ל, ותקף אותה: "העבירו חוק לאום שיהדות היא תעודת זהות של מדינת ישראל. הצבא צריך לשקף את זה ולהיות לאומי. לאומיות יהודית במסגרת צבאית זה עמדה ממלכתית. מדינת ישראל וצה"ל מבצעים תהליך גאולי של עם בארצו, ומזה הנגזרות. השתרשותה של תפיסה כזו תקיים בצה"ל מלחמת תרבות. וזו פרשנות גרועה מאוד ויש להתנגד לכך בכל תוקף", חתם שטרן.</p>
      <p>מארגון 'תורת לחימה' נמסר לערוץ 7: "המכון הישראלי לדמוקרטיה הינו עמותה פרטית שגרמה נזקים רבים לתפיסה הממלכתית של צה''ל. כפי שהמכון ועמותות שמאל ניסו לייצר 'מלחמת תרבות' מדומה נגד חוק הלאום, כך הם עושים גם לצה''ל, אשר מיום הקמתו הינו צבא העם היהודי, של מדינת העם היהודי. צביונו של צה''ל, מוסר הלחימה ורוח הלחימה שלו שאבו תמיד ממורשת ישראל. אנו בטוחים כי הרמטכ"ל אביב כוכבי ושר הביטחון בנט ישמרו על צה''ל ככזה".</p>
    </article>
  </body>
</html>