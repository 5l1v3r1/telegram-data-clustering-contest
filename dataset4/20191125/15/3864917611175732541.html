<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825110-na-bankovij-gotovi-minati-goliv-oda-aki-hocut-z-usima-buti-dobrimi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T15:56:00+00:00"/>
    <meta property="og:title" content="На Банковій готові міняти голів ОДА, які “хочуть з усіма бути добрими”"/>
    <meta property="og:description" content="Перший заступник Голови Офісу Президента України Сергій Трофімов повідомив, що вони готові змінювати новопризначених голів облдержадміністрацій, якщо ті замість ефективної роботи захочуть з усіма бути добрими."/>
  </head>
  <body>
    <article>
      <h1>На Банковій готові міняти голів ОДА, які “хочуть з усіма бути добрими”</h1>
      <h2>Перший заступник Голови Офісу Президента України Сергій Трофімов повідомив, що вони готові змінювати новопризначених голів облдержадміністрацій, якщо ті замість ефективної роботи захочуть з усіма бути добрими.</h2>
      <address>
        <time datetime="2019-11-25T15:56:00+00:00">25 Nov 2019, 15:56</time>
      </address>
      <p>Про це він сказав у коментарі кореспонденту Укрінформу.</p>
      <p>Відповідаючи на запитання, що має зробити або навпаки не зробити новопризначений голова Чернівецької ОДА Сергій Осачук, щоб <a href="https://www.ukrinform.ua/tag-prezident">Президент</a> вирішив його звільнити, Сергій Трофімов відповів: "Є така особливість, вона спирається на особистий характер людини. Коли місцеві стають керівниками області, вони або дуже викладаються, бо дуже люблять свій край, або хочуть бути з усіма добрими друзями. Це не завжди можливо. Тому це такий критерій, який може бути виявлений лише у процесі роботи, а не на старті. За ним будемо вирішувати подальшу долю таких голів адміністрацій".</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824804-predstavili-novogo-golovu-cerniveckoi-oda-sergia-osacuka.html">Представили нового голову Чернівецької ОДА Сергія Осачука</a>
      </blockquote>
      <p>Також він окреслив три головні пріоритетні завдання для новопризначеного керівника Буковини.</p>
      <p>"Пріоритетні завдання діляться на три категорії. Перше — це боротьба з корупцією, куди входить ефективне використання коштів, взаємодія з облрадою в цьому питанні тощо. Друге — це децентралізація, її потрібно завершити і передати всі повноваження громадам. І третє — це залучення інвестицій в область. Це ті показники, за якими можна буде вимірювати роботу нового голови ОДА", - додав Трофімов.</p>
      <p>Як повідомляв Укрінформ, сьогодні 25 листопада у Чернівцях представили нового голову ОДА. Ним став почесний консул Австрії у Чернівцях Сергій Осачук.</p>
    </article>
  </body>
</html>