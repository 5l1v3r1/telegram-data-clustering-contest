<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/619443,Pytal-Kancelarie-Sejmu-o-KRS-Nie-bedzie-juz-sedzia-sadu-okregowego.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-25T15:37:10+00:00"/>
    <meta property="og:title" content="Pytał Kancelarię Sejmu o KRS. Nie będzie już sędzią sądu okręgowego"/>
    <meta property="og:description" content="Sędzia, który nakazał Kancelarii Sejmu przedstawienie m.in. list poparcia kandydatów do KRS nie będzie sędzią sądu okręgowego. Decyzję w tej sprawie podjął minister sprawiedliwości."/>
  </head>
  <body>
    <article>
      <h1>Pytał Kancelarię Sejmu o KRS. Nie będzie już sędzią sądu okręgowego</h1>
      <address>
        <time datetime="2019-11-25T15:37:10+00:00">25 Nov 2019, 15:37</time>
      </address>
      <p>
        <b>Sędzia, który nakazał Kancelarii Sejmu przedstawienie m.in. list poparcia kandydatów do KRS nie będzie sędzią sądu okręgowego. Decyzję w tej sprawie podjął minister sprawiedliwości.</b>
      </p>
      <p>– Do Sądu Okręgowego w Olsztynie wpłynęło pismo ministra sprawiedliwości z dnia 25 listopada 2019 r. informujące o odwołaniu delegowania sędziego Sądu Rejonowego w Olsztynie Pawła Juszczyszyna do pełnienia obowiązków sędziego w Sądzie Okręgowym w Olsztynie z dniem 25 listopada 2019 r. Jako podstawę prawną odwołania delegacji minister sprawiedliwości wskazał art. 77 § 4 ustawy z dnia 27 lipca 2001 r. – Prawo o ustroju sądów powszechnych – poinformowała dziś Agnieszka Żegarska, rzecznik prasowy Sądu Okręgowego w Olsztynie.<br/><br/>Sędzia Paweł Juszczyszyn był delegowany do pełnienia obowiązków sędziego w Sądzie Okręgowym w Olsztynie w okresie od dnia 1 września 2019 r. do dnia 29 lutego 2020 r. <br/><br/>– Jednocześnie w związku z licznymi zapytaniami prasowymi potwierdzam, że Paweł Juszczyszyn to ten sam sędzia, który w dniu 20 listopada 2019 r. wydał w sprawie odwoławczej o sygn. akt IX Ca 1302/19 postanowienie, nakazujące Szefowi Kancelarii Sejmu przedstawienie dokumentów w postaci zgłoszeń oraz wykazów obywateli i sędziów popierających kandydatów na członków nowej Krajowej Rady Sądownictwa oraz oświadczeń obywateli lub sędziów o wycofaniu poparcia dla tych kandydatów – dodaje Agnieszka Żegarska.<br/><br/>***<br/><br/>Przypomnijmy, chodzi o sprawę, która toczy się w Sądzie Okręgowym w Olsztynie z powództwa jednego z funduszy przeciwko mieszkance naszego regionu. W tej sprawie w Sądzie Rejonowym wcześniej wyrokował sędzia, który otrzymał nominację sędziowską na podstawie uchwały podjętej przez nową Krajową Radę Sądownictwa.<br/><br/>Według rzeczniczki Sąd Okręgowy w Olsztynie w toku postępowania apelacyjnego - mając na uwadze wyrok Trybunału Sprawiedliwości Unii Europejskiej z 19 listopada 2019 roku - uznał, że zaszła konieczność zbadania z urzędu "nieważności tego postępowania w zakresie składu orzekającego w pierwszej instancji".<br/><br/>Więcej na ten temat <a href="http://gazetaolsztynska.pl/619114,Czy-sedziowie-z-nowego-nadania-moga-orzekac.html">&gt;&gt;&gt; Czy sędziowie z nowego nadania mogą orzekać? [SONDA]</a></p>
      <related>
        <h4>Zobacz także:</h4>
        <a href="http://gazetaolsztynska.pl/619114,Czy-sedziowie-z-nowego-nadania-moga-orzekac-SONDA.html"/>
        <a href="http://gazetaolsztynska.pl/600367,Czterech-sedziow-cofnelo-poparcie-dla-sedziego-z-Olsztyna.html"/>
      </related>
    </article>
  </body>
</html>