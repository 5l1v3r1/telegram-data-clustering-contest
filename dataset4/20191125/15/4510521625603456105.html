<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/mai-236-sesizari-malul-borcei-privind-nereguli-electorale-1_5ddbe2d55163ec4271675913/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T15:24:22+00:00"/>
    <meta property="og:title" content="MAI: 236 de sesizări, dintre care una pe malul Borcei, privind nereguli electorale"/>
    <meta property="og:description" content="Un număr de 236 de sesizări privind contravenţii sau infracţiuni electorale s-au înregistrat în turul doi al alegerilor prezidenţiale, însă aproape jumătate dintre acestea nu s-au confirmat în urma verificărilor efectuate de poliţişti, a anunţat, luni, purtătorul de cuvânt al Ministerului Afacerilor Interne (MAI), Monica Dajbog. În judeţul Călăraşi s-a înregistrat o singură sesizare de infracţiune lectorală."/>
  </head>
  <body>
    <article>
      <h1>MAI: 236 de sesizări, dintre care una pe malul Borcei, privind nereguli electorale</h1>
      <address><time datetime="2019-11-25T15:24:22+00:00">25 Nov 2019, 15:24</time> by <a rel="author">Ionela Stănilă</a></address>
      <h4>Un număr de 236 de sesizări privind contravenţii sau infracţiuni electorale s-au înregistrat în turul doi al alegerilor prezidenţiale, însă aproape jumătate dintre acestea nu s-au confirmat în urma verificărilor efectuate de poliţişti, a anunţat, luni, purtătorul de cuvânt al Ministerului Afacerilor Interne (MAI), Monica Dajbog. În judeţul Călăraşi s-a înregistrat o singură sesizare de infracţiune lectorală.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/zalau/ministrul-transporturilor-vrea-alianta-dreapta-Impreuna-putem-salaj-dezvoltat-1_5ddbe1105163ec4271674789/index.html"/>
        <a href="https://adevarul.ro/locale/zalau/cum-votat-salajenii-turul-doi-singura-comuna-castigata-psd-sase-voturi-diferenta-1_5ddbd2f45163ec427166d167/index.html"/>
        <a href="https://adevarul.ro/locale/alba-iulia/curiosul-caz-votantilor-suplimentari-campeni-ajuns-micul-oras-apuseni-18-voturi-liste-suplimentare-1_5ddbd22c5163ec427166c8ca/index.html"/>
      </related>
      <p>"La nivel naţional, pe parcursul zilei de 24 noiembrie, în intervalul 7,00 - 21,00, au fost înregistrate 236 de sesizări privind contravenţii sau infracţiuni electorale, mai puţine cu 54,18% decât în turul II al scrutinului prezidenţial din 2014, când s-au înregistrat 504 evenimente sesizate", a precizat Dajbog la sediul MAI.</p>
      <p>Aproape jumătate dintre cele 236 de semnalări de incidente electorale nu s-au confirmat în urma verificărilor efectuate până la acest moment de poliţişti. În general, sesizările de duminică au făcut referire la coruperea alegătorilor, fraudă la vot, pierderea ştampilei în urna de vot, continuarea propagandei electorale, la turismul electoral, sfătuirea alegătorilor cum să voteze, comercializarea şi consumul de băuturi alcoolice în spaţiul de protecţie al secţiei de votare, violarea confidenţialităţii votului, a explicat oficialul MAI.</p>
      <p>În prezent se efectuează cercetări cu privire la 36 de persoane, fără să fie dispuse măsuri preventive faţă de acestea, fiind aplicate 46 de sancţiuni contravenţionale şi 25 de amenzi în valoare de aproape 25.000 de lei, precum şi 21 de avertismente scrise.</p>
      <p>Dajbog a mai declarat că duminică s-au înregistrat 43 de fapte de natură penală (Dolj - 6, Galaţi, Teleorman, Bucureşti şi Olt - câte 3, Constanţa, Giurgiu, Argeş, Dâmboviţa, Gorj, Hunedoara, Iaşi, Sibiu - câte 2 şi Mehedinţi, Neamţ, Brăila, Călăraşi, Cluj, Prahova, Tulcea, Timiş şi Vaslui cu câte o sesizare de infracţiune electorală), cu aproximativ 55% mai puţine decât la alegerile din 2014.</p>
      <hr/>
    </article>
  </body>
</html>