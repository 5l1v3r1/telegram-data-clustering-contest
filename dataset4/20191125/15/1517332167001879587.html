<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-in-un-video-le-urla-dei-bambini-in-mare-dopo-il-naufragio-a-lampedusa/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T15:04:32+00:00"/>
    <meta property="og:title" content="Migranti, in un video le urla dei bambini in mare dopo il naufragio a Lampedusa"/>
    <meta property="og:description" content="Un video della Guardia Costiera mostra le immagini del salvataggio dei 149 migranti, dopo la tragedia di sabato pomeriggio, a un miglio da Lampedusa: si sentono le urla disperate dei bambini, e le richieste di aiuto di uomini e donne finiti in mare, mentre lottano tra la vita e la morte. Proseguono le ricerche dei 15 dispersi, nonostante le condizioni meteo in peggioramento."/>
  </head>
  <body>
    <article>
      <h1>Migranti, in un video le urla dei bambini in mare dopo il naufragio a Lampedusa</h1>
      <h2>Un video della Guardia Costiera mostra le immagini del salvataggio dei 149 migranti, dopo la tragedia di sabato pomeriggio, a un miglio da Lampedusa: si sentono le urla disperate dei bambini, e le richieste di aiuto di uomini e donne finiti in mare, mentre lottano tra la vita e la morte. Proseguono le ricerche dei 15 dispersi, nonostante le condizioni meteo in peggioramento.</h2>
      <address><time datetime="2019-11-25T15:04:32+00:00">25 Nov 2019, 15:04</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <figure>
        <video src="http://fanpage-a.akamaihd.net/XdvhjeSw4iw2DbJh_1.mp4"/>
      </figure>
      <p>In un video diffuso dalla <b>Guardia Costiera</b> si vedono i momenti concitati del salvataggio a Lampedusa dei <b>149 migranti</b>, che si trovavano sabato pomeriggio su un barcone, che poi si è ribaltato a causa del maltempo e delle onde alte anche quattro metri.</p>
      <p>Si sentono le <b>urla disperate dei bambini</b>, e <b>le richieste di aiuto di uomini e donne finiti in mare</b>, ad un miglio circa dall'isola dei Conigli. Uomini e donne che stavano lottando tra la vita e la morte. Tra le persone salvate ci sono anche <b>13 donne</b>, due fratellini che hanno perso entrambi i genitori, e un <b>bambino ipovedente</b>, che non ha nemmeno un anno di vita.</p>
      <p>La Guardia Costiera ha diffuso le <a href="https://www.fanpage.it/politica/lampedusa-149-sopravvissuti-al-naufragio-si-cercando-20-dispersi-due-cadaveri-recuprati/">immagini dei momenti successivi al naufragio</a> e dei tentativi disperati dei militari di portare in salvo tutti: cominciando proprio dai più piccoli. E ad ogni migrate issato sulla motovedetta, gli stessi militari tiravano un sospiro di sollievo. Scene che hanno immortalato anche il lavoro eccezionale degli uomini della Guardia costiera che hanno riportato a terra i 149 naufraghi. I dispersi dovrebbero essere una quindicina.<b> Cinque cadaveri di donne sono stati recuperati ieri</b>: i corpi di 3 donne sono stati rinvenuti in mare e altri due cadaveri – sempre due donne – sono stati ritrovati a terra dalla Guardia di Finanza.</p>
      <p>Le ricerche proseguono oggi solo con mezzi aerei della Guardia Costiera e di Frontex, a causa del mare mosso e delle forti raffiche di vento. Le condizioni meteo-marine nell'area, sottolinea il comando generale della GC, sono in continuo peggioramento.</p>
      <p><i>"Anche se ti circonda la sofferenza, senti che non potresti essere in nessun altro luogo. Essere lì mi salva dal precipitare nell'indifferenza, nell'odio, nell'egoismo. Voi come vi salvate? #salviamoci"</i>, ha scritto su Twitter il parroco di Lampedusa, <b>don Carmelo La Magra</b>, in riferimento proprio alla tragedia di sabato.</p>
    </article>
  </body>
</html>