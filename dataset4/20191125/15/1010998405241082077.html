<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/sazdateljat-na-svetovnata-mrezha-s-plan-da-ja-popravi-s-pomoshtta-na-gugal-i-fejsbuk.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Създателят на световната мрежа с план да я поправи с помощта на „Гугъл“ и „Фейсбук“"/>
    <meta property="og:description" content="„Договорът за интернет пространството“ цели да предпази човечеството от „дигитална дистопия“"/>
  </head>
  <body>
    <article>
      <h1>Създателят на световната мрежа с план да я поправи с помощта на „Гугъл“ и „Фейсбук“</h1>
      <h2>„Договорът за интернет пространството“ цели да предпази човечеството от „дигитална дистопия“</h2>
      <address><time datetime="2019-11-25T15:30:00+00:00">25 Nov 2019, 15:30</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Сър Тим Бърнърс-Лий, изобретателят на световната мрежа, която е първообраз на съвременния интернет, е съставил план да я поправи. <a href="https://contractfortheweb.org/">„Договорът за интернет пространството“</a> е подкрепен от технологични гиганти като „Гугъл“ и „Фейсбук“, пише британският „Гардиън“.</p>
      <p>Планът е съставен от няколко точки, чиято крайна цел е интернет пространството да бъде спасено от политически манипулации, фалшиви новини, нарушаване на правата на потребителите и други зловредни явления. Според Бърнърс-Лий те могат да изпратят света ни в „дигитална дистопия“.</p>
      <p>Съставеният от Бърнърс-Лий „Договор за интернет пространството“ цели да подпомага правителства, компании и индивиди, направили конкретни стъпки към предпазването на интернета от злоупотреби, както и за опазване ползата му за човечеството. Договорът, върху който общо са работили 80 организации в продължение на повече от година, очертава девет принципа за опазване на световната интернет мрежа – по три за правителства, компании и отделни индивиди.</p>
      <p>Договорът гласи следното за всяка една от категориите.</p>
      <p><b>Правителствата</b> трябва да осигурят връзка с интернет за всички, да оставят интернета достъпен по всяко едно време и да уважават и защитават фундаменталните онлайн права на потребителите и сигурността на данните им.</p>
      <p><b>Компаниите</b> трябва да поддържат интернет връзката на достъпна цена за всички. Те също трябва да уважават правата на потребителите онлайн и да създадат взаимно уважение с тях. Също така компаниите трябва да разработят технологии, които подпомагат най-добрите идеи, но в същото време предпазват от лошите.</p>
      <p>Договорът призовава <b>потребителите</b> да бъдат създатели на идеи и съдържание онлайн, да създават силни общества и да уважават човешкото достойнство. Потребителите също трябва да се борят за интернет мрежата.</p>
      <p>„Договорът за интернет пространството“ е подкрепен от гиганти в технологичния свят като „Гугъл“, „Фейсбук“, „Майкрософт“ и „Туитър“.</p>
      <p>„Смятам, че страхът на хората от лоши неща, които се случват в интернет, става все по-голям и по-голям, и с право. Ако оставим мрежата така както е, има изключително много неща, които могат да се объркат. Можем да изпаднем в дигитална дистопия, ако не се погрижим сега. Не ни трябва план какво да променим в интернет пространството в следващите 10 години, трябва ни план какво да променим сега“, казва Бърнърс-Лий пред „Гардиън“.</p>
      <figure>
        <img src="https://img.bg.sof.cmestatic.com/media/images/640x/Mar2019/2111835860.jpg"/>
        <figcaption>Снимка: Wikimedia Commons</figcaption>
      </figure>
      <p>Настоящите правителства на Германия, Франция и Гана също са подписали под основните принципи на „Договора за интернет пространството“.</p>
      <p>„Силите, които тласкат интернет пространството в грешната посока винаги са били много силни“, казва Бърнърс-Лий. „Независимо дали става въпрос за компания или правителство, което контролира интернет пространството и достъпа до интернет, за да трупа печалба или да остане на власт. Хората са най-важната част от това, защото само хората могат да бъдат мотивирани да търсят отговорност на компаниите и правителствата“, допълва той.</p>
    </article>
  </body>
</html>