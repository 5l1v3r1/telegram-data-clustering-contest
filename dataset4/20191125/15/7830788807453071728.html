<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/kamion-plny-mrtvol-ridic-se-priznal-k-pasovani-lidi_535588.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="Kamion plný mrtvol: řidič se přiznal k pašování lidí"/>
    <meta property="og:description" content="Řidič kamionu, v němž bylo v Británii na konci října nalezeno 39 těl vietnamských migrantů, se v pondělí přiznal k účasti na pašování lidí. Informovala o tom..."/>
  </head>
  <body>
    <article>
      <h1>Kamion plný mrtvol: řidič se přiznal k pašování lidí</h1>
      <address><time datetime="2019-11-25T15:13:00+00:00">25 Nov 2019, 15:13</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Řidič kamionu, v němž bylo v Británii na konci října nalezeno 39 těl vietnamských migrantů, se v pondělí přiznal k účasti na pašování lidí. Informovala o tom agentura Reuters. Na jeho možnou spoluodpovědnost za zabití Vietnamců, z čehož je rovněž obviněn, se zatím řidiče Maurice Robinsona ze Severního Irska soud neptal.</b>
      </p>
      <p>Termín procesu dosud stanoven nebyl. Pětadvacetiletý Robinson před soud opět předstoupí 13. prosince. Pondělního zasedání se řidič účastnil přes videomost z vazební věznice. Obviněn je ze zabití a podílu na pašování lidí ve 39 případech.</p>
      <p>Kamion s mrtvými Vietnamci byl objeven 23. října ve městě Grays poblíž Londýna. Chladírenský kontejner s těly se do Británie dostal na trajektu z belgického přístavu Zeebrugge.</p>
      <p>V souvislosti s tragickým případem zadržela v pátek policie dalšího muže ze Severního Irska, který byl z podílu na pašování lidí do Británie a na nezákonné migraci obviněn v neděli. Podle Reuters se očekává, že před soud předstoupí ještě v pondělí. V Irsku pak čeká na vydání do Británie 22letý Eamonn Harrison, který podle britských úřadů řídil kamion cestou do belgického přístavu Zeebrugge. Dalších 11 lidí bylo zatčeno také ve Vietnamu.</p>
    </article>
  </body>
</html>