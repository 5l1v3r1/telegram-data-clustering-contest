<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607376"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T15:50:00+00:00"/>
    <meta property="og:title" content="นร.ร้องพ่อเมืองโคราชไล่ผอ.มีพฤติกรรมฉาวล่าสุดมีคำสั่งเด้งแล้ว"/>
    <meta property="og:description" content="นครราชสีมา-นร.โคราชรวมตัวยื่นหนังสือถึงผู้ว่าฯขับไล่ ผอ.โรงเรียนมีพฤติกรรมฉาวอนาจารครูสาวชาวต่างชาติ บริหารงบประมาณไม่โปร่งใส ล่าสุด มีคำสั่งย้ายให้ไปปฏิบัติราชการชั่วคราวแล้ว"/>
  </head>
  <body>
    <article>
      <h1>นร.ร้องพ่อเมืองโคราชไล่ผอ.มีพฤติกรรมฉาวล่าสุดมีคำสั่งเด้งแล้ว</h1>
      <address><time datetime="2019-11-25T15:50:00+00:00">25 Nov 2019, 15:50</time> by <a rel="author">PostToday</a></address>
      <p>นครราชสีมา-นร.โคราชรวมตัวยื่นหนังสือถึงผู้ว่าฯขับไล่ ผอ.โรงเรียนมีพฤติกรรมฉาวอนาจารครูสาวชาวต่างชาติ บริหารงบประมาณไม่โปร่งใส ล่าสุด มีคำสั่งย้ายให้ไปปฏิบัติราชการชั่วคราวแล้ว</p>
      <p>เมื่อวันที่ 25 พ.ย. นักเรียนร่วม 100 คนจากโรงเรียนจักราชวิทยา อ.จักราช จ.นครราชสีมา รวมตัวไปขึ้นรถไฟที่สถานีรถไฟจักราช ไปลงที่สถานีรถไฟจิระ อ.เมืองเพื่อไปยื่นหนังสือต่อนายวิเชียร จันทรโณทัย ผวจ.นครราชสีมา เพื่อ ประท้วงขับไล่ ผอ.โรงเรียนจักราชวิทยา กล่าวหาล่วงละเมิดทางเพศหรืออานาจารครูหญิงชาวฟิลิปปินส์ จนครูสาวชาวฟิลิปปินส์เก็บข้าวของหนีออกจากโรงเรียนจึงต้องการให้ย้าย ออกไปจากโรงเรียน</p>
      <p>ทั้งนี้ การประท้วงขับไล่ได้ยืดเยื้อมาหลายเดือนแต่ไม่มีความคืบหน้า เนื่องจากได้รวมตัวประท้วงขับไล่ และทำหนังสือแจ้งไปที่สำนักงานเขตพื้นที่การศึกษามัธยมศึกษา เขต 31 (สพม.31) แต่เรื่องไม่คืบ สพม.เขต 31 ยังไม่มีการดำเนินการใดๆนักเรียนจึงมาร้องต่อผวจ.นครราชสีมา</p>
      <p>นายยุทธนา ต๊ะปัญญา อายุ 49 ปี ประธานคณะกรรมการการศึกษาขั้นพื้นฐาน โรงเรียนจักราชวิทยา เปิดเผยว่า ได้ยื่นหนังสือต่อ สพม.31 เช่นกัน เพื่อขอให้เข้าตรวจสอบการบริหารงบประมาณของโรงเรียนจักราชวิทยา และขอให้มีคำสั่งย้ายผอ.โรงเรียนจักราชวิทยาออกจากพื้นที่ เป็นเวลา 15 วัน ซึ่ง สพม.31 ได้รับปากนักเรียนไว้ว่า จะมีการโยกย้ายออกจากพื้นที่ แต่กลับพบว่า เมื่อวันที่ 11 พ.ย. 2562 ผอ.โรงเรียนจักราชวิทยา ได้ทำหนังสือยื่นขอระงับการย้าย ทำให้ไม่เป็นไปตามที่ได้ตกลงไว้กับนักเรียน จึงเดินทางมาสมทบกับนักเรียนโรงเรียนจักราชวิทยา รวมตัวยื่นหนังสือขอความเป็นธรรมจากผวจ.นครราชสีมา เพื่อให้มีการตรวจสอบพฤติกรรมฉาว และตรวจสอบความโปร่งใสการบริหารงบประมาณของโรงเรียนจักราชวิทยาโดยเร็ว</p>
      <p>ทั้งนี้ หลังจากรับหนังสือร้องเรียนจากนักเรียนแล้ว นายวิเชียร จันทรโณทัย ผวจ.นครราชสีมา ได้ชี้แจงทำความเข้าใจนักเรียนและคณะกรรมการสถานศึกษาขั้นพื้นฐานโรงเรียนจักราชวิทยาถึงเหตุการณ์ที่เกิดขึ้น พร้อมกับยืนยันว่า จะเร่งรัดให้มีการตรวจสอบข้อเท็จจริงโดยเร็ว เพื่อให้เกิดความเป็นธรรมแก่ทุกฝ่าย ส่วนเรื่องคดีความทราบเบื้องต้นว่า มีการยอมความกันแล้ว แต่ในเรื่องของวินัยข้าราชการ ทาง สพม.เขต 31 ได้แจ้งรายงานให้ทราบว่า ได้ตั้งคณะกรรมการมาสอบสวนแล้ว คาดว่า การสอบสวนวินัยน่าจะแล้วเสร็จในเดือนม.ค. 2563</p>
      <p>ด้าน แกนนำนักเรียน กล่าวว่าต้องการเรียกร้องความยุติธรรมให้กับนักเรียนและครูผู้ถูกกระทำ ซึ่งผวจ.นครราชสีมา ได้ให้เข้าพบโดยตรงและชี้แจงกระบวนการดำเนินงานของหน่วยงานรัฐ ทำให้ทุกคนเข้าใจมากขึ้น และมีความมั่นใจว่า การสอบสวนข้อเท็จจริงจะมีความคืบหน้าโดยเร็ว ทำให้นักเรียนและครูสาวชาวฟิลิปปินส์ได้รับความยุติธรรมอย่างแท้จริง แต่ก็ต้องขอความเมตตาได้จัดหา ผอ. คนใหม่มาให้ เพื่อบริหารราชการอย่างโปร่งใส เป็นเป็นที่พึ่งและเป็นตัวอย่างที่ดีให้กับครูและนักเรียนต่อไป</p>
      <p>อย่างไรก็ตาม ล่าสุด นายไพศาล ปทุมวงศ์ รักษาการ ผอ.สพม.31 ได้แจ้งว่า คณะกรรมการศึกษิการ หรือ กศจ.นครราชสีมา ได้มีมติร่วมกันให้ทาง สพ.31 ทำหนังสือแจ้งสั่งการไปยัง ผอ.โรงเรียนจักราชวิทยา ให้ไปปฏิบัติราชการเป็นการชั่วคราว ที่สพม.31 จนกว่าจะมีคำสั่งเปลี่ยนแปลง ขณะที่ ผอ.โรงเรียนจักราชวิทยา ยังไม่ได้ย้ายมาปฏิบัติราชการที่สพม.31 โดยได้แจ้งทางไลน์มาว่า ขอลาหยุดราชการ</p>
    </article>
  </body>
</html>