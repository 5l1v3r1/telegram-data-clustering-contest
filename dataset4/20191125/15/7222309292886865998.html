<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/irakisk-minister-som-var-skriven-i-sverige-utreds-for-brott-mot-manskligheten/"/>
    <meta property="og:site_name" content="HBL"/>
    <meta property="article:published_time" content="2019-11-25T15:56:00+00:00"/>
    <meta property="og:title" content="Irakisk minister som var skriven i Sverige utreds för brott mot mänskligheten"/>
    <meta property="og:description" content="Den irakiske försvarsministern Najah al-Shammari har anmälts för brott mot mänskligheten i Sverige."/>
  </head>
  <body>
    <article>
      <h1>Irakisk minister som var skriven i Sverige utreds för brott mot mänskligheten</h1>
      <h2>Den irakiske försvarsministern Najah al-Shammari har anmälts för brott mot mänskligheten i Sverige.</h2>
      <address><time datetime="2019-11-25T15:56:00+00:00">25 Nov 2019, 15:56</time> by <a rel="author">Jan-Erik Andelin</a></address>
      <p>Den svenska Riksenheten mot internationell och organiserad brottslighet arbetar nu med att se hur de ska gå vidare med utredningen, uppger Åklagarmyndigheten. Förundersökningen befinner sig enligt myndigheten "i ett mycket tidigt skede".</p>
      <p>I helgen har flera svenska medier rapporterat om att försvarsministern är svensk medborgare och folkbokförd i den problemklassade förorten Vårby i Huddinge söder om Stockholm. Enligt egen uppgift har han tidigare varit general i Iraks armé under diktatorn <b>Saddam Husseins</b> tid, skriver Expressen.</p>
      <p>Han anses nu vara delansvarig för att mer än 330 demonstranter ska ha dödats i de omfattande protesterna i Irak.</p>
      <p>Den 52-årige Najah al-Shammari ska enligt svenska medier ha bott i Sverige sedan 2009 och beviljats medborgarskap 2015. Kort därefter ska han ha varit häktad för bland annat bedrägeri, misshandel och fridskränkning, men förundersökningarna lades ner.</p>
      <p>Ministern uppmärksammades nu först för att svensk polis började utreda varför han som bosatt utomlands lyfter svenska socialbidrag, en förseelse som omkring 300 personer undersöks för årligen.</p>
      <p>För knappt två veckor sedan tog ett annat svenskt mål kring misstänkta brott mot mänskligheten ett steg framåt. En iransk man häktades då under ett besök i Sverige misstänkt för delaktighet i över 4 000 personers död i Iran 1988.</p>
      <p>Läs också:</p>
      <p>
        <a href="https://www.hbl.fi/artikel/iraks-forsvarsminister-skriven-i-sverige-misstanks-nu-for-bidragsbrott/">Iraks försvarsminister skriven i Sverige – misstänks för bidragsbrott och hotar nu stämma medierna</a>
      </p>
    </article>
  </body>
</html>