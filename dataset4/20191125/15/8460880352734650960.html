<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/nemzetkozi-sport/egy-napig-sem-dolgozott-a-brit-atletikai-szovetseg-uj-ugyvezetoje-2142660/"/>
    <meta property="og:site_name" content="BAMA"/>
    <meta property="article:published_time" content="2019-11-25T15:18:00+00:00"/>
    <meta property="og:title" content="Egy napig sem dolgozott a brit atlétikai szövetség új ügyvezetője"/>
    <meta property="og:description" content="Hat nappal azelőtt, hogy megkezdte volna munkáját, lemondott posztjáról a Brit Atlétikai Szövetség (UKA) új ügyvezetője."/>
  </head>
  <body>
    <article>
      <h6 class="kicker">RÖVID ÉLETŰ ÁLLÁS</h6>
      <h1>Egy napig sem dolgozott a brit atlétikai szövetség új ügyvezetője</h1>
      <address>
        <time datetime="2019-11-25T15:18:00+00:00">25 Nov 2019, 15:18</time>
      </address>
      <h4>Hat nappal azelőtt, hogy megkezdte volna munkáját, lemondott posztjáról a Brit Atlétikai Szövetség (UKA) új ügyvezetője.</h4>
      <p>A szövetség elnökének, Chris Cooknak a közleménye szerint vasárnap találkozott Zara Hyde Petersszel, akivel közösen abban állapodtak meg, hogy nem áll munkába új pozíciójában.</p>
      <p>A korábbi hosszútávfutót – aki 2008 és 2014 között a nemzeti triatlon szövetség ügyvezetője volt – augusztus végén nevezték ki a UKA-nél december elsejei hatállyal. Néhány napja azonban botrányba keveredett, mivel a Times cikke szerint az általa vezetett iskolában engedte férjét edzőként dolgozni annak ellenére, hogy a férfit korábban eltiltották a tanári hivatás gyakorlásától.</p>
      <p>Mike Peterst azért tiltották el a tanári pálya gyakorlásától, mert egy 15 éves lánnyal „helytelen fotókat” cserélt 2012-ben. A szexuális zaklatás vádja alól felmentették, ám a büntetést nem kerülte el.</p>
      <p>Forrás: MTI</p>
    </article>
  </body>
</html>