<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10755--ceska-stopa-radila-sestnactilety-damm-vyradil-jednicku-a-vybojoval-finale"/>
    <meta property="og:site_name" content="Tenisový svět"/>
    <meta property="article:published_time" content="2019-11-25T15:38:00+00:00"/>
    <meta property="og:title" content="Česká stopa řádila. Šestnáctiletý Damm vyřadil jedničku a vybojoval finále"/>
    <meta property="og:description" content="Stopy Martina Damma juniora vedou do České republiky. Zásluhou legendárního otce, vítěze US Open 2006, má jak české, tak americké občanství. Ve svých šestnácti letech patří k největším talentům, což mimo jiné potvrzuje pátou pozicí v juniorském žebříčku. Na konci listopadu poprvé prorazil mezi muže, na turnaji v Naples přehrál nasazenou jedničku a postoupil až do finále."/>
  </head>
  <body>
    <article>
      <h1>Česká stopa řádila. Šestnáctiletý Damm vyřadil jedničku a vybojoval finále</h1>
      <address>
        <time datetime="2019-11-25T15:38:00+00:00">25 Nov 2019, 15:38</time>
      </address>
      <p>
        <b>Stopy Martina Damma juniora vedou do České republiky. Zásluhou legendárního otce, vítěze US Open 2006, má jak české, tak americké občanství. Ve svých šestnácti letech patří k největším talentům, což mimo jiné potvrzuje pátou pozicí v juniorském žebříčku. Na konci listopadu poprvé prorazil mezi muže, na turnaji v Naples přehrál nasazenou jedničku a postoupil až do finále.</b>
      </p>
      <p>Šestnácté narozeniny oslavil teprve na konci září. V této době již za sebou měl působení na čtvrté pozici kombinovaného juniorského žebříčku, o což se především zasloužil parádním Wimbledonem. Na posvátných dvorcích postoupil do semifinále dvouhry (vypadl s pozdějším vítězem Šintaro Močizukim). Ve čtyřhře dokráčel do stejné fáze turnaje, společně s Toby Kodatem prohráli s následnými držiteli titulu Jonášem Forejtkem a Jiřím Lehečkou.</p>
      <p>Od nejslavnějšího podniku světa se Martin Damm mezi juniory zúčastnil pouze grandslamu v New Yorku, kde vypadl ve druhém kole dvouhry a na úvod čtyřhry. V listopadu naopak dvakrát zavítal mezi dospělé. Po neúspěšném turnaji na „pětadvacítce“ v Orlandu (prohrál v prvním kole s Dragotem Ignatem 6:4, 3:6, 5:7) se o týden později vydal do stejné kategorie v Naples, kde divokou kartu zužitkoval v překvapivé finále.</p>
      <p>Hned v úvodním kole Damm shytal velmi složitý úkol. Postavil se čtvrtému nasazenému Pedro Sakamotovi (312. místo), kterého přehrál dvakrát 6:4, zásluhou čehož na pátý pokus ve dvouhře vyhrál duel mezi dospělými. Sakamoto přitom o tři dny dříve hrál ve finále zmíněného Orlanda.</p>
      <p>Následně měl šestnáctiletý hráč s českými kořeny schůdnější cestu. V osmifinále se utkal s Benjaminem Dhoem (715.), Belgičana po úspěšném obratu zdolal 3:6, 6:4, 6:3. O semifinále Damm čelil dalšímu jasnému favoritovi, když se potkal s pátým nasazeným Nicolasem Alvarezem (311.). Na vítěze Orlanda dokázal najít recept a po výhře 6:3, 7:6(4) přerušil jeho sedmizápasovou vítěznou sérii.</p>
      <p>Martin Damm tak slavil třetí úspěch v řadě. V semifinále se utkal s nejvýše nasazeným Juanem Pablem Fichovichem. Argentinec letos zaznamenal výrazný posun z 453. pozice na 243. místo, získal čtyři tituly z ITF World Tour nebo hrál finále challengeru. Ani to Damma nezastavilo, jedničku porazil 7:5, 6:3.</p>
      <p>Od prvního titulu kariéry mladého hráče dělil jediný krok. Ten však neustál. S Tomasem Martinem Etcheverrym (387.) prohrál ve dvou sadách.</p>
      <p>Damm do zápasu vstoupil brejkem. V páté hře sice ztratil servis, rychle však získal rebrejk. Vedl 5:2. Vzápětí přišel o čtyři gemy v řadě. Ještě dokázal vybojovat tiebreak, v němž ale neuspěl. Ve druhé sadě měl jeho soupeř vedení 4:2. Damm se ještě zmobilizoval, k úspěšnému finále to ale nestačilo. I přesto si na turnaji připsal tři skalpy. Proti jedničce, čtyřce a pětce.</p>
      <footer>Radek Štohl</footer>
    </article>
  </body>
</html>