<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2825079-golova-nacsluzbi-zdorova-podav-u-vidstavku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T15:17:00+00:00"/>
    <meta property="og:title" content="Голова Нацслужби здоров’я подав у відставку"/>
    <meta property="og:description" content="Голова Національної служби здоров’я України Олег Петренко написав заяву про звільнення."/>
  </head>
  <body>
    <article>
      <h1>Голова Нацслужби здоров’я подав у відставку</h1>
      <h2>Голова Національної служби здоров’я України Олег Петренко написав заяву про звільнення.</h2>
      <address>
        <time datetime="2019-11-25T15:17:00+00:00">25 Nov 2019, 15:17</time>
      </address>
      <p>Про це повідомляється на сторінці НСЗУ у <a href="https://www.facebook.com/nszu.ukr/posts/729872890824464:0?__tn__=K-R">Facebook.</a></p>
      <p>"Я сьогодні написав заяву про звільнення з посади голови Національної служби здоров’я України. За власним бажанням. Сподіваюсь, найближчим часом уряд її підтримає. Причина - у нас дуже різні фундаментальні цінності з командою, що зараз працює над трансформацією системи охорони здоров’я. І це заважає працювати і мені, і їм. Відсутність однакового розуміння мети, складності процесів, спільної відповідальності та постійний пошук простих рішень у складних питаннях не допомагає знаходити спільну мову і постійно стає каменем спотикання", - цитує <a href="https://www.ukrinform.ua/tag-medicina">НСЗУ</a> Олега Петренка.</p>
      <p>Він наголосив, що його рішення продиктоване в тому числі бажанням "дати новій політичній команді можливість зробити це інакше”.</p>
      <p>Водночас Петренко підкреслив, що трансформація системи охорони здоров’я вже розпочалася, і не може бути зупинена.</p>
      <p>Також, за його словами, повністю працездатною є Національна служба здоров'я.</p>
      <p>"Національна служба здоров’я України зараз - це жива структура з впровадженими та налаштованими процесами на всіх рівнях, з людським обличчям та натхненим серцем. Це організація, яка здатна планувати та здійснювати задумане: первинка та реімбурсація тому живе підтвердження. Це потужна команда справжніх професіоналів, які розробили першу в Україні програму медичних гарантій. І які здатні втілити її в життя в повному обсязі у 2020 році. Так, це молода організація, але це вселяє надію, що вона ще може удосконалюватись і зростати", - заявив Петренко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2817605-do-reformi-gotovi-70-likaren-nacsluzba-zdorova.html">До реформи готові 70% лікарень — Нацслужба здоров'я</a>
      </blockquote>
      <p>Він зазначив, що наразі первинна медична допомога повністю перейшла на нову модель фінансування, оновлена програма реімбурсації «Доступні ліки», всі процеси перейшли в електронну систему, розроблена Програма медичних гарантій з розрахунками, тарифами, пакетами послуг.</p>
      <p>Також Петренко наголосив, що НСЗУ має бути єдиним національним стратегічним закупівельником медичних послуг та лікарських засобів за програмою медичних гарантій, з однаковими для усіх правилами та прозорим розподілом коштів.</p>
      <p>Як повідомлялося, Кабінет міністрів у березні 2018 року призначив на посаду голови НСЗУ Олега Петренка, який переміг у конкурсі.</p>
      <p>
        <i>Фото: facebook.com/nszu.ukr</i>
      </p>
    </article>
  </body>
</html>