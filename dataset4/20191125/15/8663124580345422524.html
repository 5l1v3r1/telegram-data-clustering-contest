<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/interv-yu-yezers-kij-oborona-shahtarya-maye-grati-maksimal-no-kontaktno-nakrivati-ranishe-nizh-tse-bulo-v-harkovi/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-25T15:07:00+00:00"/>
    <meta property="og:title" content="Інтерв’ю. Єзерський: «Оборона «Шахтаря» має грати максимально контактно, накривати раніше, ніж це було в Харкові»"/>
    <meta property="og:description" content="Екс-захисник донецького «Шахтаря» Володимир Єзерський в інтерв’ю для «Рейтингу Букмекерів» розповів про свої очікування від майбутнього матчу 5-го туру групового етапу Ліги чемпіонів «Манчестер Сіті» – «Шахтар». Ветеран закликає донеччан грати із англійцями щільніше."/>
  </head>
  <body>
    <article>
      <h1>Інтерв’ю. Єзерський: «Оборона «Шахтаря» має грати максимально контактно, накривати раніше, ніж це було в Харкові»</h1>
      <address><time datetime="2019-11-25T15:07:00+00:00">25 Nov 2019, 15:07</time> by <a rel="author">Євген Біленький</a></address>
      <p>Екс-захисник донецького «Шахтаря» Володимир Єзерський в інтерв’ю для «Рейтингу Букмекерів» розповів про свої очікування від майбутнього матчу 5-го туру групового етапу Ліги чемпіонів «Манчестер Сіті» – «Шахтар». Ветеран закликає донеччан грати із англійцями щільніше.</p>
      <figure>
        <img src="https://i2.wp.com/bookmaker-ratings.com.ua/wp-content/uploads/sites/6/2019/11/1194269.jpg?w=1200&amp;ssl=1"/>
        <figcaption>Інтерв’ю. Єзерський: «Оборона «Шахтаря» має грати максимально контактно, накривати раніше, ніж це було в Харкові»</figcaption>
      </figure>
      <p>
        <b>– Чого ви очікуєте від матчу «Манчестер Сіті» – «Шахтар»?</b>
      </p>
      <p>– «Шахтарю» для того, щоб вирішити своє завдання потрібно в обох іграх, що залишилися, брати очки. Бажано було б взяти залікові пункти в грі проти «Манчестер Сіті», аби не ускладнювати собі життя перед останнім матчем. Грати будуть дві команди зі схожими стилями гри, в основі філософії «Шахтаря» і «Манчестер Сіті» лежить тотальне домінування над суперником за рахунок контролю м’яча. Щоправда, рівень та клас гравців, зрозуміло, вищий у «Манчестер Сіті». Для мене питання полягає в тому, чи зможе «Шахтар» бути швидким при виході від оборони до атаки. Окрім того, потрібно бути готовим до високого пресингу від «Сіті». Вирішальним фактором стане організація гри донецької команди саме в обороні. Захисники «Шахтаря» будуть вимушені грати дуже щільно та контактно, при цьому без великої кількості фолів, особливо це стосується флангів оборони.</p>
      <blockquote>«Манчестер Сіті» змушує «Шахтар» грати через фланги, а потім тотально блокує. Це фішка Гвардіоли!</blockquote>
      <p>
        <b>– Тобто успіх гри залежить за великим рахунком від Болбата та Ісмаїлі?</b>
      </p>
      <p>– Не тільки від них. Взагалі вся лінія оборони має грати максимально контактно, тобто накривати раніше, ніж це було в Харкові. В нас була кількість гравців в захисті, але не було якості у відборі.</p>
      <p>
        <b>– А за рахунок чого донеччани зможуть успішно проявити себе в атаці?</b>
      </p>
      <p>– Щодо атаки треба згадати перший матч в Харкові, де «Манчестер Сіті» змушував «Гірників» грати через фланги, а там вже вони були тотально блоковані. Це фішка Гвардіоли! Основа гри «Сіті» – ритмічність, тобто постійна динаміка та рух. Ви ж подивіться: вихід з оборони в англійців відбувається за лічені секунди. Багато залежатиме, знову ж таки, від захисту: наскільки швидко «Шахтар» буде повертати м’яч до себе, адже в УПЛ донеччани до такого не звикли.</p>
      <blockquote>Каштру зобов’язаний поставити «Манчестер Сіті» в певні рамки та надавити на слабкі місця команди Гвардіоли</blockquote>
      <p>
        <b>– В англійців буде на один день менше для відновлення в порівнянні з «Шахтарем», та і суперник в останньому турі АПЛ був непростий – «Челсі». Як ви вважаєте, чи можливий в таких умовах функціональний спад в стані суперника?</b>
      </p>
      <p>– Мені здається, що з двадцяти трьох гравців Гвардіолі буде з кого вибрати. Тим більше що іспанець неодноразово демонстрував, що ротацію він полюбляє. Я впевнений, що незалежно від того, хто конкретно буде грати, «Манчестер Сіті» в домашньому поєдинку буде налаштований лише на перемогу, тим самим на вирішення всіх питань в Лізі чемпіонів.</p>
      <p>
        <b>– Дуже часто говорять, що надважливо не пропустити швидкий гол проти сильного суперника в його стінах.</b>
      </p>
      <p>– Я думаю, що надважливо не пропустити в першому таймі. За таких умов в другій половині гри саме наша команда буде фаворитом, бо «Манчестер Сіті» з кожною хвилиною почне все більше думати про атаку, а значить – з’явиться більше вільного простору попереду для гравців «Шахтаря».</p>
      <p>
        <b>– Чим Каштру буде дивувати?</b>
      </p>
      <p>– Каштру – кваліфікований спеціаліст, який зобов’язаний поставити «Манчестер Сіті» в якісь рамки та надавити на слабкі місця команди Гвардіоли.</p>
      <blockquote>Справи в АПЛ в англійської команди кепські, тож я чекаю ротації</blockquote>
      <p>
        <b>– Кого з гравців суперника треба особливо остерігатися?</b>
      </p>
      <p>– Мені складно когось виділити, оскільки складно спрогнозувати, хто вийде на «Шахтар». Всі ми знаємо, що справи в АПЛ в англійської команди кепські, тож я чекаю ротації. Але якщо й так станеться, то це не значить, що вийдуть слабкі футболісти. Хто б з них не грав, варто зосередити увагу на атаці. Атака – обличчя «Манчестер Сіті», адже саме за рахунок яскравої атаки вони дають такий результат.</p>
      <p>
        <b>– Що варто очікувати в іншому поєдинку групи С Ліги чемпіонів між «Аталантою» та «Динамо» Загреб?</b>
      </p>
      <p>– Знаючи талант Гасперіні, думаю, слід очікувати перемоги від італійців. Ви ж бачите, що «Аталанта» стартувала провально, тож вони змушені брати максимум в останніх двох турах.</p>
      <related>
        <a href="https://bookmaker-ratings.com.ua/manchester-siti-shahtar-stavky-prognozy-i-koefitsiyenty-bukmekeriv-na-match-26-lystopada-2019-roku/"/>
      </related>
      <related>
        <h4>Схожі записи</h4>
        <a href="https://bookmaker-ratings.com.ua/bukmekery-otsinyly-jmovirnist-peremogy-manchester-siti-nad-shahtarem-z-rahunkom-6-0/"/>
        <a href="https://bookmaker-ratings.com.ua/5-podij-dlya-stavok-na-sport-25-lystopada-1-grudnya/"/>
        <a href="https://bookmaker-ratings.com.ua/real-pszh-stavky-prognozy-i-koefitsiyenty-bukmekeriv-na-match-26-lystopada-2019-roku/"/>
      </related>
    </article>
  </body>
</html>