<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10274547/okradaly-na-tzw-legende-jedna-z-ofiar-byla-99-letnia-niewidoma.html"/>
    <meta property="og:site_name" content="Wprost"/>
    <meta property="article:published_time" content="2019-11-25T15:23:00+00:00"/>
    <meta property="og:title" content="Okradały na tzw. „legendę”. Jedną z ofiar była 99-letnia niewidoma"/>
    <meta property="og:description" content="Trzy mieszkanki Warszawy w wieku od 33 do 59 lat odpowiedzą za kradzież pieniędzy na tzw. „legendę”. Kobiety podawały się za członków rodziny lub pracowników różnych instytucji państwowych i wchodziły do domów starszych osób, a następnie kradły im pieniądze."/>
  </head>
  <body>
    <article>
      <h1>Okradały na tzw. „legendę”. Jedną z ofiar była 99-letnia niewidoma</h1>
      <address>
        <time datetime="2019-11-25T15:23:00+00:00">25 Nov 2019, 15:23</time>
      </address>
      <p>
        <b>Trzy mieszkanki Warszawy w wieku od 33 do 59 lat odpowiedzą za kradzież pieniędzy na tzw. „legendę”. Kobiety podawały się za członków rodziny lub pracowników różnych instytucji państwowych i wchodziły do domów starszych osób, a następnie kradły im pieniądze.</b>
      </p>
      <p>Na trop złodziejek wpadli policjanci z Lublina. Ustalili, że trzy mieszkanki Warszawy odwiedzając starsze osoby przedstawiały się jako członkowie rodziny lub przedstawicielki różnych instytucji. Najczęściej jedna z kobiet podczas rozmowy odwracała uwagę pokrzywdzonego. W tym czasie pozostałe wchodziła do mieszkania i przeszukiwała szafki.</p>
      <p>W wyniku śledztwa ustalono, że kobiety w wieku 33, 38 i 59 lat mają na swoim koncie trzy kradzieże. W jednym z przypadków ich ofiarą padła 99-letnia niewidoma, mieszkanka Lublina. Pokrzywdzona wpuściła do swojego mieszkania podejrzane kobiety, które przedstawiły się jako członkowie jej rodziny. Podczas pobytu w mieszkaniu złodziejki swobodnie przeszukały wszystkie pokoje. W jednej z szafek znalazły oszczędności życia 99-latki. Łupem złodziejek padło 18 tys. złotych.</p>
      <p>Mieszkanki Warszawy usłyszały już zarzuty. Policjanci na poczet przyszłej kary zabezpieczyli 10 tys. złotych. Za kradzież grozi kara do 5 lat pozbawienia wolności.</p>
      <related>
        <h4>Czytaj także:</h4>
        <a href="https://www.wprost.pl/swiat/10274489/zakochal-sie-w-chlopaku-swojej-corki-zostawil-dla-niej-partnera-zamieszkaja-wszyscy-razem.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15898/trzy-mieszkanki-warszawy-okradaly-na-tzw-legende.html"/>
      </related>
      <footer>Źródło: <a href="http://www.policja.pl/">Policja</a></footer>
    </article>
  </body>
</html>