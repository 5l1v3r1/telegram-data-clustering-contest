<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109566-Nameriha-trup-na-madz-v-Haskovsko%252C-razsledvat-ubiystvo"/>
    <meta property="og:site_name" content="Канал 3"/>
    <meta property="article:published_time" content="2019-11-25T15:55:00+00:00"/>
    <meta property="og:title" content="Намериха труп на мъж в Хасковско, разследват убийство"/>
    <meta property="og:description" content="Сигналът е бил подаден на спешния телефон 112"/>
  </head>
  <body>
    <article>
      <h1>Намериха труп на мъж в Хасковско, разследват убийство</h1>
      <h2>Сигналът е бил подаден на спешния телефон 112</h2>
      <address>
        <time datetime="2019-11-25T15:55:00+00:00">25 Nov 2019, 15:55</time>
      </address>
      <p>
        <b>Труп на мъж бе открит в центъра на хасковското село Александрово тази сутрин, пише "Марица". Сигналът в полицията подали селяни, натъкнали се на зловещата гледка около 7-7.30 часа.</b>
      </p>
      <p>Според жители на селото тялото е на 61-годишен мъж, който от няколко години живее в Александрово.</p>
      <p>В къщата, пред която е намерен, бил прибран по милост от семейство. Несретникът обитавал постройка в двора, нямал роднини, преживявал с това, което хората му давали и като поработвал по дворовете.</p>
      <p>В селото има полиция, която разследва случая. Според запознати може да става въпрос за убийство, но е възможна и друга причина за смъртта, която ще се изясни след аутопсията.</p>
      <p>Мъжът обичал да пийва, каза още хората от селото.</p>
      <p>Намереното тяло е на 61-годишния Димо Димчев по прякор Кокала, по информация на haskovo.net.</p>
      <p>Сигналът е бил подаден на спешния телефон 112, уведомен е кварталният полицай и кметицата на селото Надежда Добрева. Безжизненото тяло било проснато на тротоара, на метри от къщата, в която живеел Димо. Той е от ромски произход и е родом от Узунджово. Нямал нито съпруга, нито деца. От около 3 години се преместил да живее в пристройка към жилището на семейство Йорданка и Стоян Дончеви.</p>
      <p>"От съжаление го прибрахме при нас", каза Йорданка. Първоначално Димо поработвал при хазяите си, но в последствие продължил да си изкарва прехраната като заработвал по някой лев чрез работа при хора от селото. Местните обаче разказаха, че преди години Димо лежал в затвора за убийството на зет си – съпруга на сестра му.</p>
      <p>В последните години обаче пиел много алкохол и излизал извън контрол, а в някои случаи ставал заядлив и местните се страхували от него. Разказаха, че преди дни се наложило полицаите да му приберат ножа. Сигнали за агресия били подавани и до кметицата на селото Надежда Добрева, която днес беше на мястото, където е намерен трупа. "Имало е един два случая и сме подавали сигнали до полицията, но не е имало нападения от негова страна срещу местни хора", заяви кметицата.</p>
      <p>Хазяите на Димо пък разказали, че последно го видели вчера следобед. Сутринта ги събудили, че да им кажат, че квартирантът им е намерен мъртъв на пътя и подали сигнал в полицията. На място на инцидента бяха множество униформени и цивилни полицаи, включително шефът на Областната дирекция на МВР ст. комисар Ангел Цанков и началникът на Районното управление в Хасково гл. инспектор Иван Расоков.</p>
      <p>От полицията заявиха, че повече яснота по случая може да дадат след изготвяне на аутопсията от съдебния лекар д-р Христо Еленски, който също беше на място. От първоначалния оглед личало, че трупът е изкалян. Разследващите не изключиха версията за убийство, но и възможността да е починал от премръзване. </p>
      <related>
        <h4>Още по темата</h4>
        <a href="http://kanal3.bg/news/world/109562-Koalite-sa-na-izchezvane-sled-podzarite-v-Avstraliya"/>
        <a href="http://kanal3.bg/news/bulgaria/crime/108848-Trup-na-dzena-izpluva-ot-r.Yantra-vav-Veliko-Tarnovo"/>
        <a href="http://kanal3.bg/news/world/europe/108090-Nyama-trupove-v-kamion-v-Rumaniya%252C-bilo-zloveshta-shega"/>
      </related>
    </article>
  </body>
</html>