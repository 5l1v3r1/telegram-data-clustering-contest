<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171131/nove-mere-protiv-nasilnika-omogucice-zrtva-bude-blagovremeno-upozorena"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="Nove mere protiv nasilnika omogućiće da žrtva bude blagovremeno upozorena"/>
    <meta property="og:description" content="Potpredsednik Vlade Republike Srbije i ministar unutrašnjih poslova dr Nebojša Stefanović izjavio je danas da će uvođenje sistema narukvica za žrtve i počinioce porodičnog nasilja omogućiti da se žrtva pravovremeno upozori da se u njenoj blizini nalazi osoba kojoj je izrečena hitna mera i ujedno hitno reagovanje policije kako bi se sprečile najteže posledice."/>
  </head>
  <body>
    <article>
      <h1>Nove mere protiv nasilnika omogućiće da žrtva bude blagovremeno upozorena</h1>
      <h2>Potpredsednik Vlade Republike Srbije i ministar unutrašnjih poslova dr Nebojša Stefanović izjavio je danas da će uvođenje sistema narukvica za žrtve i počinioce porodičnog nasilja omogućiti da se žrtva pravovremeno upozori da se u njenoj blizini nalazi osoba kojoj je izrečena hitna mera i ujedno hitno reagovanje policije kako bi se sprečile najteže posledice.</h2>
      <address><time datetime="2019-11-25T15:03:00+00:00">25 Nov 2019, 15:03</time> by <a rel="author">Republika</a></address>
      <p>Stefanović je, u okviru obeležavanja Međunarodnog dana borbe protiv nasilja nad ženama, danas prisustvovao potpisivanju dopunjenog projektnog dokumenta "Unapređenje bezbednosti žena u Republici Srbiji" koji se odnosi na uvođenje ove nove preventivne mere u borbi protiv nasilja u porodici.</p>
      <p>On se zahvalio međunarodnoj organizaciji UN Women i Ambasadi Kraljevine Norveške na realizaciji ovog projekta i objasnio da će se kada zaživi, nakon izmena Zakona o sprečavanju nasilja u porodici, sprovoditi najpre u deset policijskih uprava u Srbiji.</p>
      <p>- Ostvarili smo izvestan napredak u borbi protiv nasilja, ali ne mogu da kažem da sam zadovoljan, jer i pored svih mera koje su preduzete, na žalost, u Srbiji i dalje veliki broj žena zbog straha, ekonomskih posledica, osećaja stida i sramote ne prijavljuje nasilje. Moramo da ohrabrimo i osnažimo žene, ali i sve druge ljude u njihovom okruženju da nasilje prijave i time zaštite i sebe i svoju decu. MUP je svakako jedno od najvažnijih ministarstava u sistemu zaštite žrtava, ali ova borba nije borba samo jednog ministarstva, u nju se moramo uključiti svi – celokupno društvo se mora uhvatiti u koštac sa ovim problemom. Zato bih još jednom apelovao i na sve građane, sve ljude koji znaju da neko trpi nasilje da to prijave, ne smemo okretati glavu. Prijava nasilja i osuda nasilnika moraju postati imperativ - istakao je Stefanović.</p>
      <p>On je podsetio i da je u okviru MUP-a otvorena besplatna telefonska linija 0800 100 600 na koju se nasilje može prijaviti potpuno anonimno.</p>
      <p>Stefanović je podsetio i da je Zakon o sprečavanju nasilja u porodici dao šira ovlašćenja policiji i mogućnost izricanja preventivnih mera u cilju zaštite žrtve.</p>
      <p>- U 2018. godini policija je izrekla 27.042 hitne mere na osnovu ovog Zakona, od čega je 8.065 mera privremenog udaljenja učinioca iz stana i 18.977 mera privremene zabrane učiniocu da kontaktira žrtvu nasilja i da joj prilazi. Tokom ove godine, zaključno sa 20. novembrom, broj hitnih mera bio je 23.754, od čega je 7.262 mera privremenog udaljenja učinioca iz stana i 16.492 mera privremene zabrane učiniocu da kontaktira žrtvu nasilja i da joj prilazi - precizirao je Stefanović.</p>
      <h3>Ove godine ubijeno je 28 žena</h3>
      <p>Ministar je ukazao da je u okviru porodičnog nasilja, i pored svih preduzetih mera, u ovoj godini ubijeno 28 žena, što pokazuje da borba protiv nasilja nad ženama mora biti jedan od vrhovnih ciljeva cele Srbije.</p>
      <p>Regionalni direktor UN Women za Evropu i centralnu Aziju Alija El-Jasir istakla je da je Srbija jedna od prvih zemalja koja je ratifikovala Istanbulsku konvenciju, čime je poslala snažan signal svoje posvećenosti i političke želje da se suoči sa problemom nasilja u porodici. <br/><br/>- Zahvalni smo Vladi Srbije, posebno Ministarstvu unutrašnjih poslova, jer su njihovi pripadnici u prvoj liniji rešavanja ovog problema. Takođe, želim da se zahvalim i Kraljevini Norveškoj, na posvećenosti i ulaganju u aktivnosti Republike Srbije da reši ovaj veoma složen fenomen za koji niko u svetu nema odgovor - istakla je El-Jasir.</p>
      <h3>Jasir: Nasilje nad ženama i devojčicama je najuporniji vid kršenja ljudskih prava u svetu</h3>
      <p>El-Jasir je istakla da se slaže sa ministrom Stefanovićem da problem nasilja u porodici nije problem samo jednog ministarstva, organizacije ili jedne države i da u rešavanje tog problema moraju biti uključeni svi, da žene i devojčice ne smeju biti gledane samo kao pasivne žrtve kojima se nešto dešava i da fokus mora biti na počiniocima i merama koje treba preduzeti kako bi se oni sprečili da vrše nasilje.<br/><br/>Zamenik ambasadora Kraljevine Norveške Jene Knutrud istakla je da je nasilje nad ženama i devojčicama i dalje najuporniji oblik kršenja ljudskih prava u svetu.<br/><br/>- Norveška podržava srpski narod i Vladu Republike Srbije koji osuđuju nasilje nad ženama. Uprkos svim koracima koji su preduzeti, problem nasilja nad ženama i devojčicama i dalje zahteva više aktivnosti, zbog čega dajemo podršku projektu "Unapređenje bezbednosti žena u Srbiji", rekla je Knutrud.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/170843/VIDEO-Konkretan-primer-divljackog-nasilja-Snimljen-uzas-Novom-Sadu-zalepio-joj-samarcinu-nasred-ulice"/>
        <a href="http://republika.rs/vesti/drustvo/170505/Sigurna-kuca-primila-poziva-Zbog-OVOGA-zene-najcesce-stradaju"/>
        <a href="http://republika.rs/vesti/srbija/170377/SPU-Propao-pokusaj-diskreditacije-ministarstva-unutasnjih-poslova"/>
        <a href="http://republika.rs/vesti/srbija/168469/Obnovio-policiju-zadao-udarac-narko-mafiji-Stefanovicu-mogu-oproste-uspeh"/>
        <a href="http://republika.rs/vesti/srbija/166640/FOTO-Stefanovic-Guci-Policajci-vatrogasci-uvek-svoj-narod"/>
      </related>
    </article>
  </body>
</html>