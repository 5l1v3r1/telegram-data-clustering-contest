<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221065/slovensky-utocnik-dostal-padaka-a-este-mu-nalozili-mal-zly-vplyv-nebude-nam-chybat"/>
    <meta property="og:site_name" content="Športky.sk"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="Slovenský útočník dostal padáka a ešte mu naložili: Mal zlý vplyv, nebude nám chýbať!"/>
    <meta property="og:description" content="BRATISLAVA - Slovenský hokejový útočník Marek Hovorka minulý týždeň predčasne skončil v českom extraligovom klube HC Dynamo Pardubice. Vedenie"/>
  </head>
  <body>
    <article>
      <h1>Slovenský útočník dostal padáka a ešte mu naložili: Mal zlý vplyv, nebude nám chýbať!</h1>
      <address>
        <time datetime="2019-11-25T15:35:00+00:00">25 Nov 2019, 15:35</time>
      </address>
      <p>BRATISLAVA - Slovenský hokejový útočník Marek Hovorka minulý týždeň predčasne skončil v českom extraligovom klube HC Dynamo Pardubice. Vedenie "pernikárov" s ním nečakane rozviazalo kontrakt a o niekoľko dní neskôr zverejnilo aj dôvody tohto rozhodnutia.</p>
      <p><b><i>"Tento krok považujem za správny. Marek skončil, pretože jeho výkony boli veľmi zlé a navyše dobre nepôsobil ani v kabíne. Hráč s takou zmluvou mal byť lídrom, bohužiaľ, nebol. Určite nastanú aj nejaké ďalšie zmeny,"</i></b> uviedol šéf klubu Martin Sýkora pre oficiálny web.</p>
      <p>Tridsaťpäťročný rodák z Dubnice nad Váhom odohral v aktuálnej sezóne šestnásť zápasov s bilanciou 3+3 a nenadviazal na výborné výkony z jarnej baráže, kde bol ofenzívnym lídrom Pardubíc. <b><i>"Mal zlý vplyv na mužstvo. Dôvodom bol incident zo zápasu so Zlínom. Podľa mňa ani výkony nezodpovedali postaveniu, ktoré mal v tíme. Myslím si, že nám chýbať nebude,"</i></b> povedal tréner Radek Bělohlav, cituje ho portál Hokej.cz.</p>
      <p>Hovorka pôsobil v Pardubiciach od decembra minulého roka, keď prišiel do tímu po angažmáne v Admirale Vladivostok. S českou najvyššou súťažou má bohaté skúsenosti, keďže v minulosti nastupoval aj za Vítkovice, Chomutov, Karlove Vary, Spartu Praha, Mladú Boleslav či Kladno. V slovenskej extralige hrával v Košiciach, Žiline, Martine a Liptovskom Mikuláši.</p>
      <footer><b>Zdroj:</b> SITA<br/><b>Foto:</b> Twitter - HC Dynamo Pardubice</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221053/konecne-to-prislo-svetozname-meno-sa-oblieka-do-dresu-hk-nitra-s-bratom-chcem-vyhrat-titul"/>
        <a href="https://sportky.zoznam.sk/c/221047/liptovsky-mikulas-chce-ist-v-tipsport-lige-nahor-zvysena-konkurencia-k-lepsim-vysledkom"/>
        <a href="https://sportky.zoznam.sk/c/221037/video-odvazny-sen-sa-splnil-slovensko-to-dokazalo-hrstka-bojovnikov-postupila-medzi-elitu"/>
        <a href="https://sportky.zoznam.sk/c/220997/strieborny-medailista-z-ms-opat-uradoval-dvojgolovy-miklik-prispel-k-drvivej-vyhre-nad-osemnastkou"/>
      </related>
    </article>
  </body>
</html>