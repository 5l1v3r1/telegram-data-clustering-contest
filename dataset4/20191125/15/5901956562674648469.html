<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/velodrom-ostaja-kamen-spotike-foto-253026"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T15:52:00+00:00"/>
    <meta property="og:title" content="Velodrom ostaja kamen spotike (FOTO)"/>
    <meta property="og:description" content="Vrsto let smo tudi v Slovenskih novicah opozarjali na sramotno propadanje velodroma v Češči vasi pri Novem mestu, potem pa so se Dolenjci le zganili, združili moči in objekt je lani zasijal v nov..."/>
  </head>
  <body>
    <article>
      <h1>Velodrom ostaja kamen spotike (FOTO)</h1>
      <h2>Objekt so zgradili leta 1996 za mladinsko svetovno kolesarsko prvenstvo, zatem je sameval in propadal, lani je dobil novo dimenzijo.</h2>
      <address><time datetime="2019-11-25T15:52:00+00:00">25 Nov 2019, 15:52</time> by <a rel="author">Drago Perko</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1680453.jpg"/>
          <figcaption>MESTNA OBčINA NOVO MESTOMESTNA OBčINA NOVO MESTOVelodrom Češča vas v novi luči. FOTO: MO NOVO MESTO</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1680454.jpg"/>
          <figcaption>BOšTJAN PUCELJ/MO NOVO MESTOOdprtje ob 120. obletnici rojstva Leona Štuklja.FOTO: MO NOVO MESTO</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1680455.jpg"/>
          <figcaption>BOšTJAN PUCELJ/MO NOVO MESTOŽupan Gregor Macedoni in ekipa so ponosni, da je objekt zaživel. FOTO: MO NOVO MESTO</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1680456.jpg"/>
          <figcaption>ZVEZA ZA DOLENJSKOAlenka Muhič opozarja na porabo sredstev. FOTO: ZVEZA ZA DOLENJSKO</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1680457.jpg"/>
          <figcaption>DRAGO PERKOFOTO: DRAGO PERKO</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1680458.jpg"/>
          <figcaption>DRAGO PERKOVelodrom je razpadal skoraj 20 let. FOTO: DRAGO PERKO</figcaption>
        </figure>
      </slideshow>
      <p>Vrsto let smo tudi v Slovenskih novicah opozarjali na sramotno propadanje velodroma v Češči vasi pri Novem mestu, potem pa so se Dolenjci le zganili, združili moči in objekt je lani zasijal v novi preobleki. Zdaj je to večpanožni olimpijski vadbeni center za kolesarstvo, atletiko in triatlon. »Delovanje poteka po načrtu, v prvem letu še nismo pričakovali polne zasedenosti, spodbudno pa je, da iz meseca v mesec dobivamo vse več povpraševanja za vadbo, tudi število športnikov, ki objekt uporabljajo, se povečuje. Odzivi uporabnikov nam potrjujejo, da smo na pravi poti in da bomo lahko sledili začrtanim ciljem,« ugotavlja<b> Dolores Kores</b>, ki vodi Zavod Novo mesto, ki upravlja objekt streljaj od dolenjske metropole.</p>
      <blockquote>500<br/>gledalcev je lahko na tribunah prenovljenega centra.</blockquote>
      <h3>Vsi niso navdušeni</h3>
      <p>Povpraševanje prihaja z vsega sveta, razkriva sogovornica in dodaja, da so objekt uporabljali športniki iz Slovenije, Italije, Nemčije, Avstrije, Savdske Arabije, Katarja in Bahrajna. Trženje v zavodu pretežno izvajajo sami, v veliko pomoč so jim lokalni klubi, ki se ukvarjajo s kolesarstvom in atletiko. Zadovoljni uporabniki so najboljši promotor, saj lahko v svet najbolj verodostojno ponesejo dober glas, Koresova ne pozabi omeniti, kako pridobivajo nove stranke in uporabnike.</p>
      <figure>
        <img src="https://www.slovenskenovice.si/images/slike/2019/11/23/1680454.jpg"/>
        <figcaption>Odprtje ob 120. obletnici rojstva Leona Štuklja.FOTO: MO NOVO MESTO<cite>BOšTJAN PUCELJ/MO NOVO MESTO</cite></figcaption>
      </figure>
      <p>Stroške obratovanja pokrivajo delno z denarjem, ki ga pridobivajo na trgu, nekaj primakne občina Novo mesto, nekaj pa še sponzorji. Država pri financiranju trenutno ne sodeluje. »Velodrom kot del olimpijskega vadbenega centra, ki se bo v prihodnjih letih še razvijal, postavlja regijo na zemljevid športnih destinacij z ustrezno infrastrukturo. V prvi vrsti je objekt namenjen tekmovalcem, a tudi vsem, ki spremljajo tekmovalni šport. Je edinstven v tem delu Evrope in bo zagotovo pripomogel k razvoju kolesarjenja. Glede na to, da privablja tuje športnike, ima zagotovo pomemben vpliv na razvoj turizma, saj se zadovoljni športniki tudi vračajo,« pravijo na zavodu, kjer načrtujejo še sejme, proslave in podobno. Niso pa vsi tako navdušeni nad delovanjem velodroma.</p>
      <h3>Sporne številke</h3>
      <p>»Medtem ko se novomeški župan <b>Gregor Macedoni</b> na veliko hvali z Olimpijskim centrom Velodrom Češča vas (pridevnik olimpijski si je izmislil sam), je realna slika objekta čisto drugačna. Številke v zvezi s prenovo so šle v nebo (več kot pet milijonov evrov), na mesec se plačuje 11.484 evrov najemnine za streho (balon), kar bi v desetih letih zneslo skoraj 1,4 milijona, stroški vzdrževanja presegajo 20.000 evrov na mesec, objekt pa več mesecev sameva. Kolesarji trenirajo in tekmujejo zunaj (kar je logično), atleti vadijo na stadionu Portoval, v slabem vremenu pa v garažni hiši ob stadionu,« imajo pomisleke v Zvezi za Dolenjsko, ki jo vodi <b>Alenka Muhič</b>.</p>
      <figure>
        <img src="https://www.slovenskenovice.si/images/slike/2019/11/23/1680456.jpg"/>
        <figcaption>Alenka Muhič opozarja na porabo sredstev. FOTO: ZVEZA ZA DOLENJSKO<cite>ZVEZA ZA DOLENJSKO</cite></figcaption>
      </figure>
      <p>Župana Gregorja Macedonija sprašujejo, koliko denarja je MO Novo mesto pridobila od Olimpijskega komiteja Slovenije, koliko od atletske in koliko od kolesarske zveze. »Občani Novega mesta smo sami pokrivali preplačani velodrom – in to že drugič, hkrati pa župan ne želi izpeljati nobenih drugih prepotrebnih investicij, ki bi jih sofinancirale panožne zveze. Prav tako bi bilo dobro vedeti za vse najemne pogodbe uporabe objekta Velodrom v času delovanja in koliko prihodkov je bilo iz tega naslova. Po naših podatkih zelo malo. Da bodo trenirali športniki tudi iz sosednjih držav, je sicer upravičilo investicijo, a o njih ni ne duha ne sluha. Denar, ki gre v Velodrom, zmanjka športnim klubom in drugim investicijam v športu. Da ne govorimo o šestih trenerjih za otroke, ki jih je župan prestavil iz proračuna MO Novo mesto na same klube.«</p>
      <h3>Velodrom je zaseden</h3>
      <p>Občina se je na očitke nemudoma odzvala: »Prenovljeni Olimpijski center Novo mesto se je izkazal kot velika pridobitev na športnem področju v Sloveniji, saj v Novo mesto tako rekoč od prvega dne prihajajo številni slovenski in tuji atleti in kolesarji. Velodrom je gostil številna velika tekmovanja, med drugim pet atletskih državnih prvenstev različnih kategorij Atletske zveze Slovenije in tri državna prvenstva Kolesarske zveze Slovenije. Dvoranska atletska državna prvenstva so bila prvič v celoti in za vse kategorije izpeljana v Sloveniji. Od maja do oktobra so bile tu na pripravah kolesarske reprezentance Italije, Katarja in Savdske Arabije, med njimi italijanski zvezdnik <b>Elia Viviani</b>, aktualni olimpijski prvak, ki je ravno pred osvojitvijo naslova evropskega prvaka treniral v Novem mestu.« Dodajajo še, da je bila tu osrednja slovesnost Štukljevega leta 2018, ki si jo je ogledalo več kot 1200 ljudi. V zimski sezoni je velodrom zaseden od ponedeljka do sobote, od 16. ure do večera. Kompleks želijo nadgraditi z bazenom.</p>
      <figure>
        <img src="https://www.slovenskenovice.si/images/slike/2019/11/23/1680458.jpg"/>
        <figcaption>Velodrom je razpadal skoraj 20 let. FOTO: DRAGO PERKO<cite>DRAGO PERKO</cite></figcaption>
      </figure>
      <p>»Doslej je investicija stala nekaj več kot tri milijone evrov. Če upoštevamo, da smo iz različnih virov (MIZŠ in Fundacija za šport) uspešno počrpali slabih 582.000 evrov, je MO Novo mesto za nov olimpijski center namenila nekaj manj kot 2,5 milijona evrov. Lahko dodamo, da Evropska atletska zveza načrtuje nakup dodatne opreme v vrednosti 40.000 evrov,« še pristavijo na občini.<br/><br/>Pozabili niso niti na druge projekte, povezane s športom. Oktobra je bila podpisana pogodba za izgradnjo razsvetljave na stadionu Portoval v vrednosti dobrih 344.000 evrov (brez DDV), pri čemer bo občina zagotovila polovico sredstev (200.000 evrov), projekt pa bosta sofinancirala ministrstvo za izobraževanje, znanost in šport (100.000 evrov) in Nogometna zveza Slovenije (40.000 evrov).<br/><b>Nova panoga </b><br/>Na velodrom računajo tudi slovenski kolesarski klubi, ki bodo tam trenirali pozimi. Bogdan Fink, direktor Kolesarskega kluba Adria Mobil, ocenjuje, da bo Slovenija porabila od pet do osem let za razvoj te panoge, ki jo obožujejo predvsem mladi kolesarji.</p>
    </article>
  </body>
</html>