<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780904/%DB%B3%DB%B0%DB%B0-%D8%B1%D8%B4%D8%AA%D9%87-%D9%88-%DA%AF%D8%B1%D8%A7%DB%8C%D8%B4-%D8%A8%D8%B1%D8%A7%DB%8C-%D8%A2%DB%8C%D9%86%D8%AF%D9%87-%D8%AD%D9%88%D8%B2%D9%87-%D8%AF%D8%B1-%D9%86%D8%B8%D8%B1-%DA%AF%D8%B1%D9%81%D8%AA%D9%87-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:52:45+00:00"/>
    <meta property="og:title" content="آیت الله اعرافی: ۳۰۰ رشته و گرایش برای آینده حوزه در نظر گرفته شده است"/>
    <meta property="og:description" content="قم - مدیر حوزه‌های علمیه سراسر کشور گفت: ۳۰۰ رشته و گرایش و مقطع در ۱۹ حوزه دانشی برای آینده حوزه در نظر گرفته شده ولی نظام این رشته‌ها و گرایش‌ها برای اولین بار تنظیم شده است."/>
  </head>
  <body>
    <article>
      <h1>آیت الله اعرافی: ۳۰۰ رشته و گرایش برای آینده حوزه در نظر گرفته شده است</h1>
      <address>
        <time datetime="2019-11-25T15:52:45+00:00">25 Nov 2019, 15:52</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله علیرضا اعرافی بعد از ظهر دوشنبه در دیدار رئیس دانشکده صدا وسیمای قم و هیئت همراه که در دفتر مدیر حوزه‌های علمیه برگزار شد، تصریح کرد: بر اساس برنامه ریزی بلند مدت به انجام آمایش پرداخته‌ایم.</p>
      <p>وی انعقاد تفاهم نامه همکاری با نهادها و سازمان‌ها را یکی از اقدامات حوزه‌های علمیه دانست و افزود: در رویکرد جدید مدیریت حوزه، تأکید خاصی روی افق‌های بلند مدت و نگاه آماری، ارقامی و حرکت برای پاسخگویی به نیازهای جامعه شده است.</p>
      <p>امام جمعه قم با اشاره به اجرای طرح آمایش تصریح کرد: در این طرح، نیازهای علمی و فرهنگی حوزه و همچنین رسالت های حوزه نسبت به امور مختلف در کشور در افق ۱۴۱۴مشخص می شود.</p>
      <p>وی بیان کرد: رویکرد و فعالیت‌های حوزه باید با نیازهای جامعه منطبق باشد.</p>
      <p>آیت الله اعرافی با بیان اینکه حوزه های علمیه به ۴۰ برنامه کلان حوزه ای در ارتباط با دستگاه‌های مختلف رسیده است، افزود: انعقاد تفاهم نامه همکاری بین حوزه های علمیه و دانشکده صدا و سیما نیز مورد نظر قرار گرفته است.</p>
      <p>وی با اشاره به اینکه حوزه در قلمروهای مختلف با صداو سیما می تواند همکاری داشته باشد، تصریح کرد: نقاط مشترک زیادی نیز با دانشکده صدا و سیما وجود دارد که انعقاد تفاهم نامه و نهایی کردن آن در یک برنامه پنج ساله می تواند تا حد زیادی به ارتباط بین حوزه و این دانشکده کمک کند.</p>
      <p>عضو شورای عالی حوزه بیان کرد: ضمن ورود فقه معاصر در متن درس‌های رسمی خارج فقه درون حوزه‌ای، باید ابعاد مختلف آن در فقه مورد بحث و بررسی قرار گیرد.</p>
      <p>وی گفت: ۳۰۰ رشته و گرایش و مقطع در ۱۹ حوزه دانشی برای آینده حوزه در نظر گرفته شده ولی نظام این رشته‌ها وگرایش‌ها برای اولین بار تنظیم شده است.</p>
      <p>آیت الله اعرافی با بیان اینکه اگر حوزه می‌خواهد پاسخگوی نیازهای متنوع باشد باید رشته‌های جدید را ایجاد کند، افزود: حوزه باید از دل تدریس و پژوهش ها پاسخ های نیازهای امروز را بدست آورد.</p>
      <p>وی بیان کرد: در طرح هدایت تحصیلی طلاب، در کنار حفظ همه اصالت های حوزوی مزایای گوناگونی نیز وجود دارد و طلبه به خوبی رشد علمی می‌کند.</p>
      <p>مدیر حوزه‌های علمیه سراسر کشور ادامه داد: دانشکده صدا و سیمای قم این ظرفیت را دارد که طرح هدایت تحصیلی طلاب در آن نیز اجرا شود و این کار نقش زیادی در هویت حوزوی دانشکده صداو سیما دارد.</p>
      <p>وی بیان کرد: استفاده از ظرفیت طلاب خارجی و المصطفی امری ضروری است که باید مورد توجه قرار گیرد.</p>
      <p>آیت الله اعرافی اظهار داشت: دانش آموختگان دانشکده صدا و سیما باید در عرصه‌های هنری دیگر نیز ورود کنند تا با زبان هنر بتوانند معارف ناب اهل بیت(ع) را منتقل سازند.</p>
    </article>
  </body>
</html>