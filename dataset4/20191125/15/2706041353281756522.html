<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221043/fialkova-si-ide-tvrdo-za-vitazstvom-vzdala-som-sa-osobneho-zivota-pre-jeden-ciel"/>
    <meta property="og:site_name" content="Športky.sk"/>
    <meta property="article:published_time" content="2019-11-25T15:15:00+00:00"/>
    <meta property="og:title" content="Fialková si ide tvrdo za víťazstvom: Vzdala som sa osobného života pre jeden cieľ!"/>
    <meta property="og:description" content="BANSKÁ BYSTRICA - Po životnej sezóne musí športovec spravidla ešte viac zaťať zuby, aby ju minimálne zopakoval. Prípadne sa ešte zlepšil. To je aj prípad slovenskej biatlonistky Paulíny Fialkovej, ..."/>
  </head>
  <body>
    <article>
      <h1>Fialková si ide tvrdo za víťazstvom: Vzdala som sa osobného života pre jeden cieľ!</h1>
      <address>
        <time datetime="2019-11-25T15:15:00+00:00">25 Nov 2019, 15:15</time>
      </address>
      <p>BANSKÁ BYSTRICA - Po životnej sezóne musí športovec spravidla ešte viac zaťať zuby, aby ju minimálne zopakoval. Prípadne sa ešte zlepšil. To je aj prípad slovenskej biatlonistky Paulíny Fialkovej, ktorá sa v uplynulom ročníku Svetového pohára šiestimi pódiovými umiestneniami zaradila do absolútnej svetovej špičky. Tvrdá a kvalitná letná príprava svedčí o tom, že v tej špičke chce ešte istý čas zotrvať. Nová biatlonová sezóna štartuje už vo štvrtok 28. novembra vo švédskom Östersunde a aktuálna slovenská jednotka nebude chýbať na severe Európy.</p>
      <p><b><i>"Príprava bola náročná a ja sa už veľmi teším na novú sezónu Som pretekársky typ a drina v príprave ma až tak nebaví,"</i></b> povedala v dobrej nálade Paulína Fialková na pondelkovom stretnutí s novinármi v Banskej Bystrici. Spolu so sestrou Ivonou ako aj svojím trénerským štábom sa len v nedeľu vrátila so 17-dňového sústredenia na snehu vo Švajčiarsku, kde si testovala bežeckú rýchlosť aj presnosť streľby v strediskách Lenzerheide a Davos.</p>
      <p><b><i>"Hneď na úvod som tam ochorela, bola to taká moja povinná choroba pred sezónou. Neskôr som sa cítila veľmi dobre, možno aj lepšie ako rok predtým, ale zázrak na prvých pretekoch vo Švédsku nesľubujem. Ak by to aj nevyšlo hneď skraja sezóny, budem sa pripravovať tak, aby som uspela na majstrovstvách sveta, ktoré budú až vo februári," </i></b>podotkla Paulína Fialková.</p>
      <figure>
        <img src="https://sportky.zoznam.sk/cacheImg/obr/1200px/biatlon-paulina-fialkova-ruhpolding-485913.jpg"/>
        <figcaption>Skvelá Paulína Fialková skončila v Ruhpoldingu na treťom mieste<cite><b>Zdroj:</b> TASR - Michal Svítok</cite></figcaption>
      </figure>
      <p>Dvadsaťsedemročná breznianska rodáčka sa vlani prezentovala dvoma druhými a štyrmi tretími miestami v pretekoch Svetového pohára. Navyše, na majstrovstvách sveta, ktoré boli práve v Östersunde, jej ušla zlatá medaila vo vytrvalostných pretekoch až záverečným výstrelom a napokon skončila piata. Má teda čo obhajovať, ale tlak si nepripúšťa. Ani to, že bude v dosiaľ nepoznanej pozícii slovenskej jednotky po rozlúčke Anastasie Kuzminovej s kariérou. <b><i>"Nejako špeciálne to nevnímam, že Nasťa už nebude na pretekoch. Nevnímala som to intenzívne ani doteraz, keď tam bola, keďže som sa sústredila na seba a svoju robotu. Samozrejme, mám vysoké očakávania, ale zároveň pôjdem do sezóny s rešpektom a pokorou. Neviem, kde sa reálne výkonnostne nachádzam. Budem to vedieť až po prvých pretekoch vo Svetovom pohári. V konečnom dôsledku budem rada, keď svojimi výkonmi budem tešiť ľudí,"</i></b> vychrlila zo seba P. Fialková.</p>
      <p>Podľa ďalších slov takmer nepochybuje o tom, že sa jej už v nadchádzajúcej sezóne podarí pretrhnúť sériu pódiových umiestnení bez víťazstva vo Svetovom pohári. <i><b>"Asi to bolo naozaj doteraz aj o tom šťastí, ktoré mi chýbalo. Toľkokrát som už mala pocit, že zvíťazím a napokon sa tak nestalo. Verím, že to už vyjde, lebo si to zaslúžime všetci v našom tíme. Každý z nás je takmer nonstop v zahraničí, vzdali sme sa osobného života pre jeden cieľ. A ja verím, že sa to konečne zúročí," </b></i>odpovedala P. Fialková na otázku agentúry SITA.</p>
      <footer><b>Zdroj:</b> SITA<br/><b>Foto:</b> TASR - Michal Svítok</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221035/vlhovej-pad-pomohol-shiffrinovej-prekonat-rekord-legendy-nesnivalo-sa-mi-o-tom-ani-v-najdivokejsom-sne"/>
        <a href="https://sportky.zoznam.sk/c/221033/slovaci-teste-sa-na-najlepsie-vykony-sestry-fialkove-vo-forme-ako-nikdy-predtym"/>
        <a href="https://sportky.zoznam.sk/c/220953/kristoffersen-triumfoval-vo-finskom-levi-adam-zampa-nepostupil-do-druheho-kola"/>
        <a href="https://sportky.zoznam.sk/c/220629/video-petr-kares-proti-piratovi-v-jedinecnom-suboji-bude-to-najtvrdsi-zapas-za-posledne-roky"/>
      </related>
    </article>
  </body>
</html>