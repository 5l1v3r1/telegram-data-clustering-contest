<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-wife-filed-dowry-harassment-case-shauhar-gave-triple-talaq-2867872.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T15:43:53+00:00"/>
    <meta property="og:title" content="बीवी ने दर्ज कराया दहेज उत्पीड़न का मुकदमा, शौहर ने दे दिया तीन तलाक"/>
    <meta property="og:description" content="उत्तर प्रदेश के अमरोहा में दहेज मांगने के आरोप में मुकदमा दर्ज कराने से नाराज शौहर ने अपने तीन साथियों के साथ मिलकर पत्नी के घर चढ़ाई कर दी। मारपीट कर मुकदमा वापस लेने की धमकी दी। इसके बाद तीन..."/>
  </head>
  <body>
    <article>
      <h1>बीवी ने दर्ज कराया दहेज उत्पीड़न का मुकदमा, शौहर ने दे दिया तीन तलाक</h1>
      <address><time datetime="2019-11-25T15:43:53+00:00">25 Nov 2019, 15:43</time> by <a rel="author">हिन्दुस्तान टीम,जोया (अमरोहा)।</a></address>
      <p>उत्तर प्रदेश के अमरोहा में दहेज मांगने के आरोप में मुकदमा दर्ज कराने से नाराज शौहर ने अपने तीन साथियों के साथ मिलकर पत्नी के घर चढ़ाई कर दी। मारपीट कर मुकदमा वापस लेने की धमकी दी। इसके बाद तीन तलाक दे दिया।</p>
      <p>डिडौली कोतवाली के एक गांव निवासी महिला सोमवार दोपहर साढ़े 12 बजे घर पर थी। इसी दौरान उसका शौहर तीन साथियों को लेकर घर में घुस आया। आरोप है कि सभी ने गाली गलौच करते हुए बुरी नीयत से उसे पकड़ लिया। मारपीट करते हुए जमीन पर गिरा दिया। धमकी दी कि दहेज उत्पीड़न के आरोप में दर्ज कराए गए मुकदमे को वापस नहीं लिया तो अंजाम भुगतना पड़ेगा। </p>
      <p>आरोप है कि उसके कपड़े भी फाड़ डाले। बचाव में आए माता-पिता के साथ भी मारपीट की। शौहर ने कहा कि अब उसने दूसरी शादी कर ली है। पत्नी को साथ रखने से इंकार करते हुए तीन तलाक दे दिया। शोर सुनकर आए लोगों को देख जान से मारने की धमकी देते हुए आरोपी फरार हो गए। पीड़िता ने आरोपियों के खिलाफ पुलिस को तहरीर देकर कार्रवाई करने की मांग की। डिडौली प्रभारी निरीक्षक शरद मलिक ने मामले में जांच कर कार्रवाई करने की बात कही।</p>
    </article>
  </body>
</html>