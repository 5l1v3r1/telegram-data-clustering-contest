<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244678/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T15:04:45+00:00"/>
    <meta property="og:title" content="ข้อตกลงซื้อกิจการขนาดใหญ่ 2 ราย บวกข่าวดีการค้า หนุนหุ้นสหรัฐทะยานแดนบวก"/>
    <meta property="og:description" content="ตลาดหุ้นสหรัฐ ซื้อขายช่วงเช้าวันนี้ (25 พ.ย.) ตามเวลาท้องถิ่น ปรับตัวสูงขึ้น ท่ามกลางการคาดหวังถึงข้อตกลงการค้าระหว่างจีนกับสหรัฐ หลังมีรายงานว่า 2 ฝ่ายใกล้บรรลุข้อตกลงกันได้แล้ว ขณะการประกาศข้อตกลงควบกิจการ 2 ราย  ช่วยหนุนความรู้สึกของนักลงทุนในตลาดเช่นกัน"/>
  </head>
  <body>
    <article>
      <h1>ข้อตกลงซื้อกิจการขนาดใหญ่ 2 ราย บวกข่าวดีการค้า หนุนหุ้นสหรัฐทะยานแดนบวก</h1>
      <address><time datetime="2019-11-25T15:04:45+00:00">25 Nov 2019, 15:04</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ตลาดหุ้นสหรัฐ ซื้อขายช่วงเช้าวันนี้ (25 พ.ย.) ตามเวลาท้องถิ่น ปรับตัวสูงขึ้น ท่ามกลางการคาดหวังถึงข้อตกลงการค้าระหว่างจีนกับสหรัฐ หลังมีรายงานว่า 2 ฝ่ายใกล้บรรลุข้อตกลงกันได้แล้ว ขณะการประกาศข้อตกลงควบกิจการ 2 ราย  ช่วยหนุนความรู้สึกของนักลงทุนในตลาดเช่นกัน</p>
      <figure>
        <img src="https://www.thebangkokinsight.com/wp-content/uploads/2019/11/000_1M97VF.jpg"/>
      </figure>
      <p>ดัชนีเฉลี่ยอุตสาหกรรมดาวโจนส์ เคลื่อนไหวล่าสุดที่ 27,991.53 จุด ขยับขึ้นมา 115.91 จุด หรือ 0.42% ดัชนีเอสแอนด์พี 500 อยู่ที่ 3,126.62 จุด เพิ่มขึ้น 16.33 จุด หรือ 0.53% และดัชนีแนสแด็กที่ 8,597.23 จุด บวก 77.34 จุด หรือ 0.91%</p>
      <p>วันนี้ โกลบอล ไทมส์ แทบลอยด์ ที่ได้รับการสนับสนุนจากรัฐบาลจีน ระบุว่า รัฐบาลปักกิ่ง และสหรัฐ ใกล้อย่างมากที่จะบรรลุข้อตกลงการค้ากันแล้ว ข่าวที่ช่วยทำให้นักลงทุนมีความหวังเพิ่มมากขึ้น หลังช่วงสุดสัปดาห์ที่ผ่านมา นายโรเบิร์ต โอ ไบรอัน ที่ปรึกษาด้านความมั่นคงแห่งชาติของสหรัฐ ออกมาบอกว่า ยังมีความเป็นไปได้ที่ข้อตกลงการค้าของ 2 ประเทศจะเสร็จสิ้นภายในสิ้นปีนี้</p>
      <p>ราคาหุ้นที่มีความอ่อนไหวต่อเรื่องการค้า รวมถึง แคทเทอร์พิลลาร์ อิงค์ ไมครอน เทคโนโลยีส์ อิงค์ และแอพพลายด์ แมทีเรียลส์ อิงค์ ต่างทะยานสูงขึ้นราว 0.6%-1%</p>
      <p>ตลาดยังได้แรงหนุนจากการประกาศข้อตกลงเข้าซื้อกิจการขนาดใหญ่ ทั้งจากฝั่งสินค้าหรูหรา ที่แอลวีเอ็มเอช ยักษ์ใหญ่สินค้าหรูจากฝรั่งเศส บรรลุข้อตกลงมูลค่า 16,200 ล้านดอลลาร์ ซื้อกิจการทิฟฟานี แอนด์ โค ผู้ผลิตเครื่องประดับชั้นนำของอเมริกัน ที่ช่วยหนุนให้ราคาหุ้นของทิฟฟานีทะยานขึ้นมากว่า 5%</p>
      <p>นอกจากนี้ ยังมีเรื่องของชาร์ลส์ ชวาบ ยักษ์ใหญ่ด้านโบรกเกอร์สหรัฐ ประกาศเข้าถือครองกิจการบริษัทคู่แข่งอย่าง ทีดี อเมริเทรด ผ่านข้อตกลงในรูปแบบหุ้นทั้งหมด มูลค่าราว 26,000 ล้านดอลลาร์</p>
      <p>นักวิเคราะห์ชี้ว่า ทั้งข่าวจากโกลบอล ไทมส์ และข่าวซื้อกิจการ ต่างเป็นปัจจัยหนุนให้กับตลาดโดยรวม</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244678%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244785/"/>
        <a href="https://www.thebangkokinsight.com/244651/"/>
        <a href="https://www.thebangkokinsight.com/244392/"/>
        <a href="https://www.thebangkokinsight.com/244263/"/>
      </related>
    </article>
  </body>
</html>