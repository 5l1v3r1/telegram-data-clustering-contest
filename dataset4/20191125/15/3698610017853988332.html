<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bogdan-schotizhnya-zbiraye-kabmin-i-radu-v-zelenskogo-330835_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T15:05:00+00:00"/>
    <meta property="og:title" content="Богдан щотижня збирає Кабмін і Раду в Зеленського"/>
    <meta property="og:description" content="Пропозиції щодо порядку денного та учасників наради президенту вносить голова ОПУ."/>
  </head>
  <body>
    <article>
      <h1>Богдан щотижня збирає Кабмін і Раду в Зеленського</h1>
      <h2>Пропозиції щодо порядку денного та учасників наради президенту вносить голова ОПУ.</h2>
      <address>
        <time datetime="2019-11-25T15:05:00+00:00">25 Nov 2019, 15:05</time>
      </address>
      <p>Очільник Офісу президента України Андрій Богдан затвердив порядок організації щотижневих <b><a href="https://dt.ua/POLITICS/razumkov-rozpoviv-pro-zhorstki-diskusiyi-iz-bogdanom-330271_.html">нарад у президента Володимира Зеленського</a></b> за участю міністрів, парламентарів і керівників центральних органів виконавчої влади.</p>
      <p>"Щотижнева нарада проводиться, зазвичай, щопонеділка о 17:00", - повідомляють "<a href="https://ukranews.com/news/668172-zelenskogo-goncharuka-i-razumkova-po-ponedelnikam-sobiraet-bogdan">Українські новини</a>" із посиланням на наявний в розпорядженні редакції документ.</p>
      <p>Крім голови Верховної Ради Дмитра Разумкова, народних депутатів, прем'єр-міністра Олексія Гончарука та членів Кабінету міністрів у нарадах беруть участь заступники голови та керівник апарату ОПУ. Повинен брати участь і перший помічник Зеленського, також можуть залучатися й інші радники і представники президента.</p>
      <p>Пропозиції щодо порядку денного та учасників наради Зеленському вносить Богдан. Порядок можуть формувати основні події політичної, економічної і соціальної сфер життя суспільства; стан і проблеми внутрішньої і зовнішньої політики та інші.</p>
      <figure>
        <img src="https://image.zn.ua/media/images/original/Nov2019/245999.jpg"/>
        <figcaption>Українські новини</figcaption>
      </figure>
      <figure>
        <img src="https://image.zn.ua/media/images/original/Nov2019/246000.jpg"/>
        <figcaption>Українські новини</figcaption>
      </figure>
      <p>Раніше ЗМІ повідомляли про <b><a href="https://dt.ua/POLITICS/v-otochenni-zelenskogo-nazrivaye-konflikt-zmi-316545_.html">конфлікт, який зріє в оточенні президента Володимира Зеленського</a></b>. Вплив на голову держави не могли поділити очільник ОПУ Андрій Богдан і керівник СБУ, друг дитинства Зеленського Іван Баканов.</p>
      <p>Баканов відмовлявся погоджувати з Банковою призначення своїх заступників і виступав за збереження скандального департаменту К. А Богдан бачить у голові СБУ загрозу для себе і можливого наступника.</p>
      <p>На початку листопада повідомлялося про <b><a href="https://dt.ua/POLITICS/v-ofisi-prezidenta-nazvali-feykom-povidomlennya-pro-biyku-bakanova-i-bogdana-328319_.html">бійку між Бакановим і Богданом</a></b> у приміщенні Офісу президента, але в ОПУ цю інформацію назвали фейком.</p>
      <footer>За матеріалами: <a href="https://dt.ua/go/aHR0cDovL3VrcmFuZXdzLmNvbS8=">Українські новини</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>