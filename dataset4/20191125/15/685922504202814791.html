<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474744"/>
    <meta property="og:site_name" content="طرفداری"/>
    <meta property="article:published_time" content="2019-11-25T15:50:12+00:00"/>
    <meta property="og:title" content="امیر قلعه نویی: هر بازی جام حذفی حکم فینال را دارد؛ اگر داوری مشکل نداشت، سپاهان امتیازات بیشتری می‌گرفت"/>
    <meta property="og:description" content="طرفداری- در چارچوب رقابت های جام حذفی، دو تیم سپاهان و پیکان فردا به مصاف یکدیگر می روند. به گزارش فارس، امیر قلعه‌نویی در نشست خبری پیش از دیدار تیمش مقابل پیکان تهران در جام حذفی در جمع خبرنگاران اظهار داشت:  تعطیلی برای مربیان و بازیکنان سخت است؛ بعد از تعطیلات بلاتکلیف شدیم، در شرایط مسابقه بودیم اما مسابقه رسمی با آمادگی فرق دارد."/>
  </head>
  <body>
    <article>
      <h1>امیر قلعه نویی: هر بازی جام حذفی حکم فینال را دارد؛ اگر داوری مشکل نداشت، سپاهان امتیازات بیشتری می‌گرفت</h1>
      <address><time datetime="2019-11-25T15:50:12+00:00">25 Nov 2019, 15:50</time> by <a rel="author" href="https://www.tarafdari.com/%D8%B1%D8%B6%D8%A7-%D8%AD%D8%B3%DB%8C%D9%86-%D8%B2%D8%A7%D8%AF%D9%87/200157" target="_blank">رضا حسین زاده</a></address>
      <pre>سرمربی سپاهان امیدوار است که تیمش در جام حذفی برابر پیکان، پیروز شود.</pre>
      <p><a href="https://www.tarafdari.com/">طرفداری</a>- در چارچوب رقابت های جام حذفی، دو تیم سپاهان و پیکان فردا به مصاف یکدیگر می روند.</p>
      <p>به گزارش فارس، امیر قلعه‌نویی در نشست خبری پیش از دیدار تیمش مقابل پیکان تهران در جام حذفی در جمع خبرنگاران اظهار داشت:</p>
      <blockquote>تعطیلی برای مربیان و بازیکنان سخت است؛ بعد از تعطیلات بلاتکلیف شدیم، در شرایط مسابقه بودیم اما مسابقه رسمی با آمادگی فرق دارد.</blockquote>
      <p>سرمربی سپاهان ادامه داد:</p>
      <blockquote>جام حذفی حکم فینال را دارد؛ پیکان تیم قابل احترامی است و فرکی از مربیان خوب و بزرگ فوتبال ایران است</blockquote>
      <p>وی ادامه داد:</p>
      <blockquote>فرکی با سپاهان خاطره خوب دارد، امیدوارم بازی خوبی انجام دهیم، سپاهان هستیم و هفته به هفته بهتر شدیم اگر داوری مشکل نداشت امتیازات بیشتری می‌گرفتیم.</blockquote>
      <p>قلعه‌نویی تصریح کرد:</p>
      <blockquote>بازی حکم فینال را دارد و بازیکنان آماده هستند، ایران‌پوریان، بحیرایی و مسلمان مصدوم هستند اما سایر بازیکنان انگیزه بسیار خوبی دارند، امیدوارم با یک بازی خوب از این مرحله عبور کنیم.</blockquote>
      <p>سرمربی سپاهان در خصوص چمن نقش‌جهان گفت:</p>
      <blockquote>امیدوارم چمن خوب شده باشد، اعتقاد دارم پارسال شرایط زمین بهتر بود.</blockquote>
      <p>وی با اشاره به تیم ملی نیز عنوان داشت:</p>
      <blockquote>اگر زیاد صحبت کنیم، لوث می‌شود اما آرزو می‌کنم تیم ملی امید به المپیک و تیم ملی به جام جهانی برود، هر دو این قابلیت را دارند که مستقیم به هر 2 تورنمنت بروند.</blockquote>
      <p>قلعه‌نویی در مورد عدم حضور مربیان در کنفرانس خبری گفت:</p>
      <blockquote>جریمه مهم نیست، باید دید امکانات داریم که برای سفر به همه شهرها پرواز هست یا خیر، تیم‌های تهرانی راحت هستند و می‌توانند به همه جا بروند اما از اصفهان اکثرا پرواز مستقیم نیست؛ مشکلات تیم‌های شهرستانی بیشتر است، همه مربیان سعی می‌کنند به کنفرانس‌ها برسند؛ خودم هرجا توانسته‌ام رفته‌ام، مشکلات در کشور زیاد است و به دیر و زود مربیان سخت نگیرید.</blockquote>
      <p>سرمربی سپاهان افزود:</p>
      <blockquote>این جا که مثل بازی‌های آسیایی نیست، تا شنبه نمی‌دانستیم بازی داریم یا نه، لیگ قهرمانان آسیا از تیم ملی قوی‌تر است زیرا برخی باشگاه‌ها بازیکنان خارجی خوب می‌گیرند و بازی سخت است.</blockquote>
      <p>وی تصریح کرد:</p>
      <blockquote>البته آسیا از یک جهت آسان است زیرا بازیکنان انگیزه دارند و شرایط خوب است اما ایرادی که هست به دلیل وقفه بین مسابقات است، اگر آن سال با سپاهان مسابقات ادامه داشت قهرمان آسیا می‌شدیم، امیدوارم تقویم‌ها همخوانی داشته باشد؛ البته باید سرمایه‌گذاری کرد زیرا تیم‌ها خرج‌های زیادی می‌کنند اما ما نیروی انسانی خوبی داریم و می‌توانیم حرف برای گفتن در آسیا داشته باشیم.</blockquote>
      <p>قلعه‌نویی در پایان گفت:</p>
      <blockquote>امیدوارم 2 نماینده دیگر از پلی‌آف صعود کنند، ایرانی می‌تواند هر کاری را انجام دهد فقط باید بستر آماده باشد.</blockquote>
    </article>
  </body>
</html>