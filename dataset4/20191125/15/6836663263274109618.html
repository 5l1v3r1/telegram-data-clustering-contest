<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/vojaci-dostanou-pridano-stejne-jako-ostatni-statni-zamestnanci-vojini-nejspis-mene-1364518"/>
    <meta property="og:site_name" content="E15.cz"/>
    <meta property="article:published_time" content="2019-11-25T15:56:00+00:00"/>
    <meta property="og:title" content="Vojáci dostanou přidáno stejně jako ostatní státní zaměstnanci. Vojíni nejspíš méně"/>
    <meta property="og:description" content="Vojáci by si od začátku roku měli plošně přilepšit o 1 500 korun. Výjimkou jsou vojáci zařazeni do nejnižší vojenské hodnosti, tedy vojíni, kterým se tarif zvýší stejně jako minimální mzda. O té zatím politici nerozhodli. Vyplývá to z nařízení vlády."/>
  </head>
  <body>
    <article>
      <h1>Vojáci dostanou přidáno stejně jako ostatní státní zaměstnanci. Vojíni nejspíš méně</h1>
      <address><time datetime="2019-11-25T15:56:00+00:00">25 Nov 2019, 15:56</time> by <a rel="author">ČTK, sou</a></address>
      <p>
        <b>Vojáci by si od začátku roku měli plošně přilepšit o 1 500 korun. Výjimkou jsou vojáci zařazeni do nejnižší vojenské hodnosti, tedy vojíni, kterým se tarif zvýší stejně jako minimální mzda. O té zatím politici nerozhodli. Vyplývá to z nařízení vlády.</b>
      </p>
      <p>Navýšení je stejné jako u zaměstnanců ve veřejné správě, kterým také platy vzrostou o 1 500 korun. Výjimkou jsou učitelé, kterým se tarify zvednou o osm procent. O platech policistů a členů dalších bezpečnostních sborů ministr vnitra Jan Hamáček (ČSSD) ještě vyjednává. I u nich by mělo platit, že základ navýšení bude 1 500 korun.</p>
      <p>Svobodník bude mít nově měsíčně 26 850, rotný 34 580 a major 57 920 korun. Armádní generál, což je nejvyšší vojenská hodnost, dostane v tarifu 130 070 korun. Nejnižší tarify mají vojíni. Na ně jsou zařazeni začínající vojáci, kteří absolvují tříměsíční kurz základní přípravy. Jim vzroste tarif stejně jako minimální mzda, tedy zřejmě méně než ostatním. Na její výši se ještě vládní koalice nedomluvila. Minimální mzda letos činí 13 350 korun, stejný je i tarif vojínů.</p>
      <related>
        <a href="https://www.e15.cz/domaci/armada-ma-problem-s-naborem-novacku-vojenske-univerzity-se-potykaji-s-nezajmem-1364351"/>
      </related>
      <p>Metnar novinářům řekl, že při zvyšování platů je třeba brát v potaz ekonomickou kondici země. "Služební příjem vojáků stále roste. Myslím, že je to lukrativní, dobře finančně ohodnocené povolání," uvedl. Rozpočet ministerstva obrany bude plánované navýšení tarifů stát asi 686 milionů korun. Počítá s tím již návrh státního rozpočtu, kterým se zabývá Sněmovna.</p>
      <p>Platy vojáků se naposledy zvýšily od začátku letošního roku o dvě procenta. Například tarif svobodníka se zvýšil o 500 korun na 25 350 korun, rotného o 650 korun na 33 080 korun a majora o 1110 korun na 56 420 korun. V roce 2017 rostly tarify dvakrát, a to o deset procent a o sedm procent.</p>
      <p>Kromě tarifů mají vojáci nárok na různé příplatky, například výkonnostní, zvláštní, na bydlení nebo stabilizační. Průměrný plat vojáků z povolání tak je vyšší než 40 tisíc korun hrubého, řekla Vlastimila Cyprisová z tiskového oddělení generálního štábu. Na ministerstvu obrany k letošnímu 1. lednu pracovalo 25 104 vojáků z povolání. Průměrná hrubá měsíční mzda v Česku letos ve druhém čtvrtletí vzrostla meziročně o 7,2 procenta na 34 105 korun.</p>
      <related>
        <a href="https://www.e15.cz/domaci/plat-ucitele-je-o-petinu-nizsi-nez-prumerny-vydelek-vysokoskolaka-ve-verejnem-sektoru-1363961"/>
      </related>
      <related>
        <a href="https://www.e15.cz/nazory/glosa-petra-peska-stavkovat-se-jim-zachtelo-1363824"/>
      </related>
      <related>
        <h4>Související články</h4>
        <a href="https://www.e15.cz/nazory/glosa-petra-peska-drazi-konsele-1362954"/>
        <a href="https://www.e15.cz/domaci/cnb-zhorsila-odhad-vyvoje-verejnych-financi-prebytek-bude-jen-mirny-1358563"/>
        <a href="https://www.e15.cz/domaci/verejne-finance-jsou-dlouhodobe-neudrzitelne-varuje-rozpoctova-rada-1359698"/>
        <a href="https://www.e15.cz/nazory/komentar-martina-lobotky-stat-bez-narazniku-1362884"/>
        <a href="https://www.e15.cz/zahranicni/polska-vlada-schvalila-vyrovnany-rozpocet-prvni-za-30-let-1361836"/>
      </related>
    </article>
  </body>
</html>