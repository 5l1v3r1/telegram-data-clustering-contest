<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/uber-izgubi-litsenza-na-nay-golemiya-si-evropeyski-pazar.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T15:50:49+00:00"/>
    <meta property="og:title" content="Uber изгуби лиценза на най-големия си европейски пазар"/>
    <meta property="og:description" content="Акциите на компанията, която има 20 дни за обжалване, се сринаха в отговор"/>
  </head>
  <body>
    <article>
      <h1>Uber изгуби лиценза на най-големия си европейски пазар</h1>
      <address><time datetime="2019-11-25T15:50:49+00:00">25 Nov 2019, 15:50</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Преди два месеца Uber получи временно разрешение за извършване на дейност в Лондон, което изтича довечера в полунощ, а постоянният лиценз на компанията беше отхвърлен, след като Transport for London, местният регулатор, е открил, че нейни шофьори са извършили повече от 14 хил. нерегламентирани превоза, предаде Zero Hedge. Компанията ще има три седмици да обжалва решението на регулатора.</p>
      <p>"Сигурността е нашият абсолютен приоритет", посочват от Transport for London. "Uber направиха някои подобрения, но е недопустимо компанията да позволява пасажерите ѝ да се качват в превозни средства, чиито шофьори са нелицензирани и незастраховани."</p>
      <p>Решението на регулатора вероятно ще създаде проблеми за главния изпълнителен директор Дара Косровшахи, който обеща да направи "правилното нещо - точка" за разрешаването на проблемите на компанията със сигурността. Директорът на компанията успя да се справи с предишната криза, при която Transport for London искаше да отнеме лиценза на компанията, скоро след като предишният ѝ ръокводител Травис Каланик напусна поста.</p>
      <p>В момента Лондон е най-големият пазар на Uber в Европа и е в топ пет на компанията на глобално равнище. А освен споменатите нерегистрирани превози, от Transport for London изтъкнаха, че водачите на компанията често са незастраховани, което може да доведе до сериозни финансови проблеми за пътниците им в случай на инцидент.</p>
      <p>Разбира се, пазарите не останаха очаровани от решението на лондонския регулатор и ценните книги на компанията изгубиха два долара от стойността си, до 28,74 долара за акция по време на търговията в понеделник, преди отново да се покачат над 29 долара за акция.</p>
      <p>Ако обжалването на Uber не бъде уважено и компанията се окаже принудена да напусне пазара си, това ще нанесе пореден удар върху репутация (и акциите) ѝ, но и ще ощети самите жители на града, тъй като конкуренцията в сферата на превозните услуги ще спадне.</p>
    </article>
  </body>
</html>