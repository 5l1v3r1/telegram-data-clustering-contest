<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/om-asap-rocky-vill-gar-absolut-att-spela-i-haktet/"/>
    <meta property="og:site_name" content="DN.SE"/>
    <meta property="article:published_time" content="2019-11-25T15:51:20+00:00"/>
    <meta property="og:title" content="Om ASAP Rocky vill: Går absolut att spela i häktet"/>
    <meta property="og:description" content="sap Rocky vill återvända till Kronobergshäktet i Stockholm för att spela för de intagna – men tror inte att det är möjligt."/>
  </head>
  <body>
    <article>
      <h1>Om ASAP Rocky vill: Går absolut att spela i häktet</h1>
      <address><time datetime="2019-11-25T15:51:20+00:00">25 Nov 2019, 15:51</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>ASAP Rocky vill återvända till Kronobergshäktet i Stockholm för att spela för de intagna – men tror inte att det är möjligt. Men enligt häktet finns egentligen inga hinder för rapstjärnan att uppträda.</b>
      </p>
      <p>– Det går absolut bra att spela i ett häkte, säger Fredrik Wallin, chef på Kronobergshäktet, till TT.</p>
      <p>Det vore i så fall inte första gången.</p>
      <p>– Vi brukar ha kulturella uppträdanden i ett eller annat avseende någon gång per år. Vi har haft artister inne tidigare som har spelat gitarr och sjungit.</p>
      <p><b>På en så kallad </b>gemensamhetsavdelning på häktet går det att uppträda för 20–25 intagna i taget, enligt Wallin. För intagna med restriktioner, som inte får ha kontakt med omvärlden, blir det svårare.</p>
      <p>– Men då kan det hända att man ställer upp tillsynsluckorna som finns i varje dörr så att man får in musik i cellen, säger han.</p>
      <p>Några officiella önskemål om att uppträda har dock inte kommit från ASAP Rocky.</p>
      <p>– Det har inte inkommit någon sådan förfrågan, säger Fredrik Wallin.</p>
      <p><b>Det var förra veckan</b> som ASAP Rocky svarade nöjessajten <a href="https://www.tmz.com/2019/11/19/asap-rocky-sweden-concert-immigration-prisoners-donald-trump/">TMZ</a> att han gärna skulle vilja uppträda på häktet under sitt kommande Sverigebesök i december.</p>
      <p>– Men eftersom det är ett förvar med maxsäkerhet där man sitter inspärrad 23 timmar om dygnet tvivlar jag att de tillåter det, sade han till TMZ.</p>
      <p>ASAP Rocky har tidigare hört av sig till Kronobergshäktet genom sin advokat och erbjudit sig att donera egendesignade mjukiskläder till de intagna. Han planerar även att skänka pengar till den svenska flyktingorganisationen Farr.</p>
      <p><b>Rapparen tillbringade</b> en månad i häktet innan han dömdes till villkorlig dom för misshandel efter ett bråk i Stockholm i slutet av juni.</p>
      <p>Den 11 december är han tillbaka i Stockholm för att ge en konsert i Globen.</p>
    </article>
  </body>
</html>