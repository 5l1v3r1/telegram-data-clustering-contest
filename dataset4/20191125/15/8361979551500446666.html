<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/fiona-hill-reakciya-amerikanskih-zmi-na-svidchennya-eks-radnici-trampa-novini-svitu-50055563.html"/>
    <meta property="og:site_name" content="НВ"/>
    <meta property="article:published_time" content="2019-11-25T15:34:00+00:00"/>
    <meta property="og:title" content="Нова ікона імпічменту. Чому публічні свідчення екс-радниці Трампа зробили її зіркою в США"/>
    <meta property="og:description" content="Політолог Фіона Хілл, колишній старший радник Білого дому щодо Росії та Європі, дала свідчення у справі про імпічмент Дональда Трампа в останній день публічних слухань в Конгресі США, 21 листопада."/>
  </head>
  <body>
    <article>
      <h1>Нова ікона імпічменту. Чому публічні свідчення екс-радниці Трампа зробили її зіркою в США</h1>
      <h2>Політолог Фіона Хілл, колишній старший радник Білого дому щодо Росії та Європі, дала свідчення у справі про імпічмент Дональда Трампа в останній день публічних слухань в Конгресі США, 21 листопада.</h2>
      <address><time datetime="2019-11-25T15:34:00+00:00">25 Nov 2019, 15:34</time> by <a rel="author">Інна Семенова</a></address>
      <p>Увесь залишок тижня її виступ бурхливо обговорювала американська преса та соціальні мережі в США, оскільки Хілл виявилася найбільш прямолінійним та категоричним свідком у гучній справі. Вона прямо підтвердила намір Білого дому домагатися від України політично вигідних для Трампа рішень і <a href="https://nv.ua/ukr/world/geopolitics/ukrajina-ne-vtruchalas-u-vibori-v-ssha-novini-ukrajini-50054999.html">засудила спроби республіканців знайти «український слід» у втручанні в американські вибори.</a></p>
      <p>НВ зібрало найголовніше, що важливо знати про свідчення колишньої радниці Трампа.</p>
      <h3>Хто така Фіона Хілл</h3>
      <p>Фіоні Хілл 54 роки, до останнього часу вона обіймала посаду спеціального радника президента США Дональда Трампа з європейських та російських справ. Має репутацію одного з найкращих світових політологів — фахівців з питань Росії. Автор кількох наукових досліджень про історію РФ, а також співавтор книги <i>Містер Путін: спецагент у Кремлі</i> (Mr. Putin: Operative in the Kremlin, 2013).</p>
      <p>Хілл народилася в Британії та отримала громадянство США лише в 2002 році. Майбутня радниця американського президента — уродженка маленького містечка на півночі Англії. Її батько і дід були шахтарями, а в родині до неї ніхто не мав вищої освіти.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/203/big/9281d359caba5e2a7f70608d0184306d.png&amp;stamp=20191125170347&amp;q=85&amp;output=jpg&amp;bg=white"/>
        <figcaption>Фіона Хілл на відкритих слуханнях 21 листопада / Фото: REUTERS / Loren Elliott</figcaption>
      </figure>
      <p>Вона закінчила Сент-Ендрюський університет у Шотландії та наприкінці 1980-х деякий час провела в Москві в рамках студентського обміну. Диплом магістра з радянології (1991) і кандидатський ступінь історика (1998) Фіона Хілл отримала вже в США, в Гарвардському університеті. В Америку вона переїхала ще наприкінці 80-х, не знайшовши змоги влаштуватися на дипломатичну службу в Британії, як їй того хотілося б.</p>
      <p>Хілл працювала в декількох відомих аналітичних дослідницьких центрах, включаючи Брукінгський інститут та Гарвардську школу Кеннеді. У 2006−2009 (за президентства Джорджа Буша та Барака Обами) співпрацювала з Національною радою з розвідки США як фахівець з Росії та Євразії.</p>
      <p>У 2017 році отримала призначення в адміністрацію Трампа. Фіона Хілл стала старшим радником президента у справах Росії та Європи в Раді національної безпеки (РНБ) — це головний консультативний орган у Білому домі.</p>
      <p>Як зазначала раніше <a href="https://www.bbc.com/russian/features-50244311">ВВС</a>, у Вашингтоні саме її вважали одним з «авторів» політики санкційного тиску на Москву.</p>
      <p>Звільнилася з посади влітку 2019 року. Коли розгорівся скандал навколо дзвінка Трампа Володимиру Зеленському та його спроб чинити тиск на керівництво України, Фіону Хілл викликали на слухання в Конгрес.</p>
      <aside>Це вкрай обурило Фіону Хілл та змусило її заявити про свої побоювання юристам Білого дому</aside>
      <p><b>У липні Хілл була присутня на внутрішньому брифінгу американських дипломатів у Білому домі за підсумками візиту в США екссекретаря РНБО України Олександра Данилюка.</b> Під час цієї дискусії посол США в ЄС Гордон Сондланд прямо заявив, що для України принципово важливо відкрити розслідування щодо можливого втручання в американські вибори 2016 року, а також у справі Burisma та сина Джо Байдена — конкурента Трампа на президентських виборах 2020 року. Це вкрай обурило Фіону Хілл і змусило її заявити про свої побоювання юристам Білого дому.</p>
      <p>У жовтні 2019-го Хілл близько десяти годин давала свідчення в закритому режимі, а 21 листопада виступила на відкритих п’ятигодинних слуханнях — разом з дипломатом Девідом Холмсом, політичним радником посольства США в Україні.</p>
      <h3>Про що вона заявила на відкритих слуханнях</h3>
      <p>Хілл відповідала на питання конгресменів по черзі з Холмсом. Вона трималася дуже впевнено і прямолінійно, а у своєму вступному слові та репліках у відповідь озвучила ряд безкомпромісних і жорстких заяв.</p>
      <p>Ось головні з них.</p>
      <p>
        <b>Вимоги Трампа до Зеленського були очевидними</b>
      </p>
      <p>За словами Фіони Хілл, їй було «гранично ясно», що умовою для зустрічі Володимира Зеленського та Дональда Трампа в Білому домі була заява з боку Києва про розслідування справ щодо сім'ї Джо Байдена і про гіпотетичне втручання України в американські вибори 2016 року.</p>
      <p>
        <b>Ідея про втручання України у вибори в США — містифікація Кремля та інтерес Путіна</b>
      </p>
      <p>«Деякі з членів цього комітету [Палати представників з розвідки — ред.], вочевидь, вважають, що російські спецслужби не розв’язували кампанію проти США, проте, з якихось причин, це зробила Україна. Це вигадана версія подій, яку поширюють самі російські спецслужби», — заявила доктор Хілл у вступному слові, звертаючись насамперед до конгресменів-республіканців.</p>
      <p>«Гірка правда полягає в тому, що саме Росія була тією іноземною державою, яка систематично підривала наші демократичні інститути в 2016 році. Такого висновку дійшли наші розвідувальні відомства, це підтвердили двопартійні доповіді Конгресу. Це беззаперечно, навіть якщо деякі деталі мають залишатися засекреченими», — підкреслила Хілл.</p>
      <p>
        <i>Ключові моменти слухань за участю Фіоні Хілл та Девіда Холмса:</i>
      </p>
      <figure>
        <iframe src="https://www.youtube.com/embed/JBEPVcqUd3c" width="956" height="538" data-service="Youtube" scrolling="no"/>
      </figure>
      <p>Відзначимо, з попередніх свідчень у справі імпічмент стало відомо, що оточення Трампа домагалося від Володимира Зеленського публічної заяви в тому числі і щодо відкриття розслідування про можливе втручання України в американські вибори.</p>
      <p>«Президент Путін і російські спецслужби діють як суперкомітет політичної дії [Super PAC — організації в США, які збирають кошти на підтримку конкретних політичних кандидатів], — зазначила Хілл. — Вони витрачають мільйони доларів, щоб перетворити на зброю наші власні дослідження про політичну опозицію та помилкові твердження. Коли ми поглинені міжпартійними чварами, ми не можемо дати відсіч цим зовнішнім силам, які намагаються нас роз'єднати, похитнути наші інститути та знищити віру американського народу в демократію».</p>
      <p>
        <b>Опонент США — РФ, а не Україна</b>
      </p>
      <p>Хілл нагадала, що протягом багатьох років і республіканці, і демократи визнавали, що Україна є цінним партнером для США та відграє важливу роль для національної безпеки Америки.</p>
      <p>«Я відмовляюся бути частиною спроб легітимізувати альтернативну позицію, у якій український уряд позиціонується як ворог США та стверджується, що Україна, а не Росія атакувала нас у 2016 році. Ці вигадки шкідливі, навіть якщо поширюються в суто внутрішньополітичних цілях», — категорично заявила Хілл.</p>
      <p>Відповідаючи на одне із запитань, вона також нагадала, що саме Москва прагне представити українських лідерів в найгіршому світлі.</p>
      <p>
        <b>Гордон Сондленд «вів» таємну дипломатію Білого дому щодо України</b>
      </p>
      <p>Як і чимало свідків до неї, Фіона Хілл підтвердила, що політика адміністрації Трампа щодо України фактично формувалася двома паралельними курсами.</p>
      <p>Офіційні дипломати, чиновники Держдепу США і сама Хілл як представник Ради національної безпеки Білого дому продовжували багаторічні зусилля Вашингтона щодо підтримки Києва. У той час як адвокат Трампа Рудольф Джуліані та посол США в ЄС Гордон Сондленд стали «каналом» для передачі негласних побажань Білого дому керівництву України. У тому числі - прохання відкрити розслідування проти сина Джо Байдена, конкурента Трампа на виборах.</p>
      <p><b>«Він [Сондленд] займався внутрішньополітичними дорученнями. А ми були залучені в завдання зовнішньої політики, які забезпечують національну безпеку. І ці дві лінії абсолютно розійшлися</b>», — зробила Хілл акцент на суперечливих кроках оточення Трампа.</p>
      <p>Хілл також зазначила, що після відсторонення Марі Йованович з посади посла США в Україні роль Гордона Сондленда у справах, пов’язаних з українсько-американськими відносинами, зросла. За словами екс-радниці Трампа, вона пророкувала Сондленду масштабний скандал через подібну «тіньову» дипломатію.</p>
      <p>«Мене дратувало і злило, що він не повністю координував свою роботу [з позицією РНБ]. І я сказала йому: „Пане посол Сондленд, Гордоне, я думаю, це все обернеться вибухом“. І ось він трапився», — заявила доктор Хілл конгресменам.</p>
      <p>
        <b>Джон Болтон був також незадоволений спробами тиску на Україну</b>
      </p>
      <p>Екс-радник Трампа з національної безпеки Джон Болтон, звільнений у вересні 2019 року, був тим, хто порадив Фионі Хілл поділитися своїми побоюваннями про неприпустимі дії оточення Трампа з юристами Білого дому.</p>
      <p>Вона ще раз нагадала, що саме Болтон назвав Джуліані «гранатою, яка підірве всіх».</p>
      <p>Крім того, Болтон попросив Фіону Хілл передати юристам Ради національної безпеки, що він не є частиною торгівлі, яку «заварили [виконуючий обов’язки глави апарату Білого дому Мік Малвені] і Сондленд». Саме Малвені передав розпорядження Трампа призупинити військову допомогу Україні.</p>
      <h3>Чому її виступ став таким знаковим</h3>
      <p>Виступ Фіони Хілл американська та міжнародна преса обговорювали ще кілька днів.</p>
      <p><a href="https://edition.cnn.com/2019/11/21/politics/fiona-hill-david-holmes-public-impeachment-hearing/index.html">CNN</a> зазначила, що вона була найкращим з усіх свідків, яких демократи запросили на двотижневі відкриті слухання. На думку видання, Хілл вдалося «розвіяти туман сумнівних угод та протиборства» між призначенцями Трампа і кар'єрними дипломатами, а також <b>«гранично ясно» засудити «шахрайську зовнішньополітичну операцію Трампа в Україні».</b></p>
      <p><a href="https://www.theguardian.com/us-news/2019/nov/21/fiona-hill-testimony-ukraine-house-impeachment">The Guardian</a> назвала свідчення доктора Хілл «одним з найбільш вибухових» епізодів відкритих слухань, вілзначивши її свідоцтва як «мабуть, набйільш ґрунтовні та педантичні».</p>
      <p><a href="https://www.washingtonpost.com/opinions/the-entire-country-should-be-grateful-for-fiona-hills-commitment-to-the-truth/2019/11/22/e33dfe48-0d3a-11ea-bd9d-c628fd48b3a0_story.html?outputType=amp">The Washington Post</a> звернула увагу на слова Хілл про «внутрішньополітичне доручення» (domestic political errand), яке фактично отримало від Трампа близьке йому оточення. Видання називає ці слова «вінцем двотижневих слухань». <b>«Вона була нищівним свідком, якому вдалося найкраще за всіх резюмувати суть справи про імпічмент Трампа»,</b> — пише WP про колишню радницю американського президента.</p>
      <p>Газета також нагадує про заяву, яку Хілл зробила в своєму вступному слові: «Я не зацікавлена в просуванні результатів вашого розслідування в будь-якому конкретному напрямку, окрім як у напрямку до правди».</p>
      <p>«Вона дійсно посприяла цьому, і <b>вся країна має бути їй вдячна»,</b> — резюмує виступ Фіони Хілл WP.</p>
      <figure>
        <iframe src="https://www.youtube.com/embed/3vPsDsNX32Q" width="956" height="538" data-service="Youtube" scrolling="no"/>
      </figure>
      <p>Навіть більш далекі від політики американські видання звернули увагу на особисті якості Фіони Гілл у ході слухань та її непохитність навіть під час гострих запитань республіканців.</p>
      <p><b>«Представляємо вам нову ікону імпічменту»,</b> — зазначили автори матеріалу про свідчення Фіони Хілл на онлайн-порталі <a href="https://www.elitedaily.com/p/these-tweets-about-fiona-hills-testimony-cheer-on-her-dgaf-vibes-19371298">Elite Daily</a>, який позиціонує себе як «голос покоління Y».</p>
      <p>Вони також звернули увагу на те, що виступ Хілл у Конгресі спровокував хвилю захоплення її особистістю в Twitter.</p>
      <p>А впливова американська газета <a href="https://www.nytimes.com/2019/11/22/us/politics/ukraine-russia-interference.html">The New York Times</a> розповіла про закритий брифінг, який представники американської національної розвідки провели для сенаторів та їхніх помічників у контексті свідчень Фіони Хілл.</p>
      <p>Працівники американських розвідувальних агентств нагадали про те, що Росія вже кілька років проводить кампанію з метою перекласти на Україну провину за кібератаки, здійснені Москвою в 2016 році під час виборів президента США.</p>
      <p>Брифінг відбувся в розпал спроб республіканців захистити Дональда Трампа від звинувачень демократів натяками на «українське втручання» у вибори, відзначає NYT.</p>
    </article>
  </body>
</html>