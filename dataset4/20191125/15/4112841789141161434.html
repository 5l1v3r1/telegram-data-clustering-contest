<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77711-Lexus-ma-prvy-elektromobil-Crossover-UX-300e-je-prvym-autom-znacky-vyhradne-na-baterie"/>
    <meta property="og:site_name" content="REFRESHER"/>
    <meta property="article:published_time" content="2019-11-25T15:11:00+00:00"/>
    <meta property="og:title" content="Lexus má prvý elektromobil. Crossover UX 300e je prvým autom značky výhradne na batérie"/>
    <meta property="og:description" content="Značka doteraz preferovala hybridy."/>
  </head>
  <body>
    <article>
      <h1>Lexus má prvý elektromobil. Crossover UX 300e je prvým autom značky výhradne na batérie</h1>
      <address><time datetime="2019-11-25T15:11:00+00:00">25 Nov 2019, 15:11</time> by <a rel="author">Matej Krajčovič</a></address>
      <p>
        <b>Značka doteraz preferovala hybridy.</b>
      </p>
      <p>Ide o veľký paradox. <b>Lexus </b>je totiž pionierom <b>hybridnej technológie</b> a prvým autom značky, ktoré dostalo elektromotory, bolo už SUV-čko <i>RX 400h</i> ešte v roku 2005. Hybridy však elektrinu spájajú s klasickým spaľovacím motorom, stále teda jazdia aj na benzín, a hoci najmä v mestskej prevádzke plnej rozbiehania a brzdenia výrazne znižujú spotrebu, nemožno ich považovať za 100 % ekologické.</p>
      <p>Úplné vykašľanie sa na benzín a predstavenie <b>čistokrvného elektromobilu</b> teda prišlo až teraz, na medzinárodnom autosalóne v čínskom Kantone. Tam zmizla plachta z modelu <b>UX 300e</b>.</p>
      <figure>
        <img src="https://i.refresher.sk/public/matejkrajcovic/lexus_1.jpg"/>
        <figcaption>
          <cite>https://media.lexus.co.uk/image_library/lexus-ux-300e-launch-images-2021-not-uk-spec/</cite>
        </figcaption>
      </figure>
      <p>Samotné kompaktné SUV sa v benzínovom a hybridnom variante predáva už približne rok, novinkou je teda hlavne totálna absencia dvojlitrového spaľováku a výrazné zväčšenie kapacity batérií pod podlahou kabíny až na 54,3 kWh. Teraz totiž budú články fungovať ako výhradný zdroj energie pre<b> 150 kilowattový (204 koní)</b> <b>elektromotor</b>.</p>
      <p>Miernym sklamaním môže byť pohon iba prednej nápravy, v tejto triede ale nejde o nič nezvyčajné a plne elektrická verzia UX 300e bude aspoň zo všetkých variantov v ponuke Lexusu tá úplne najvýkonnejšia. Automobilka tiež zdôrazňuje zameranie na športovosť a dobrú ovládateľnosť vďaka nízkemu ťažisku. </p>
      <figure>
        <img src="https://i.refresher.sk/public/matejkrajcovic/uxev-wp-image-05-apc-high-eu-521070.jpg"/>
        <figcaption>
          <cite>https://media.lexus.co.uk/image_library/lexus-ux-300e-launch-images-2021-not-uk-spec/</cite>
        </figcaption>
      </figure>
      <p>Hovorí sa o <b>400-kilometrovom dojazde</b>, hoci podľa menej prísnej a nie až tak spoľahlivej metodiky NEDC. Na rýchlonabíjačkách si vozidlo poradí s maximálne 50 kW stojanom.</p>
      <p>Za zmienku stojí aj prepracovaný audiosystém, ktorý by mal do kabíny prenášať prirodzené zvuky okolitého prostredia. Jazdný zážitok by tak mal byť vernejší a vodič by sa nemal cítiť odpojený od diania pod jeho prednými kolesami.</p>
      <related>
        <a href="https://refresher.sk/69757-26-elektromobilov-ktore-si-na-Slovensku-mozes-objednat-uz-dnes-Niektore-stoja-menej-nez-20tisic-eur"/>
      </related>
      <figure>
        <img src="https://i.refresher.sk/public/matejkrajcovic/lexus_2.jpg"/>
        <figcaption>
          <cite>https://media.lexus.co.uk/image_library/lexus-ux-300e-launch-images-2021-not-uk-spec/</cite>
        </figcaption>
      </figure>
      <p>Mnohých kritikov elektromobilov iste poteší vzhľad, ktorý je, až na aerodynamické kolesá, takmer na nerozoznanie od bežného Lexusu UX. Nekonajú sa teda žiadne zaslepené plochy na prednej maske. </p>
      <figure>
        <img src="https://i.refresher.sk/public/matejkrajcovic/lexus_3.jpg"/>
        <figcaption>
          <cite>https://media.lexus.co.uk/image_library/lexus-ux-300e-launch-images-2021-not-uk-spec/</cite>
        </figcaption>
      </figure>
      <p>Každý záujemca si však bude musieť počkať UX 300e budúci rok odštartuje iba na čínskom trhu, so vstupom do Európy sa počíta až pre rok 2021.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/29025-Elektricke-auto-z-kartonu-Pre-Lexus-ziadny-problem"/>
        <a href="https://refresher.sk/30777-Nie-toto-nie-je-koncept-ale-seriovy-Lexus-LC-500-s-5litrovou-V8ckou-pod-krasnymi-plechmi"/>
        <a href="https://refresher.sk/27743-Prvni-opravdu-fungujici-hoverboard-je-na-svete-Podivej-se-jak-na-nem-vypada-jizda-ve-skateparku"/>
        <a href="https://refresher.sk/27554-Auto-ktore-tvoj-vzruseny-tlkot-srdca-premietne-na-karoseriu-Lexus-ukazuje-dokonale-spojenie-medzi-vodicom-a-autom"/>
        <a href="https://refresher.sk/57176-IKEA-zacala-zakaznikom-v-Indii-vozit-nabytok-na-elektrickych-riksach-Solarne-vozidla-maju-vyriesit-problem-s-hustou-dopravou"/>
        <a href="https://refresher.sk/54537-Nadupany-Roadster-ci-rodinny-etron-Ake-elektromobily-mozeme-ocakavat-v-najblizsich-rokoch"/>
        <a href="https://refresher.sk/39717-Luxus-dynamika-ci-vyzyvave-koncepty-Vyber-toho-najzaujimavejsieho-co-prinasa-tohtorocny-autosalon-v-Detroite"/>
        <a href="https://refresher.sk/53820-Oblubena-X3-bude-mat-ekologicku-verziu-v-podobe-elektromobilu"/>
      </related>
    </article>
  </body>
</html>