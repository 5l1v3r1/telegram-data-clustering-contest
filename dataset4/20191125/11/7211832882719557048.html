<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607348"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T11:36:00+00:00"/>
    <meta property="og:title" content="ศาลยกฟ้อง &quot;พานทองแท้&quot; คดีฟอกเงินกรุงไทย"/>
    <meta property="og:description" content="ศาลอาญาคดีทุจริตและประพฤติมิชอบกลาง พิพากษายกฟ้อง &quot;โอ๊ค พานทองแท้&quot; คดีฟอกเงินกรุงไทย ชี้การเบิกจ่ายเปิดเผยไม่ได้จงใจปิดบังอำพราง"/>
  </head>
  <body>
    <article>
      <h1>ศาลยกฟ้อง "พานทองแท้" คดีฟอกเงินกรุงไทย</h1>
      <address><time datetime="2019-11-25T11:36:00+00:00">25 Nov 2019, 11:36</time> by <a rel="author">PostToday</a></address>
      <p>ศาลอาญาคดีทุจริตและประพฤติมิชอบกลาง พิพากษายกฟ้อง "โอ๊ค พานทองแท้" คดีฟอกเงินกรุงไทย ชี้การเบิกจ่ายเปิดเผยไม่ได้จงใจปิดบังอำพราง</p>
      <p>เมื่อวันที่ 25 พ.ย. 62 ศาลอาญาคดีทุจริตและประพฤติมิชอบกลาง นัดฟังคำพิพากษาคดีฟอกเงิน ทุจริตการปล่อยสินเชื่อของ ธ.กรุงไทยฯ ให้ธุรกิจเครือกฤดามหานคร คดีหมายเลขดำ อท.245/2561 ที่พนักงานอัยการคดีพิเศษ 4 เป็นโจทก์ ยื่นฟ้อง นายพานทองแท้ ชินวัตร บุตรชายของนายทักษิณ ชินวัตร อดีตนายกรัฐมนตรี เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 , 91</p>
      <p>
        <b>ล่าสุดศาลได้มีคำพิพากษายกฟ้อง นายพานทองแท้ เนื่องจากเห็นว่า ไม่มีหลักฐานชี้ชัดว่านายพานทองแท้มีพฤติกรรมเข้าข่ายฟอกเงิน เนื่องจากการเบิกจ่ายเป็นไปโดยเปิดเผย ไม่ได้จงใจปิดบังอำพราง รวมทั้งขณะเกิดเหตุ นายพานทองแท้มีหลักทรัพย์กว่า 4 พันล้านบาท ฉะนั้นไม่มีเหตุผลที่จะมาฟอกเงินจำนวน 10 ล้านบาท ซึ่งจากพยานหลักฐานทั้งหมดจึงยังฟังไม่ได้ว่า มีการโอนเงินมากระทำผิดเพื่อฟอกเงิน</b>
      </p>
      <figure>
        <img src="https://www.posttoday.com/media/content/2019/11/25/967F3BC1B23D44E28CE3884AAE470E93.jpg"/>
      </figure>
      <p>สำหรับคดีนี้อัยการ ยื่นฟ้อง นายพานทองแท้ เมื่อวันที่ 10 ต.ค.61 จากกรณีรับโอนเงินเป็นเช็คจำนวน 10 ล้านบาทเข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่าง ธ.กรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลมีคำพิพากษาถึงที่สุดแล้วให้จำคุก</p>
      <p>ซึ่งชั้นพิจารณาศาลอาญาคดีทุจริตฯ นายพานทองแท้ ให้การปฏิเสธสู้คดีว่าไม่ได้กระทำผิดตามฟ้อง ซึ่งเงินดังกล่าวเป็นส่วนที่จะร่วมลงทุนธุรกิจนำเข้ารถซุปเปอร์คาร์ กับนายรัชฎา บุตรชายของนายวิชัย อดีตผู้บริหารกฤษดามหานคร ขณะที่ นายพานทองแท้ ได้รับการประกันตัวระหว่างพิจารณาคดี 1 ล้านบาท พร้อมเงื่อนไขห้ามเดินทางออกนอกประเทศเว้นแต่จะได้รับอนุญาตจากศาล</p>
      <figure>
        <img src="https://www.posttoday.com/media/content/2019/11/25/EC0E99D4B2484F5388D8E0CDEDB066B1.jpg"/>
      </figure>
      <figure>
        <img src="https://www.posttoday.com/media/content/2019/11/25/03CE79FB32714E15BF53D1B72464A16D.jpg"/>
      </figure>
    </article>
  </body>
</html>