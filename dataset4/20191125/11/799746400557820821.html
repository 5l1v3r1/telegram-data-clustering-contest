<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103451/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T11:54:59+00:00"/>
    <meta property="og:title" content="Uber позбавили ліцензії на перевезення в Лондоні"/>
    <meta property="og:description" content="У Лондоні влада не продовжила ліцензію Uber через низку порушень, які ставлять під загрозу безпеку пасажирів."/>
  </head>
  <body>
    <article>
      <h1>Uber позбавили ліцензії на перевезення в Лондоні</h1>
      <address>
        <time datetime="2019-11-25T11:54:59+00:00">25 Nov 2019, 11:54</time>
      </address>
      <p>У Лондоні влада не продовжила ліцензію Uber через низку порушень, які ставлять під загрозу безпеку пасажирів.</p>
      <p>Про це повідомляє "Європейська правда" з посиланням на <a href="https://news.sky.com/">Sky News.</a></p>
      <p>Регулятор "Транспорт для Лондона" (TfL) заявив, що він зафіксував "закономірність збоїв" у роботі додатку Uber, тому вважає, що зараз немає підстав для продовження ліцензії.</p>
      <p>Uber назвав це рішення "надзвичайним і неправильним", та заявив, що оскаржить його. Компанія має 21 день для оскарження. Протягом цього часу вона може продовжувати працювати.</p>
      <p>Ключовим порушенням, заявляє TfL, стала зміна в системах Uber, яка дозволила неавторизованим водіям завантажувати свої фотографії в інші легальні облікові записи водіїв і виконувати замовлення від їх імені. В результаті близько 14 тисяч поїздок здійснили незареєстровані водії, додали в TfL.</p>
      <p>Ще одна помилка – система дозволяє звільненим або тимчасово відстороненим водіям створювати облікові записи і виконувати замовлення.</p>
      <related>
        <a href="https://www.eurointegration.com.ua/news/2019/05/17/7096273/"/>
      </related>
    </article>
  </body>
</html>