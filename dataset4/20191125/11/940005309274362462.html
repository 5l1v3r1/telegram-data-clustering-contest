<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/coreea-de-nord-a-incalcat-acordul-cu-coreea-de-sud-ce-a-facut-la-frontiera-comuna.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T11:07:00+00:00"/>
    <meta property="og:title" content="Coreea de Nord a încălcat acordul cu Coreea de Sud. Ce a făcut la frontiera comună"/>
    <meta property="og:description" content="Coreea de Nord a efectuat un exerciţiu de artilerie pe o insulă de lângă frontiera maritimă vestică cu Coreea de Sud, o acţiune condamnată luni de Seul fără a se menţiona data când a avut loc."/>
  </head>
  <body>
    <article>
      <h1>Coreea de Nord a încălcat acordul cu Coreea de Sud. Ce a făcut la frontiera comună</h1>
      <h2>Coreea de Nord a efectuat un exerciţiu de artilerie pe o insulă de lângă frontiera maritimă vestică cu Coreea de Sud, o acţiune condamnată luni de Seul fără a se menţiona data când a avut loc.</h2>
      <address>
        <time datetime="2019-11-25T11:07:00+00:00">25 Nov 2019, 11:07</time>
      </address>
      <p>Exerciţiul s-a desfăşurat pe insula Changri, situată în Marea Galbenă (numită Marea de Vest în cele două Corei), la aproximativ 15 km nord de graniţa maritimă, cu prilejul unei vizite a liderului nord-coreean, Kim Jong Un, la un detaşament militar amplasat acolo, a confirmat pentru EFE un purtător de cuvânt al Ministerului sud-coreean al Apărării, relatează Agerpres.</p>
      <p>Ministerul Apărării a "regretat" gestul, apreciind că acesta încalcă acordul pentru scăderea tensiunilor militare semnat de Kim Jong Un şi preşedintele sud-coreean, Moon Jae-in, la summitul bilateral de la Phenian din septembrie anul trecut.</p>
      <p>Nu se cunoaşte data exactă la care a avut loc exerciţiul, despre care a informat luni propaganda regimului nord-coreean.</p>
      <p>Changri, situată la circa 130 km nord-vest de oraşul port sud-coreean Incheon, se află foarte aproape de aşa-numita Linie a Delimitării de Nord, trasată de Seul şi Washington la finalul Războiului din Coreea (1950-1953) şi al cărei traseu este respins de Phenian pe motiv că-i diminuează apele teritoriale.</p>
      <p>Agenţia nord-coreeană de ştiri KCNA a arătat că Kim le-a ordonat soldaţilor desfăşuraţi pe insulă "să realizeze un sistem robust" de manieră să asigure "o pregătire totală pentru a executa o misiune de luptă în orice moment".</p>
      <p><i>„Cerem Coreei de Nord să înceteze imediat orice acţiune militară în zone de frontieră, ce ar putea spori tensiunile militare, şi să respecte pe deplin acordul (de anul trecut)”</i>, a explicat, într-o conferinţă de presă, purtătoarea de cuvânt a ministerului sud-coreean al Apărării, Choi Hyun-soo, în declaraţii transmise de agenţia de ştiri Yonhap.</p>
      <p>După apropierea intercoreeană din 2018, lipsa de progrese în negocierile privind denuclearizarea cu Statele Unite (în special în ce priveşte ridicarea sancţiunilor sau reactivarea proiectelor de cooperare între cele două Corei) a condus Phenianul la reluarea unei atitudini mai ostile faţă de Washington şi de vecinul său de la sud.</p>
      <p>Sursa: Agerpres</p>
    </article>
  </body>
</html>