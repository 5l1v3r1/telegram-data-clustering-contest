<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743536"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="นร.ไทยหอบแชมป์ลูกหนังเอเชียถึงบ้านเกิด"/>
    <meta property="og:description" content="ขุนพลนักเตะทีมนักเรียนไทย ภายได้การนำทัพของ 'ดร.ช้าง' อภิชา ระยับศรี ผู้จัดการทีมฯ เดินทางกลับสู่มาตุภูมิแล้วหลังคว้าแชมป์ลูกหนังเอเชีย ที่ประเทศอินโดนีเซีย ได้เป็นสมัยที่ 2 ติดต่อกัน โดยมี 'สันติ ป่าหวาย' อธิบดีกรมพลศึกษา ให้การต้อนรับ"/>
  </head>
  <body>
    <article>
      <h1>นร.ไทยหอบแชมป์ลูกหนังเอเชียถึงบ้านเกิด</h1>
      <address>
        <time datetime="2019-11-25T11:11:00+00:00">25 Nov 2019, 11:11</time>
      </address>
      <p>
        <b>ขุนพลนักเตะทีมนักเรียนไทย ภายได้การนำทัพของ "ดร.ช้าง" อภิชา ระยับศรี ผู้จัดการทีมฯ เดินทางกลับสู่มาตุภูมิแล้วหลังคว้าแชมป์ลูกหนังเอเชีย ที่ประเทศอินโดนีเซีย ได้เป็นสมัยที่ 2 ติดต่อกัน โดยมี "สันติ ป่าหวาย" อธิบดีกรมพลศึกษา ให้การต้อนรับ</b>
      </p>
      <p>เมื่อวันที่ 25 พ.ย. ที่สนามบินสุวรรณภูมิ นายสันติ ป่าหวาย อธิบดีกรมพลศึกษา ให้การต้อนรับและร่วมแสดงความยินดีกับนักกีฬาฟุตบอลตัวแทนนักเรียนไทย ที่สามารถคว้าแชมป์มาครองได้สำเร็จเป็นสมัยที่ 2 ติดต่อกัน ในการแข่งขันฟุตบอลนักเรียนอายุไม่เกิน 18 ปี ชิงชนะเลิศแห่งเอเชีย ครั้งที่ 47 เมื่อระหว่างวันที่ 15-25 พ.ย.ที่ผ่านมา ที่เมืองบาลิกปาปัน ประเทศอินโดนีเชีย โดยมีผู้บริหารกรมพลศึกษา ร่วมแสดงความยินดี</p>
      <figure>
        <img src="https://www.dailynews.co.th/admin/upload/20191125/news_lrbgttZomO184300_533.jpg?v=20191126019?v=5975"/>
      </figure>
      <p>     <br/>นายสันติ ป่าหวาย อธิบดีกรมพลศึกษา เปิดเผยว่า ตนเองรู้สึกยินดีและมีความสุขกับการที่นักกีฬานักเรียนไทย สามารถป้องกันแชมป์เอเชียได้อีกหนึ่งสมัย ซึ่งก่อนหน้าที่เราจะเดินทางไปนั้น ตามที่ นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เคยได้ให้โอวาทกับนักกีฬาไว้ว่า ขอให้ทุกคนรวมใจเป็นหนึ่ง แล้วความสำเร็จจะเกิดขึ้นกับเรา ซึ่งเท่าที่ตนติดตามชมการแข่งขันได้เห็นว่านักกีฬาชุดนี้มีหัวใจที่แข็งแกร่ง มุ่งมั่นและมีความเป็นทีมเวิร์กสูง ทำให้เราผ่านทั้งทีมที่แข็งแกร่งอย่างเกาหลีใต้และมาเลเซีย จนมาคว้าแชมป์ได้สำเร็จ ตนหวังว่าการที่น้อง ๆ ได้รับประสบการณ์ที่ดีในการแข่งขันครั้งนี้ จะทำให้น้อง ๆ ทุกคนประสบความสำเร็จในการเป็นนักฟุตบอลอาชีพ และจะเป็นกำลังสำคัญของทีมชาติไทยต่อไปในอนาคต</p>
      <figure>
        <img src="https://www.dailynews.co.th/admin/upload/20191125/news_AzMZRobPvf184306_533.jpg?v=20191126019?v=3855"/>
      </figure>
      <p>สำหรับทัพแข้งวัยโจ๋ ขุนพลนักเตะทีมนักเรียนไทยชุดนี้ มี "ดร.ช้าง" อภิชา ระยับศรี เป็นผู้จัดการทีม ขณะที่ อ.ทองสุข สัมปหังสิต เป็นหัวหน้าผู้ฝึกสอน ในรอบชิงชนะเลิศ ทีมนักเรียนไทย สามารถเอาชนะ"เสือเหลือง" มาเลเซีย 2-1 คว้าแชมป์มาครองเป็นสมัยที่ 2 ติดต่อกัน นอกจากนั้น ทีมนักเรียนไทยชุดนี้ ยังคว้ารางวัลเพิ่มอีก 4 ตำแหน่ง ได้แก่ ชูคิด วรรณประเภา คว้ารางวัลนักเตะยอดเยี่ยมและดาวซัลโวสูงสุดประจำทัวร์นาเมนต์, ณัฐสันต์ ปักการะโณ รับรางวัลตำแหน่งผู้รักษาประตูยอดเยี่ยม และทีมนักเรียนไทยยังได้รางวัลแฟร์เพลย์เพิ่มอีกหนึ่งรางวัลด้วย.</p>
      <figure>
        <img src="https://www.dailynews.co.th/admin/upload/20191125/news_BtzAHSgOFN184313_533.jpg?v=20191126019?v=7922"/>
      </figure>
      <figure>
        <img src="https://www.dailynews.co.th/admin/upload/20191125/news_NosLviugKO182237_533.jpg?v=20191126019?v=9175"/>
      </figure>
      <p> </p>
    </article>
  </body>
</html>