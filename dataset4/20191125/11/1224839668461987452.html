<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-patrewn-sxedio-diaxeirisis-aporrimmatwn-xwris-a-113704.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-25T11:29:00+00:00"/>
    <meta property="og:title" content="Δήμος Πατρέων: “Σχέδιο διαχείρισης απορριμμάτων χωρίς ιδιώτες”"/>
    <meta property="og:description" content="Την Παρασκευή 22 Νοεμβρίου, στη συνεδρίαση του Δημοτικού Συμβουλίου, η Δημοτική Αρχή παρουσίασε στα μέλη του Σώματος, το συνολικό σχεδιασμό της για την διαχείριση των απορριμμάτων."/>
  </head>
  <body>
    <article>
      <h1>Δήμος Πατρέων: “Σχέδιο διαχείρισης απορριμμάτων χωρίς ιδιώτες”</h1>
      <address>
        <time datetime="2019-11-25T11:29:00+00:00">25 Nov 2019, 11:29</time>
      </address>
      <p>Την Παρασκευή 22 Νοεμβρίου, στη συνεδρίαση του Δημοτικού Συμβουλίου, η Δημοτική Αρχή παρουσίασε στα μέλη του Σώματος, το συνολικό σχεδιασμό της για την διαχείριση των απορριμμάτων.</p>
      <p>Τόνισε ότι η Κυβέρνηση προωθεί την ιδιωτικοποίηση της επεξεργασίας των στερεών αποβλήτων, μέσω της Σύμπραξης Δημόσιου και Ιδιωτικού Τομέα (ΣΔΙΤ). «Αυτή η εξέλιξη είναι επικίνδυνη για τα συμφέροντα του λαού, που θα κληθεί να ξαναπληρώσει για τα κέρδη των επιχειρηματικών ομίλων».</p>
      <p>Επεσήμανε σε όλους τους τόνους, να μην προσθέσει η Κυβέρνηση εμπόδια με νέους εθνικούς και περιφερειακούς σχεδιασμούς και ιδιωτικοποίηση των έργων μέσω ΣΔΙΤ. Θα βρει απέναντί της τον Πατραϊκό λαό, που δεν επιθυμεί την δραματική αύξηση των δημοτικών τελών για χάρη των συμφερόντων.</p>
      <p>«Ο σχεδιασμός της Δημοτικής Αρχής, παρά την καθυστέρηση από την Περιφέρεια Δυτικής Ελλάδας και την προηγούμενη κυβέρνηση, είναι στην τελική του φάση.</p>
      <p>Έχουν ολοκληρωθεί οι μελέτες και έχουν υποβληθεί για έγκριση, ώστε άμεσα να ενταχθούν τα έργα για χρηματοδότηση από δημόσιους πόρους, χωρίς περαιτέρω επιβάρυνση των Πατρινών.</p>
      <p>Το 2020 είναι δυνατόν να αναδειχθεί ο εργολάβος για την κατασκευή του εργοστασίου στου Φλόκα.</p>
      <p>Αυτός ο σχεδιασμός, σε καμία περίπτωση δεν πρέπει να διακοπεί, πρέπει να υλοποιηθεί άμεσα, για να μην έχουμε δραματικές εξελίξεις.</p>
      <p>Ο ΧΥΤΑ της Ξερόλακκας θα κλείσει. Θα τον κλείσει η σημερινή Δημοτική Αρχή.</p>
      <p>Ο σχεδιασμός της Δημοτικής Αρχής, που έχει στο επίκεντρό του τα συμφέροντα του λαού της Πάτρας και όχι των επιχειρηματικών ομίλων, που προστατεύει την υγεία του λαού και το περιβάλλον, θα έπρεπε να έχει την ομόφωνη στήριξη του Δημοτικού Συμβουλίου.</p>
      <p>Ωστόσο στη συνεδρίαση, οι παρατάξεις του ΠΑΣΟΚ, της Ν.Δ. και του ΣΥΡΙΖΑ -μετά από την μεταξύ τους συμφωνία πριν την έναρξη του Συμβουλίου- αντί να καταθέσουν ολοκληρωμένη εισήγηση με τεκμηριωμένες προτάσεις για ένα τόσο σοβαρό θέμα, κατέθεσαν και ενέκριναν από κοινού ένα… απλό ψήφισμα, με μοναδικό στόχο, να εκφραστεί ενιαίο το μέτωπο -των «ετερόκλητων» κατά τα άλλα δυνάμεων- ενάντια στην Δημοτική Αρχή.</p>
      <p>Αυτές οι παρατάξεις, σαν «ένα σώμα, μια ψυχή», με την ενεργό συμμετοχή των παρατάξεων Νικολόπουλου και Ψωμά, έχουν κοινή αφετηρία, κοινή γραμμή πλεύσης, να βάλουν εμπόδια στο φιλολαϊκό έργο της Δημοτικής Αρχής.</p>
      <p>Αυτή η στάση, δεν σέβεται, αλλά περιφρονεί την πρόσφατη κρίση του Πατραϊκού λαού, που με συντριπτική πλειοψηφία, επέλεξε την Λαϊκή Συσπείρωση και Δήμαρχο τον Κώστα Πελετίδη, για να διοικήσει τον Δήμο και να διεκδικήσει λύσεις σε όλα τα οξυμένα προβλήματα της πόλης.</p>
      <p>Θέλουμε να βεβαιώσουμε τον Πατραϊκό λαό, ότι δεν πρόκειται να κάνουμε ούτε βήμα πίσω. Δεν θ’ αλλάξουμε μετερίζι. Δεν θα κάνουμε εκπτώσεις στα λαϊκά συμφέροντα. Θα συνεχίσουμε με όλες μας τις δυνάμεις το φιλολαϊκό έργο μας.</p>
      <p>Δύναμή μας είναι η άμεση επαφή μας και συνεργασία με το εργατικό λαϊκό Κίνημα και τους φορείς του, η μαζική συμμετοχή και η κινητοποίηση του λαού, για την ικανοποίηση των σύγχρονων αναγκών του», τονίζει η Δημοτική Αρχή.</p>
    </article>
  </body>
</html>