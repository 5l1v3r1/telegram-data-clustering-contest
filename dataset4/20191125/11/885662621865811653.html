<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125935/petrelaio-thermansis-na-meiothei-o-eidikos-foros-katanalosis-zita-i"/>
    <meta property="og:site_name" content="Insider"/>
    <meta property="article:published_time" content="2019-11-25T11:49:00+00:00"/>
    <meta property="og:title" content="Πετρέλαιο θέρμανσης: Να μειωθεί ο Ειδικός Φόρος Κατανάλωσης ζητά η ΠΟΠΕΚ"/>
    <meta property="og:description" content="Ανησυχία για την πτώση του τζίρου εκφράζουν οι πρατηριοούχοι."/>
  </head>
  <body>
    <article>
      <h1>Πετρέλαιο θέρμανσης: Να μειωθεί ο Ειδικός Φόρος Κατανάλωσης ζητά η ΠΟΠΕΚ</h1>
      <h2>Ανησυχία για την πτώση του τζίρου εκφράζουν οι πρατηριοούχοι.</h2>
      <address>
        <time datetime="2019-11-25T11:49:00+00:00">25 Nov 2019, 11:49</time>
      </address>
      <p>Την ανησυχία τους για την πτώση των παραγγελιών στα πετρελαιοειδή προϊόντα εκφράζουν με ανακοίνωσή τους οι πρατηριούχοι και διακινητές πετρελαίου θέρμανσης, οι οποίοι είναι μέλη της <b>ΠΟΠΕΚ</b>. Η Ομοσπονδία επαναλαμβάνει το αίτημά της για μείωση του Ειδικού Φόρου Κατανάλωσης αναφέροντας ότι είναι «κοινωνικά άδικη» η φορολόγηση με υψηλό συντελεστή ενός βασικού αγαθού όπως είναι το πετρέλαιο θέρμανσης. Συγκεκριμένα, στην ανακοίνωση αναφέρεται ότι:</p>
      <p>«Μεγάλη ανησυχία και προβληματισμός επικρατεί στους Πρατηριούχους και διακινητές πετρελαίου θέρμανσης λόγω της μείωσης των παραγγελιών κάθε χρόνο και των πωλήσεων των πετρελαιοειδών προϊόντων γενικότερα.</p>
      <p>Το φαινόμενο που εντείνεται την τελευταία δεκαετία οξύνει το κλίμα αβεβαιότητας σε έναν κλάδο που πλήττεται βαθύτατα από την ύφεση.</p>
      <p>Η Πανελλήνια Ομοσπονδία Πρατηριούχων Εμπόρων Καυσίμων (Π.Ο.Π.Ε.Κ.) εκφράζει για πολλοστή φορά τον προβληματισμό των μελών της και προτείνει επίσης για πολλοστή φορά την μείωση του Ειδικού Φόρου Κατανάλωσης (Ε.Φ.Κ) σε όλα τα πετρελαιοειδή προϊόντα στο μέσο όρο τουλάχιστον των κρατών της Ευρωπαϊκής Ένωσης, στο δε πετρέλαιο θέρμανσης προτείνει την μείωση του στα επίπεδα του Μαρτίου 2011, δηλαδή 60 ευρώ τα 1000 λίτρα, αντί των 280 ευρώ που είναι σήμερα.</p>
      <p>Η πρόταση της Π.Ο.Π.Ε.Κ. για την μείωση του Ε.Φ.Κ. στο πετρέλαιο θέρμανσης είναι επιτρεπτή στο πλαίσιο της Οδηγίας 2003/96/ΕΚ και βάζει τέλος στο αναχρονιστικό και δυσερμήνευτο καθεστώς των επιδοτήσεων.</p>
      <p>Η διαφορετική φορολόγηση του πετρελαίου κίνησης και του πετρελαίου θέρμανσης καθιερώθηκε το 1992 με το σκεπτικό ότι η θέρμανση ανήκει στα βασικά αγαθά και επομένως η φορολόγησή της με υψηλό συντελεστή είναι κοινωνικά άδικη, αφού πλήττει αναλογικά περισσότερο τα φτωχότερα στρώματα του πληθυσμού».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125850/proetoimazetai-edafos-gia-ti-dynamiki-eisodo-ton-biokaysimon"/>
        <a href="https://www.insider.gr/epiheiriseis/energeia/125796/anemos-allagis-stin-pagkosmia-paragogi-aiolikis-energeias"/>
        <a href="https://www.insider.gr/epiheiriseis/energeia/125815/konta-sto-275-epitokio-gia-omologo-toy-mytilinaioy-kleinei-simera"/>
      </related>
    </article>
  </body>
</html>