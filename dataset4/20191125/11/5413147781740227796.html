<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/huawei-matepad-pro-nejlepsi-tablet-s-androidem-bez-google-sluzeb"/>
    <meta property="og:site_name" content="Mobilizujeme"/>
    <meta property="article:published_time" content="2019-11-25T11:20:32+00:00"/>
    <meta property="og:title" content="Huawei MatePad Pro: nejlepší tablet s Androidem bez Google služeb"/>
    <meta property="og:description" content="Ze všech stran slyšíme, že tablety se už moc neprodávají a jejich někdejší ambice vyštípat klasické laptopy je nyní mimo mísu. I přesto se ale Huawei rozhodl představit svůj nový tablet, kterým chce"/>
  </head>
  <body>
    <article>
      <h1>Huawei MatePad Pro: nejlepší tablet s Androidem bez Google služeb</h1>
      <address><time datetime="2019-11-25T11:20:32+00:00">25 Nov 2019, 11:20</time> by <a rel="author">Jakub Fišer</a></address>
      <p>Ze všech stran slyšíme, že tablety se už moc neprodávají a jejich někdejší ambice vyštípat klasické laptopy je nyní mimo mísu. I přesto se ale Huawei rozhodl představit svůj nový tablet, kterým chce ukrást pozornost konkurence. Přivítejme extrémně výkonný a všestranný tablet MatePad Pro.</p>
      <figure>
        <img src="https://mobilizujeme.cz/wp-content/uploads/2019/11/matepad-pro-4.jpg"/>
      </figure>
      <p>Ve světě tabletů jsou snad jen dvě firmy, které za to stále umí vzít. Apple s jeho nedotknutelnými iPady a také Samsung s nejnovějším tabletem Galaxy Tab S6. Dnes uvedený tablet od Huawei ale má nemalé ambice setřást primát těchto dvou výrobců, i když jeho dosah na mimoasijských trzích nebude ani zdaleka takový.</p>
      <h3>Pořádný tablet s moderním vzhledem</h3>
      <p>Zpracování MatePadu Pro je z kovu a skla, v ruce tak ucítíte skutečný kus hardwaru, který si podle výrobce okamžitě zamilujete. Velikost displeje je 10,8 palců a rámečky jsou v duchu moderních trendů opravdu jen decentní (podle výrobce mají 4,9 mm); přední kamerka se přesunula do průstřelu v rohu obrazovky. Samotný displej je AMOLED, má tabletový poměr 16:10 a s tím spojené rozlišení 2560 x 1600 pixelů.</p>
      <p>Na bocích tabletu najdeme dohromady čtyři reproduktory, kvalitní zvuk je tak zaručen. K tomu nechybí ani 3,5mm audiojack, USB-C, Bluetooth 5.1 a dokonce i 5G, které dostane svou speciální verzi přístroje. Zamrzí však absence jakékoliv pokročilé biometrie: čtečku otisků tablet nemá ani v displeji a čtečka tváře není nijak kvalitní. Přední kamerka má příjemné rozlišení 8 Mpx, zatímco na těle najdeme i zadní fotoaparát s 13Mpx rozlišením, LEDkou pro přisvětlení scény a autofokusem.</p>
      <figure>
        <img src="https://mobilizujeme.cz/wp-content/uploads/2019/11/matepad-pro-3.jpg"/>
      </figure>
      <h3>Na práci ideální</h3>
      <p>Tablet MatePad Pro je samozřejmě osazen tím nejlepším hardwarem, kterým výrobce disponuje. V čele tak sídlí Kirin 990 a jeho společnost tvoří buď 6 + 128 GB, případně vyšší variant 8 + 256 GB. Kromě výkonu má tablet i velkou baterii s kapacitou 7 250 mAh. Nabíjení s výkonem 40W probíhá přes USB-C, tablet ale umí i bezdrátové 15W nabíjení nebo reverzní dobíjení o výkonu 7,5 W.</p>
      <slideshow>
        <figure>
          <img src="https://mobilizujeme.cz/wp-content/uploads/2019/11/matepad-pro-2.jpg"/>
        </figure>
        <figure>
          <img src="https://mobilizujeme.cz/wp-content/uploads/2019/11/matepad-pro-1.jpg"/>
        </figure>
      </slideshow>
      <p>Aby se na tabletu pracovalo znamenitě, přidává Huawei kromě samotné chytré placky také příslušenství. Jedním z nich je chytrý stylus M-Pen, který půjde bezdrátově nabíjet magnetickým přichycením k tabletu. Terénní pracanti rovněž ocení magnetickou klávesnici s pouzdrem.</p>
      <p>Z pohledu OS najdeme na MatePadu Pro Android 10 s grafickou nadstavbou EMUI 10. Po připojení klávesnice ale může uživatel využít počítačové rozhraní s okny po vzoru Windows. Samozřejmostí je možnost přenést soubory a fotky jednoduše z telefonu do tabletu pomocí Huawei Share. Pro tuzemské fanoušky máme ale špatnou zprávu – MatePad Pro nemá podporu Google služeb, takže dostupnost na mimoasijských trzích je s otazníkem.</p>
      <figure>
        <img src="https://mobilizujeme.cz/wp-content/uploads/2019/11/matepad-pro-5.jpg"/>
      </figure>
      <h3>Cena a dostupnost</h3>
      <p>Tablet se bude prodávat ve dvou variantách (jen Wi-Fi, případně Wi-Fi + LTE), dvou již zmíněných paměťových konfiguracích a také čtyřech barvách, a sice oranžová, zelená, černá a sněhově bílá.</p>
      <table bordered="">
        <tr>
          <td>
            <b>Model</b>
          </td>
          <td>
            <b>Cena</b>
          </td>
        </tr>
        <tr>
          <td>MatePad Pro Wi-Fi; 6 GB RAM + 128 GB ROM</td>
          <td>3 299 jüanů (10 900 korun bez daně)</td>
        </tr>
        <tr>
          <td>MatePad Pro Wi-Fi; 8 GB RAM + 256 GB ROM</td>
          <td>3 399 jüanů (11 300 korun bez daně)</td>
        </tr>
        <tr>
          <td>MatePad Pro LTE; 6 GB RAM + 128 GB ROM</td>
          <td>3 799 jüanů (12 200 korun bez daně)</td>
        </tr>
        <tr>
          <td>MatePad Pro LTE; 8 GB RAM + 256 GB ROM</td>
          <td>4 499 jüanů (14 900 korun bez daně)</td>
        </tr>
      </table>
      <p>Cena příslušenství je 499 jüanů za magnetickou klávesnici a 699 jüanů za chytré pero M-Pen. V prosinci se Huawei chystá světu představit ještě vylepšenou variantu s 5G, která bude mít vlastní cenovku; tu však zatím neznáme. Dostupnost je zatím ohlášena na začátek příštího roku.</p>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/supervykonny-tablet-matepad-pro-od-huawei-dostane-super-rychle-nabijeni">Supervýkonný tablet MatePad Pro od Huawei dostane super rychlé nabíjení</a>
        </li>
        <li>
          <a href="https://mobilizujeme.cz/clanky/huawei-chysta-vymazlenou-konkurenci-ipadum-jmenovat-se-bude-matepad-pro">Huawei chystá vymazlenou konkurenci iPadům, jmenovat se bude MatePad Pro</a>
        </li>
        <li>
          <a href="https://mobilizujeme.cz/clanky/huawei-nova-5t-miri-do-evropy-a-dostane-podporu-google-sluzeb">Huawei Nova 5T míří do Evropy. A dostane podporu Google služeb</a>
        </li>
      </ol>
    </article>
  </body>
</html>