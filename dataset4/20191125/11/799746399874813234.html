<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103448/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T11:21:21+00:00"/>
    <meta property="og:title" content="Чехія: районні лікарні просять спростити працевлаштування українців"/>
    <meta property="og:description" content="Чеські районні лікарні закликають уряд зробити коротшим процес, відповідно до якого лікарі та медсестри з України отримують необхідну документацію для роботи в Чехії."/>
  </head>
  <body>
    <article>
      <h1>Чехія: районні лікарні просять спростити працевлаштування українців</h1>
      <address>
        <time datetime="2019-11-25T11:21:21+00:00">25 Nov 2019, 11:21</time>
      </address>
      <p>Чеські районні лікарні закликають уряд зробити коротшим процес, відповідно до якого лікарі та медсестри з України отримують необхідну документацію для роботи в Чехії.</p>
      <p>Про це повідомляє "Європейська правда" з посиланням на <a href="https://www.radio.cz/">Radio Praha.</a></p>
      <p>Українських медиків протягом чотирьох років заохочують знайти роботу в цій країні за урядовою схемою під назвою "Україна", спрямованою на подолання дефіциту місцевих лікарів та медсестер.</p>
      <p>Зокрема, районним лікарням важко знайти працівників. Очільник одного такого закладу сказав, що його керівники не хочуть чекати рік, щоб мати можливість приймати лікаря чи медсестру, як це потрібно зараз.</p>
      <p>Нагадаємо, цьогоріч чеський уряд <b><a href="https://www.eurointegration.com.ua/news/2019/06/3/7096902/">подвоїв </a></b>річну квоту на прийом українських працівників до 40 тисяч осіб.</p>
      <p>МВС Чехії також <b><a href="https://www.eurointegration.com.ua/news/2019/08/9/7099470/">змінило </a></b>правила видачі українським громадянам робочих карт.</p>
      <p>За даними Мінпраці Чехії, на кінець 2018 року в Чехії було працевлаштовано 121 086 громадян України, що становить понад 20% всіх іноземців, які працюють в країні.</p>
      <p>Офіційні дані за перші два квартали 2019 року <b><a href="https://www.eurointegration.com.ua/news/2019/11/20/7103286/">свідчать </a></b>про те, що в Чехії постійно легально мешкають 140 503 громадян України, що на 14 435 більше, ніж було зафіксовано влітку минулого року.</p>
    </article>
  </body>
</html>