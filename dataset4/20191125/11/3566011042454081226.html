<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549891.html/%D9%81%D9%82%D8%B7-%D9%86%DB%8C%D9%85%DB%8C-%D8%A7%D8%B2-%D8%AF%D8%B1%D8%A2%D9%85%D8%AF-%D8%AF%D9%88%D9%84%D8%AA-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D9%88%D8%B2%DB%8C%D8%B9-%D8%B4%D8%AF--%D8%AF%D9%88%D9%84%D8%AA-%D8%A8%D8%A7%DB%8C%D8%AF-%D8%AF%D8%B1-%D9%85%D9%88%D8%B1%D8%AF----%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%AF%D8%B1%D8%A2%D9%85%D8%AF-%D8%AD%D8%A7%D8%B5%D9%84-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D8%AA%D9%88%D8%B6%DB%8C%D8%AD-%D8%AF%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:26:00+00:00"/>
    <meta property="og:title" content="فقط نیمی از درآمد دولت از افزایش قیمت بنزین توزیع شد/ دولت باید در مورد ۴۰ هزار میلیارد تومان درآمد حاصل از افزایش نرخ بنزین توضیح دهد"/>
    <meta property="og:description" content="نماینده شاهین شهر در مجلس در تذکری گفت: افزایش نرخ بنزین 70 هزار میلیارد تومان برای دولت درآمد داشته است که فقط 30 هزار میلیارد تومان آن بین مردم توزیع شد."/>
  </head>
  <body>
    <article>
      <h1>فقط نیمی از درآمد دولت از افزایش قیمت بنزین توزیع شد/ دولت باید در مورد ۴۰ هزار میلیارد تومان درآمد حاصل از افزایش نرخ بنزین توضیح دهد</h1>
      <h2>حاجی دلیگانی:</h2>
      <address>
        <time datetime="2019-11-25T11:26:00+00:00">25 Nov 2019, 11:26</time>
      </address>
      <p>نماینده شاهین شهر در مجلس در تذکری گفت: افزایش نرخ بنزین 70 هزار میلیارد تومان برای دولت درآمد داشته است که فقط 30 هزار میلیارد تومان آن بین مردم توزیع شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسینعلی حاجی دلیگانی نماینده مردم شاهین‌شهر در مجلس شورای اسلامی در جلسه علنی امروز (دوشنبه 4 آذر) مجلس که به منظور بررسی تاثیر افزایش قیمت بنزین بر کالا و خدمات تشکیل شده بود، گفت: روز گذشته تذکری را مبنی بر انتقاد مردم درباره عدم دریافت یارانه بنزین بیان کردند که آقای لاریجانی اعلام کردند بررسی این موضوع به جلسه امروز (دوشنبه) موکول خواهد شد. این در حالی است که دولت وعده داده بود مبالغی را در قالب یارانه بنزین به حساب مردم واریز کند که خیلی از مردم در باره عدم واریز آن انتقاد کردند.</p>
      <p>  وی افزود: سازمان برنامه و بودجه، وزارت تعاون و سازمان هدفمندی یارانه‌ها باید به جلسه امروز مجلس می‌آمدند و پاسخگوی عملکرد خود می‌بودند در حالی که این موضوع تحقق پیدا نکرده است.   نماینده شاهین شهر در مجلس تصریح کرد: مردم به ما می‌گویند یارانه بنزین را نمی‌خواهیم اما قیمت‌ها را کنترل کنید.   حاجی دلیگانی خاطرنشان کرد: اگر پیامک‌هایی که مردم به تلفن‌های ما ارسال کرده‌اند را به شما اعلام کنم متوجه خواهید شد که ما پاسخی را برای مردم نداریم. این در حالی است که می‌دانم آقای امیرآبادی حجم زیادی پیامک را دریافت کرده است.   وی افزود: برخی افراد جامعه زمانی که مجرد بودند یارانه می‌گرفتند اما وقتی ازدواج کرده و متاهل شده‌اند یارانه آنها قطع شده اما باید وصل می‌شد که دولت این کار را انجام نداده است.   نماینده شاهین شهر در مجلس اظهار داشت: بر اساس برآوردهای صورت‌گرفته دولت از افزایش نرخ بنزین 70 هزار میلیارد تومان درآمد خواهد داشت، اما دولت می‌گوید که برای 60 میلیون نفر از مردم ایران یارانه بنزین در نظر گرفته است که بر اساس ارقامی که به حساب مردم واریز شده است می‌توان به عدد 30 هزار میلیارد تومان رسید؛ دولت باید در مورد 40 هزار میلیارد تومان درآمد حاصل از افزایش نرخ بنزین توضیح دهد و این موضوع را تعیین تکلیف کند.   علی لاریجانی رئیس مجلس در پاسخ به تذکر حاجی دلیگانی گفت: تاج‌گردون رئیس کمیسیون برنامه و بودجه مجلس باید این موضوع را برسی کند اما تا جایی که می‌دانم این کمیسیون به رقم 70 هزار میلیارد تومان درآمد دولت از افزایش نرخ بنزین نرسیده است و این رقم را واقعی نمی‌داند، ضمن اینکه حضرتی رئیس کمیسیون اقتصادی مجلس هم باید بر کنترل قیمت‌ها نظارت کرده و با گزارشاتی که از دولت گرفته و بررسی‌هایی که انجام می‌دهد، مجلس را در جریان امر قرار دهد.   انتهای پیام/‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌</p>
    </article>
  </body>
</html>