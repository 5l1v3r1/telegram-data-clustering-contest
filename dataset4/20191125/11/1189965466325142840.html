<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260521/se-ekseliksi-i-kakokairia-giryonis-pos-tha-kinithei-tis-epomenes-ores"/>
    <meta property="og:site_name" content="LiFO"/>
    <meta property="article:published_time" content="2019-11-25T11:21:00+00:00"/>
    <meta property="og:title" content="Σε εξέλιξη η κακοκαιρία Γηρυόνης: Πώς θα κινηθεί τις επόμενες ώρες"/>
    <meta property="og:description" content="Πώς θα εξελιχθεί η κακοκαιρία «Γηρυόνης» έως το μεσημέρι της Τρίτης"/>
  </head>
  <body>
    <article>
      <h1>Σε εξέλιξη η κακοκαιρία Γηρυόνης: Πώς θα κινηθεί τις επόμενες ώρες</h1>
      <h2>Πώς θα εξελιχθεί η κακοκαιρία «Γηρυόνης» έως το μεσημέρι της Τρίτης</h2>
      <address><time datetime="2019-11-25T11:21:00+00:00">25 Nov 2019, 11:21</time> by <a rel="author">NEWSROOM</a></address>
      <p>
        <b>Σε εξέλιξη βρίσκεται η <a href="https://www.lifo.gr/tags/%CE%9A%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1+%CE%93%CE%B7%CF%81%CF%85%CF%8C%CE%BD%CE%B7%CF%82">κακοκαιρία «Γηρυόνης»</a> με το ψυχρό μέτωπο του χαμηλού να βρίσκεται πάνω από την χώρα το πρωί της Δευτέρας 25 Νοεμβρίου.</b>
      </p>
      <p>Η κακοκαιρία «Γηρυόνης» όπως φαίνεται σε δορυφορική εικόνα, από το meteo του Εθνικού Αστεροσκοπείου:</p>
      <figure>
        <img src="https://www.lifo.gr/uploads/image/1571465/girionis-kakokairia-1.jpg"/>
      </figure>
      <p>Κατά το υπόλοιπο της Δευτέρας, η δεύτερη φάση της κακοκαιρίας θα δώσει βροχές στο σύνολο σχεδόν της χώρας με τις ισχυρότερες να εντοπίζονται στη Μακεδονία, στη Θεσσαλία, στο Αιγαίο, στη Δυτική Στερεά και Πελοπόννησο και στο Νότιο Ιόνιο.</p>
      <p>Πιθανότητα καταιγίδων υπάρχει κυρίως στο Αιγαίο, στο Νότιο Ιόνιο, στις παράκτιες περιοχές των νοτίων ηπειρωτικών και στη Χαλκιδική.</p>
      <p>Την Τρίτη 26 Νοεμβρίου τα φαινόμενα θα είναι σχετικά ασθενέστερα και θα εντοπίζονται κυρίως στο Αιγαίο, στην Κεντρική Μακεδονία, στην Νότια Πελοπόννησο και στην Κρήτη.</p>
      <p>Στον χάρτη που ακολουθεί φαίνεται ο ολικός υετός που αναμένεται έως το βράδυ της Δευτέρας καθώς και οι περιοχές όπου αναμένονται τα ισχυρότερα φαινόμενα.</p>
      <figure>
        <img src="https://www.lifo.gr/uploads/image/1571464/girionis-kakokairia-2.jpg"/>
      </figure>
      <p>Οι άνεμοι που στο Αιγαίο πνέουν με ριπές που φτάνουν τα 100 χιλιόμετρα ανά ώρα θα εξασθενήσουν σταδιακά από το μεσημέρι και από Νότο προς Βορρά.</p>
      <p>Επισημαίνεται και πάλι ότι η μεγάλη ένταση των φαινομένων, ο κορεσμός του εδάφους σε νερό και οι σημαντικές ποσότητες βροχής που θα πέσουν κατά το υπόλοιπο της κακοκαιρίας, καθιστούν την κακοκαιρία δυνητικά επικίνδυνη και ικανή να δημιουργήσει νέα προβλήματα και να εντείνει τα ήδη υπάρχοντα.</p>
    </article>
  </body>
</html>