<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/svagare-konjunktur-och-stort-industriberoende-odesfragor-for-skaraborg/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Svagare konjunktur och stort industriberoende – ödesfrågor för Skaraborg"/>
    <meta property="og:description" content="Företagens förväntningar på framtiden fortsätter att falla, det visar Svenskt Näringslivs företagarpanel för det fjärde kvartalet 2019. Samtidigt visar konjunkturprognoser att svensk och global konjunktur ser allt svagare ut. En ödesdiger utveckling för ett län med en arbetsmarknad så beroende av industrin som Västra Götaland, skriver Svenskt Näringsliv i ett pressmeddelande."/>
  </head>
  <body>
    <article>
      <h1>Svagare konjunktur och stort industriberoende – ödesfrågor för Skaraborg</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>
        <i>Företagens förväntningar på framtiden fortsätter att falla, det visar Svenskt Näringslivs företagarpanel för det fjärde kvartalet 2019. Samtidigt visar konjunkturprognoser att svensk och global konjunktur ser allt svagare ut. En ödesdiger utveckling för ett län med en arbetsmarknad så beroende av industrin som Västra Götaland, skriver Svenskt Näringsliv i ett pressmeddelande.</i>
      </p>
      <p>Företagarpanelen visar att produktion, investeringar och antalet anställda alla förväntas minska. Både utfall och framtidsförväntningar avseende produktion faller för fjärde kvartalet i rad. Sämst framtidsutsikter återfinns bland företag med över 250 anställda inom industri och byggsektor.</p>
      <p>— Försvagade framtidsutsikter inom industrin är ofta ett första tecken på en konjunkturavmattning. Företagen är i hög grad beroende av efterfrågan i omvärlden. För Västra Götaland, där mer än var fjärde jobb är beroende av industrin, är det en oroväckande utveckling, menar Rudolf Antoni, regionchef på Svenskt Näringsliv Västra Götaland.</p>
      <p>Flera indikatorer, däribland Svenskt Näringslivs nationella konjunkturprognos, visar att både svensk och global konjunktur ser allt svagare ut. En betydligt svagare omvärldskonjunktur medför att svensk utrikeshandel minskar. Tillväxten ser ut att mattas av och bli lägre under kommande år med svag utveckling av både produktivitet och sysselsättning.</p>
      <p>— När exportmarknaden saktar in bidrar det negativt till tillväxten gällande investeringar och näringslivets produktion under kommande år, fortsätter Rudolf Antoni.</p>
      <p>Västra Götaland exporterade varor för över 292 miljarder kronor under 2018, det motsvarar drygt 170 000 kronor per person. När exporten minskar riskerar industritunga län likt Västra Götaland och kommunerna i Skaraborg att drabbas kraftigt. I Skövde är 37,4 % av alla arbeten beroende av industrin. I Skara är siffran 34,3 %, i Falköping 41,2 % och i Tidaholm är den såpass hög som 51,0 %. Den genomsnittliga siffran för Västra Götaland är 27,5 %.</p>
      <p>— I kombination med en vikande konjunktur ska nu också kollektivavtal för nära 3 miljoner löntagare förhandlas under 2020. För en fortsatt konkurrenskraftig svensk industri blir således en ansvarsfull avtalsrörelse extremt viktig, avslutar Rudolf Antoni.</p>
      <details>
        <summary><b>Företagarpanelen<br/></b>Företagarpanelen undersöker hur Svenskt Näringslivs medlemsföretag ser på konjunkturutvec..</summary>
        <h4>Företagarpanelen</h4>
        <p>Företagarpanelen undersöker hur Svenskt Näringslivs medlemsföretag ser på konjunkturutvecklingen vid fyra tillfällen per år. Det är en internetundersökning som genomförs bland företag som uppgett att de vill ingå i Företagarpanelen. I denna omgång ingick 477 företag i Västra Götaland och undersökningsperioden var 5 november till 19 november.</p>
      </details>
    </article>
  </body>
</html>