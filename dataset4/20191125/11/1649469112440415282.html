<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/savivaldybe-skiria-25-tukst-euru-sostines-bendruomeniu-veikloms-ir-idejoms/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T11:59:05+00:00"/>
    <meta property="og:title" content="Savivaldybė skiria 25 tūkst. eurų sostinės bendruomenių veikloms ir idėjoms"/>
    <meta property="og:description" content="Ketvirtus metus iš eilės Vilniaus miesto savivaldybė kviečia telktis vietos bendruomenes ir kurti savitas tradicijas – paskelbtas bendruomenių rėmimo programos projektų konkursas. Bendruomenės šiame konkurse gali laimėti iki 1000 eurų paramos savo veiklai ir kaimynystės ryšių stiprinimui. Iš viso programai planuojama skirti apie 25 tūkst. eurų, kurie bus paskirstyti geriausiai..."/>
  </head>
  <body>
    <article>
      <h1>Savivaldybė skiria 25 tūkst. eurų sostinės bendruomenių veikloms ir idėjoms</h1>
      <address><time datetime="2019-11-25T11:59:05+00:00">25 Nov 2019, 11:59</time> by <a rel="author">Made in Vilnius</a></address>
      <p>Ketvirtus metus iš eilės Vilniaus miesto savivaldybė kviečia telktis vietos bendruomenes ir kurti savitas tradicijas – paskelbtas bendruomenių rėmimo programos projektų konkursas. Bendruomenės šiame konkurse gali laimėti iki 1000 eurų paramos savo veiklai ir kaimynystės ryšių stiprinimui. Iš viso programai planuojama skirti apie 25 tūkst. eurų, kurie bus paskirstyti geriausiai komisijos įvertintiems projektams. Paraiškas elektroniniu būdu kviečiama teikti iki 2020 m. sausio 7 d.</p>
      <p>„Ypatingai smagu matyti, kad jau ketvirtus metus besitęsiantis konkursas ir toliau sėkmingai gyvuoja bei padeda bendruomenėms stiprėti ir kurti tradicijas. Tad jeigu jūsų bendruomenė skatina kultūros sklaidą, sveiką gyvenseną ir buria įvairaus amžiaus ir socialinių grupių narius – labai kviečiu jus dalyvauti konkurse ir gauti pagalbą rengiant įdomus bei prasmingus vietos bendruomenės projektus“, – kalbėjo Vilniaus mero pavaduotoja Edita Tamošiūnaitė.</p>
      <p>Pernai savivaldybės finansavimą gavo net 29 miesto bendruomenių projektai. Lėšų savo tradicinėms šventėms kurti gavo tęstines veiklas vykdanti Visorių bendruomenės asociacija („Visorių bendruomenės šventei 2019“), asociacija Trakų bendruomenė (Moliūgų žibintų kūrybinėms dirbtuvėms „Mes už moliūgus 2019!“), „Dvarčioniškiai“ („Dvarčionių teatro šventei 2019“) ir kiti.</p>
      <p>„Bendruomenių rėmimo programos projektų konkurse, kaip asociacija Trakų Vokės bendruomenė, finansavimą laimėjome net 3-ią kartą. Labai smagu, kad šis finansavimas mums leidžia visokeriopai praturtinti savo šventę, paverčia ją dar įspūdingesne ir patrauklesne. Pavyzdžiui, šiemet moliūgų kūrybinių dirbtuvių svečiai džiaugėsi ne tik išradingai sukurtais žibintais, bet ir pamatė nuostabų ugnies, šviesų bei ledo spektaklį, kurį mums atvežė renginio svečiai. Tokios naujovės šventėse patinka ir senjorams, ir jaunimui, ir šeimoms su vaikais bei skatina aktyviai, kūrybiškai bei bendruomeniškai leisti laisvalaikį kartu“, – pasakojo Trakų Vokės bendruomenė pirmininkė Vaida Strolienė.</p>
      <p>Vienas pareiškėjas šiame konkurse gali pateikti tik vieną paraišką, o didžiausia prašoma suma projektui – 1000 eurų. Paraiškas finansinei paramai gauti gali teikti Vilniaus miesto savivaldybės teritorijoje registruotos bendruomeninės organizacijos (asociacijos), kaip jas apibrėžia Vietos savivaldos ir Bendruomeninių organizacijų plėtros įstatymai, kurių įstatuose numatyta bendruomeniškumo ugdymas ir laisvalaikio organizavimas skatinant kultūros sklaidą, sveiką gyvenseną, buriant įvairaus amžiaus ir socialinių grupių narius.</p>
      <p>Pateikti paraiškas galima el. būdu per e. paslaugas per „Bendruomenių rėmimo projektus“. Paraiškos bus priimamos tik elektroniniu būdu iki 2020 m. sausio 7 d.</p>
      <p>Vietos bendruomenių rėmimo programos projektų konkurso sutartys bus pasirašytos per 3 mėnesius nuo konkurso rezultatų paskelbimo interneto svetainėje www.vilnius.lt. Įgyvendinus projektą iki metų pabaigos, svarbu pateikti ataskaitą savivaldybei iki gruodžio 31 d.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>2 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/odminiu-skvere-pasodintas-azuolas-advokato-kazimiero-motiekos-garbei/"/>
        <a href="https://madeinvilnius.lt/naujienos/gyvenimas/lietuvoje-rengiamasi-tobulinti-dronu-naudojimo-taisykles/"/>
        <a href="https://madeinvilnius.lt/naujienos/gyvenimas/kita-savaite-vilniuje-laukiama-ukrainos-prezidento-v-zelenskio/"/>
        <a href="https://madeinvilnius.lt/naujienos/gyvenimas/vilniuje-vyksta-1863-1864-metu-sukilimo-vadu-valstybines-laidotuves/"/>
        <a href="https://madeinvilnius.lt/naujienos/gyvenimas/atsinaujinancios-istorines-rasu-kapines-pasiruosusios-priimti-sukilimo-vadus/"/>
        <a href="https://madeinvilnius.lt/naujienos/gyvenimas/vilniaus-meras-susitiko-su-policijos-generaliniu-komisaru-daugiausiai-demesio-skirta-eismo-saugumo-klausimams/"/>
      </related>
    </article>
  </body>
</html>