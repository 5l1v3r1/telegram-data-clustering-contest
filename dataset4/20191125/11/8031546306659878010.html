<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109523-Sadyat-dzena---razhodzdala-se-gola-do-krasta-vkashti"/>
    <meta property="og:site_name" content="Канал 3"/>
    <meta property="article:published_time" content="2019-11-25T11:13:00+00:00"/>
    <meta property="og:title" content="Съдят жена - разхождала се гола до кръста вкъщи"/>
    <meta property="og:description" content="Тя обяснила, че се смята за феминистка и че ако баща им може да се разхожда гол до кръста, няма причина и тя да не може"/>
  </head>
  <body>
    <article>
      <h1>Съдят жена - разхождала се гола до кръста вкъщи</h1>
      <h2>Тя обяснила, че се смята за феминистка и че ако баща им може да се разхожда гол до кръста, няма причина и тя да не може</h2>
      <address>
        <time datetime="2019-11-25T11:13:00+00:00">25 Nov 2019, 11:13</time>
      </address>
      <p>
        <b>Американка от консервативния щат Юта рискува да бъде пратена в затвора и включена в регистър на сексуални престъпници, защото се разхождала гола до кръста у дома си, където се намирали и децата на съпруга ѝ, предаде АФП.</b>
      </p>
      <p>27-годишната Тили Бюканан работела заедно със съпруга си в гаража им, в предградието на Солт Лейк сити и двамата се съблекли до кръста, за да не изцапат дрехите им, според писмо до прокурора на Юта, изпратено от нейния адвокат Дейвид Лейн. Тогава в гаража влезли децата на съпруга ѝ от предишен брак, на възраст 9, 10 и 13 години. Младата жена им обяснила, че се смята за феминистка и че ако баща им може да се разхожда гол до кръста, няма причина и тя да не може.</p>
      <p> <br/> </p>
      <p>Според в. "Солт Лейк Трибюн" полицията разбрала за случилото се, когато социалните служби се заинтересували от децата по въпрос, несвързан с Тили Бюканан. Тогава обаче майка им съобщила за случилото се, което определила като "притеснително". В резултат на 27-годишната жена били предявени три обвинения за "неприлично поведение пред деца", провинение, което се наказва с до една година затвор и включване в щатския списък на извършители на сексуални престъпления за срок от 10 години.</p>
      <p> </p>
      <p>Адвокатът й иска делото да бъде преустановено и заявява, че щатският закон е противоконституционен. "Тъй като Тили Бюканан е жена, голият й торс се смята за нещо порнографско и неприлично, докато голият торс на съпруга й се смята за символ на сила и гордост", подчертава Лейн в писмото си. Следователно "тя е преследвана заради пола си", заключва той.</p>
      <related>
        <h4>Още по темата</h4>
        <a href="http://kanal3.bg/news/lifestyle/zvezdi/107367-Kiyra-Naytli-otkazva-da-se-snima-gola-vav-filmite-si"/>
        <a href="http://kanal3.bg/news/lifestyle/zvezdi/107201-Ambar-Hard-pusna-gola-snimka-na-Ddzeysan-Momoa-kato-protest-sreshtu-Instagram-%2528Snimka%2529"/>
        <a href="http://kanal3.bg/news/lifestyle/zvezdi/107034-Dashteryata-na-Sindi-Krofard-se-snima-gola-v-Instagram-%2528Snimka%2529"/>
      </related>
    </article>
  </body>
</html>