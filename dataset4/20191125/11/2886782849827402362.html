<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/nem-fogjak-kizarni-a-fidesz-a-neppartbol-orban-korabban-lepne-ki"/>
    <meta property="og:site_name" content="euronews"/>
    <meta property="article:published_time" content="2019-11-25T11:05:03+00:00"/>
    <meta property="og:title" content="Nem fogják kizárni a Fideszt a Néppártból, Orbán korábban lépne ki"/>
    <meta property="og:description" content="Ha nem kedvezően döntene az Európai Néppárt, a magyar kormányfő inkább önként „távozna”."/>
  </head>
  <body>
    <article>
      <h1>Nem fogják kizárni a Fideszt a Néppártból, Orbán korábban lépne ki</h1>
      <address><time datetime="2019-11-25T11:05:03+00:00">25 Nov 2019, 11:05</time> by <a rel="author">Pálfi Rita</a></address>
      <p>Jövő év elején eldőlhet a Fidesz sorsa – kiderül, hogy marad, vagy megy az Európai Néppártból. Az biztos, hogy ki nem fogják zárni őket, ahogy ezt korábban megígérte Orbán Viktor. Fideszes források szerint a magyar miniszterelnök ugyanis előbb hagyná ott önként a pártcsaládot, mint semhogy kitegyék - <a href="http://www.atv.hu/belfold/20191125-orban-kilepne-a-neppartbol-ha-ki-akarnak-zarni">számolt be az atv.hu.</a></p>
      <p>Ennek akkor lehet főleg jelentősége, ha bizonytalan kimenetelű a politika gyűlés (választmány) döntése.</p>
      <p>Minket nem lehet felfüggeszteni, minket nem lehet kizárni, mondta Orbán Viktor március 20-án, miután felfüggesztették pártja tagságát az Európai Néppártban.</p>
      <p>A május 26-ai európai parlamenti választások óta érezhetően javult a Fidesz és az EPP viszonya, de lényegi előrelépés nem történt. Manfred Weber néppárti frakcióvezető többször hangsúlyozta: változás, fejlődés szükséges ahhoz, hogy a magyar kormánypárt újra teljes jogú tag legyen.</p>
      <p>Donald Tusk múlt heti megválasztásával a pártcsalád élére a probléma egy közép-európai politikushoz került. De ez nem feltétlenül jelent jót a Fidesznek: <a href="https://hu.euronews.com/2019/11/21/kiosztotta-orbant-tusk-nepparti-elnoki-beszedeben">az Európai Tanács volt elnöke kiállt a populisták, illetve az általuk hirdetett bevándorláspolitika ellen.</a> Beszéde egy pontján pedig <a href="https://hu.euronews.com/2019/11/21/kiosztotta-orbant-tusk-nepparti-elnoki-beszedeben">Orbán Viktort állította pellengérre</a>. Újságírói kérdésre azt mondta, hogy összetett és kényes probléma a Fideszé. Hangsúlyozta, hogy közeli barátok Orbánnal, de azt is, hogy számos ponton nem értenek egyet.</p>
      <p>Az Európai Parlamentben a legnagyobb csoport a németeké a néppárti frakcióban (29 képviselő). Második helyen vannak a lengyelek (17), a harmadikok a románok (14). A negyedik legnagyobb csoport a magyaroké 13 EP-képviselővel, közülük egy KDNP-tag, Hölvényi György, ő tagsága nincs felfüggesztve az EPP-ben.</p>
      <p>Tusk azt mondta, hogy még az idén, várhatóan decemberben megkapja a márciusban a magyar helyzet kivizsgálására alakuló "bölcsek tanácsának" jelentését. A belga Herman van Rompuy, a német Hans-Gert Pöttering és az osztrák Wolgang Schüssel az atv.hu információi szerint tervez még egy találkozó a fideszes delegációval.</p>
      <p>Múlt pénteken Orbán Viktor a Kossuth Rádióban beszélt arról, hogy "még nem döntöttél el, hogy folytatják-e közös életünket az Európai Néppárttal. Várják, hogy a Néppárt tisztázza a nézeteit és a terveit". A magyar miniszterelnök azt hangsúlyozta, hogy ez mindenképp a Fidesz döntése lesz.</p>
      <p>A Fidesz több politikusa beszélt arról, hogy a párt konfliktus a Néppárton belül annak "köszönhető", hogy a kereszténydemokrata tömörülés elmozdult a baloldal felé, és hogy a helyes az lenne, ha a szélsőjobboldalon keresné a szövetségeseket. Silvio Berlusconiról a zágrábi konferencia előtt írta meg egy hozzá közeli lap, hogy beléptetné szélsőjobboldali partnerét, a Matteo Salvini vezette Ligát a pártcsaládba. Korábban Angela Merkel német kancellár utasította ezt el egyértelműen, most Tusk tette ugyanezt. Eszerint a szélsőjobboldali nyitásról jelenleg szó sem lehet a legerősebb európai pártcsaládnál.</p>
      <p>További források<b> • atv.hu</b></p>
    </article>
  </body>
</html>