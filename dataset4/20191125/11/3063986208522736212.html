<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/25/843314"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T11:14:00+00:00"/>
    <meta property="og:title" content="বিশ্রাম নেয়ার সময় নেই"/>
    <meta property="og:description" content="অসুস্থতা কাটিয়ে হাসপাতাল থেকে বাড়ি ফিরেছেন অভিনেত্রী ও তৃণমূলের সাংসদ নুসরাত জাহান। চিকিৎসকরা কিছুদিনের বিশ্রাম নিতে বলেছিলেন তাকে। কিন্তু তা না করে বৃহস্পতিবার নিজের সংসদীয় এলাকায় পৌঁছে যান তিনি। এদিন কিছু কর্মসূচি নিয়ে বসিরহাটের বিভিন্ন যায়গায় ঘোরেন নুসরাত।   এক ভিডিও বার্তায় তিনি বলেন, ‘এখন রেস্ট নেওয়ার সময় নেই। অনেক কাজ পড়ে রয়েছে!’ এসময় সবাইকে ধন্যবাদও জানান তিনি।   গত রবিবার ঘোর রাতে অসুস্থ হয়ে হাসপাতালে ভর্তি হয়েছিলেন নুসরাত জাহান। শ্বাসকষ্টজনিত সমস্যায় তাকে আইসিইউতে রাখতে হয়েছিল। সোমবার রাতে বাড়ি ফেরেন তারকা সাংসদ। চিকিৎসকরা কয়েকদিন রেস্ট নেওয়ার পরামর্শ দিয়েছিলেন। কিন্তু বেশিদিন শুয়ে বসে থাকা তার ধাতে নেই। তাই একটু সুস্থ বোধ করতেই কাজে বেরলেন নুসরাত।   এদিন প্রথমে বসিরহাট সংগ্রামপুরে পুলিশ সুপারের অফিসে গিয়ে কঙ্কর প্রসাদ বারুই-সহ জেলা পুলিশের শীর্ষ কর্তাদের সঙ্গে প্রশাসনিক কাজকর্ম নিয়ে বৈঠক করেন। তারপর বসিরহাটের শিরীষ তলায় দলীয় কর্মীদের সঙ্গে বৈঠক করেন নুসরত। টাকি ও হাড়োয়ায় দুটি অনুষ্ঠানে যোগ দেবেন বলে জানান। শিগগিরই বসিরহাটের বুলবুল কবলিত এলাকায় যাওয়ার কথাও জানান তিনি।"/>
  </head>
  <body>
    <article>
      <h1>বিশ্রাম নেয়ার সময় নেই</h1>
      <address><time datetime="2019-11-25T11:14:00+00:00">25 Nov 2019, 11:14</time> by <a rel="author">কালের কণ্ঠ অনলাইন</a></address>
      <p>অসুস্থতা কাটিয়ে হাসপাতাল থেকে বাড়ি ফিরেছেন অভিনেত্রী ও তৃণমূলের সাংসদ নুসরাত জাহান। চিকিৎসকরা কিছুদিনের বিশ্রাম নিতে বলেছিলেন তাকে। কিন্তু তা না করে বৃহস্পতিবার নিজের সংসদীয় এলাকায় পৌঁছে যান তিনি। এদিন কিছু কর্মসূচি নিয়ে বসিরহাটের বিভিন্ন যায়গায় ঘোরেন নুসরাত।<br/> <br/>এক ভিডিও বার্তায় তিনি বলেন, ‘এখন রেস্ট নেওয়ার সময় নেই। অনেক কাজ পড়ে রয়েছে!’ এসময় সবাইকে ধন্যবাদও জানান তিনি।<br/> <br/>গত রবিবার ঘোর রাতে অসুস্থ হয়ে হাসপাতালে ভর্তি হয়েছিলেন নুসরাত জাহান। শ্বাসকষ্টজনিত সমস্যায় তাকে আইসিইউতে রাখতে হয়েছিল। সোমবার রাতে বাড়ি ফেরেন তারকা সাংসদ। চিকিৎসকরা কয়েকদিন রেস্ট নেওয়ার পরামর্শ দিয়েছিলেন। কিন্তু বেশিদিন শুয়ে বসে থাকা তার ধাতে নেই। তাই একটু সুস্থ বোধ করতেই কাজে বেরলেন নুসরাত।<br/> <br/>এদিন প্রথমে বসিরহাট সংগ্রামপুরে পুলিশ সুপারের অফিসে গিয়ে কঙ্কর প্রসাদ বারুই-সহ জেলা পুলিশের শীর্ষ কর্তাদের সঙ্গে প্রশাসনিক কাজকর্ম নিয়ে বৈঠক করেন। তারপর বসিরহাটের শিরীষ তলায় দলীয় কর্মীদের সঙ্গে বৈঠক করেন নুসরত। টাকি ও হাড়োয়ায় দুটি অনুষ্ঠানে যোগ দেবেন বলে জানান। শিগগিরই বসিরহাটের বুলবুল কবলিত এলাকায় যাওয়ার কথাও জানান তিনি।</p>
    </article>
  </body>
</html>