<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Slavcho-Atanasov-G-n-ministur-shte-poemete-li-oficialen-angazhiment-pred-plovdivchani-za-zapazvaneto-na-Betonniya-most-916536"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T11:56:00+00:00"/>
    <meta property="og:title" content="Славчо Атанасов: Г-н министър, ще поемете ли официален ангажимент пред пловдивчани за запазването на Бетонния мост?"/>
    <meta property="og:description" content="Въпрос на народния представител Славчо Атанасов към министър Росен Желязков за съдбата на Бетонния м..."/>
  </head>
  <body>
    <article>
      <h1>Славчо Атанасов: Г-н министър, ще поемете ли официален ангажимент пред пловдивчани за запазването на Бетонния мост?</h1>
      <address>
        <time datetime="2019-11-25T11:56:00+00:00">25 Nov 2019, 11:56</time>
      </address>
      <p>Въпрос на народния представител <a href="https://www.plovdiv24.bg/novini/persons/279.html">Славчо Атанасов</a> към министър <a href="https://www.plovdiv24.bg/novini/persons/5221.html">Росен Желязков</a> за съдбата на Бетонния мост. Въпросът бе входиран в деловодството на Народното събрание днес, 25 ноември 2019 г.: </p>
      <p>
        <i>Уважаеми господин министър,</i>
      </p>
      <p>
        <i>С настоящия въпрос искам да заостря вниманието Ви върху казуса около премахването на едно възлово инфраструктурно съоръжение в град Пловдив, известно сред пловдивчани като Бетонния мост. Има стартирана процедура, според която дори е избрана фирма, която да го събори. Това предизвиква сериозно напрежение сред жителите на Пловдив, което заплашва да ескалира в най-скоро време. Мостът е ключов за връзката между районите "Централен“ и "Южен“. Ако бъде премахнат, район "Южен“ ще бъде изцяло откъснат и блокиран от останалата част на града. Тази ситуация не е взета под внимание и не се отчита като обстоятелство, което ще създаде огромни трудности на пловдивските граждани.</i>
      </p>
      <p>
        <i>
          <b>Запознавам Ви накратко с хронологията на проблема:</b>
        </i>
      </p>
      <p>
        <i>Преди година за разглеждане в Общински съвет бе внесено предложение, с което Община Пловдив дава съгласие за проекта на НКЖИ, който включва изграждане на високоскоростна жп линия, за чието изграждане е необходимо премахването на Бетонния мост. Като компенсация НКЖИ предлага и поема за своя сметка изграждането на пробив под Централна гара.</i>
      </p>
      <p>
        <i>След като възникна огромно брожение в града, предложението бе отложено за следващо заседание на Общинския съвет.</i>
      </p>
      <p>
        <i>На проведените срещи с НКЖИ стана ясно, че Бетонният мост няма как да бъде запазен и това не е техен ангажимент. Не са техен ангажимент и развръзките на бъдещият пробив под Централна гара. Не е техен ангажимент и магистралният водопровод, стоящ на пътя на бъдещият пробив. Всичко това е бъдещ финансов ангажимент на Община Пловдив.</i>
      </p>
      <p>
        <i>Проведе се ново заседание на Общинския съвет, където, след осъществен натиск от правителството, управляващите в общината прокараха решението да се даде съгласие на НКЖИ, за да не се спира усвояването на евросредства. Забележете, в това решение НКЖИ не е поемало никакви ангажименти за запазването на Бетонния мост, освен устно уверение, че няма против Община Пловдив в бъдеще време да изгради за своя сметка нов Бетонен мост, който да спазва изискванията за високоскоростна железница.</i>
      </p>
      <p>
        <i>Тогавашната управа на града пробва да разсее напрежението, като заяви, че ще търси варианти, в които НКЖИ да изгради освен подлез - и мост. Но към днешна дата НКЖИ няма поет такъв ангажимент, а с горното решение зелената светлина е дадена и ръцете им са развързани да правят каквото си поискат с Бетонния мост.</i>
      </p>
      <p>
        <i>В съответствие със своята програма, преди месец НКЖИ пусна обществена поръчка за пробива, в която поръчка ясно е записано премахването на Бетонния мост във времеви порядък по усмотрение на фирмата, спечелила поръчката.</i>
      </p>
      <p>
        <i>Към днешна дата, юридически НКЖИ няма никакви ангажименти за запазване на Бетонния мост, като дори не е изпълнила устния си ангажимент отпреди година, че първо ще изгради пробива, а тогава ще бутне моста.</i>
      </p>
      <p>
        <i>Община Пловдив няма никакви юридически способи да спре бутането на моста.</i>
      </p>
      <p>
        <i>Единственото, което е по силата на Община Пловдив, е спешно да осигури финансиране за изграждането на нов Бетонен мост и да се моли на НКЖИ да спази устното си обещание, че няма да бута моста, преди да има пробив.</i>
      </p>
      <p>
        <i>Още един проблем ще възникне около изграждането на развръзките и разширенията пред и след пробива и на евентуалния нов мост, защото ще се влезе в конфликт с концесионера на Централна гара.</i>
      </p>
      <p>
        <i>Уважаеми господин министър,</i>
      </p>
      <p>
        <i>Въз основа на изложеното, моят въпрос към Вас е следният:</i>
      </p>
      <p>
        <i>Ще бъде ли премахнат Бетонният мост в Пловдив и каква ще бъде съдбата на район "Южен“ след това?</i>
      </p>
      <p>
        <i>Какви мерки ще предприемете, за да направите възможно запазването на това ключово за града ни съоръжение?</i>
      </p>
      <p>
        <i>Ще поемете ли официален ангажимент пред пловдивчани за запазването на Бетонния мост?</i>
      </p>
    </article>
  </body>
</html>