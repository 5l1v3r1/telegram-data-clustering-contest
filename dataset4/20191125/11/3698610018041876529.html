<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinski-moryaki-iz-zatonulogo-bilya-mavritaniyi-korablya-povernulisya-dodomu-330787_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T11:39:00+00:00"/>
    <meta property="og:title" content="Українські моряки із затонулого біля Мавританії корабля повернулися додому"/>
    <meta property="og:description" content="Моряки прибули до України у ніч з 24 на 25 листопада."/>
  </head>
  <body>
    <article>
      <h1>Українські моряки із затонулого біля Мавританії корабля повернулися додому</h1>
      <h2>Моряки прибули до України у ніч з 24 на 25 листопада.</h2>
      <address>
        <time datetime="2019-11-25T11:39:00+00:00">25 Nov 2019, 11:39</time>
      </address>
      <p>До України повернулися чотири моряки із <b><a href="https://dt.ua/UKRAINE/u-derzhribagentstvi-pidtverdili-zagibel-motorista-traulera-ivan-golubec-318588_.html">судна "Іван Голубець"</a></b>, яке влітку затонуло біля берегів Мавританії. Про це у Twitter повідомив державний секретар Міністерства закордонних справ України Андрій Заяць.</p>
      <p>"Добра ранкова новина: цієї ночі з Мавританії повернулися додому чотири українські моряки судна "Іван Голубець", до яких там було застосовано обмежувальні заходи. Thank Minister I. Ould Cheikh Ahmed", - йдеться у повідомленні.</p>
      <figure>
        <iframe data-src="https://twitter.com/ZayatsAz/status/1198863670325006336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Нагадаємо, 22 липня <b><a href="https://dt.ua/UKRAINE/okeanskiy-trauler-ivan-golubec-zatonuv-pislya-pozhezhi-318296_.html">біля берегів Мавританії на глибині 35 метрів затонув український траулер "Іван Голубець"</a>.</b> Судно загорілося ввечері 20 липня, пожежа почалася в машинному відділенні і швидко поширилася на палубу. Під час спроби буксирування полум'я перекинулося з машинного відділення і палуби на житлові приміщення та надбудову. Судно вигоріло практично вщент.</p>
      <p><b><a href="https://dt.ua/UKRAINE/bilya-afriki-zagorivsya-ukrayinskiy-tanker-ivan-golubec-318095_.html">На борту траулера перебувало майже 90 осіб</a></b>, їх евакуював траулер "Маршал Крилов". Згодом стало відомо про зникнення моториста судна, 22 липня члени екіпажу повідомили про його загибель.</p>
      <p>Капітан судна – житель анексованого РФ Криму Сергій Тимченко, який перебував у рейсі з українськими документами. Також на борту судна були три кадети з підконтрольного окупантам "Керченського державного морського університету".</p>
      <p>Зазначимо, "Іван Голубець" - одне з чотирьох океанських суден, що належать Україні. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>