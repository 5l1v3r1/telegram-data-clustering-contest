<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185313/%E0%A6%B8%E0%A6%82%E0%A6%B0%E0%A6%95%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BE%E0%A6%AC%E0%A7%87%E0%A6%87-%E0%A6%AA%E0%A6%9A%E0%A7%87-%E0%A6%AF%E0%A6%BE%E0%A7%9F-%E0%A7%A8%E0%A7%AB-%E0%A6%B6%E0%A6%A4%E0%A6%BE%E0%A6%82%E0%A6%B6-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C"/>
    <meta property="og:site_name" content="somoynews.tv"/>
    <meta property="article:published_time" content="2019-11-25T11:07:00+00:00"/>
    <meta property="og:title" content="সংরক্ষণের অভাবেই পচে যায় ২৫ শতাংশ পেঁয়াজ"/>
    <meta property="og:description" content="পেঁয়াজ নিয়ে পানি ঘোলা কম হয়নি। নতুন নতুন দেশ থেকে আমদানির পর উড়োজাহাজে এনেও ..."/>
  </head>
  <body>
    <article>
      <h1>সংরক্ষণের অভাবেই পচে যায় ২৫ শতাংশ পেঁয়াজ</h1>
      <address><time datetime="2019-11-25T11:07:00+00:00">25 Nov 2019, 11:07</time> by <a rel="author">সময় সংবাদ</a></address>
      <p><b>পেঁয়াজ নিয়ে পানি ঘোলা কম হয়নি। নতুন নতুন দেশ থেকে আমদানির পর উড়োজাহাজে এনেও সমাধান করা যায়নি সংকটের। কৃষি মন্ত্রণালয় বলছে, বছরে দেশে পেঁয়াজ উৎপাদন হয় ২৩ লাখ টন। যার ৬ লাখ টন পচে যায় সংরক্ষণের অভাবে। একই কথা বলছেন ব্যবসায়ীরাও।</b><br/><br/>বছরে দেশে পেঁয়াজ আমদানি করতে হয় ৯ লাখ টনের মতো। যার ৯০ শতাংশ আসে ভারত থেকে। বাকি ১০ শতাংশ আসে মিয়ানমার, মিশর ও তুরস্ক থেকে। আর দেশে দিনে পেঁয়াজের চাহিদা ৬ হাজার টন। সেই হিসাবে পচে যাওয়া ৬ লাখ টন পেঁয়াজ সংরক্ষণ করা গেলে আমদানি কমবে ৭০ শতাংশ। চাহিদা পূরণ করা যাবে তিন মাসের।<br/><br/>এ প্রসঙ্গে হামিদুল্লাহ মিয়া মার্কেট আড়তদার কল্যাণ সমিতি সহ-সভাপতি আবছার উদ্দিন বলেন, বিভিন্ন অঞ্চলে সংরক্ষণাগার তৈরি করা এখন সময়ের দাবি। <br/><br/>চেম্বার নেতারাও বলছেন, দেশীয় পেঁয়াজ চাষিদের বাঁচাতে সংরক্ষণাগারের পাশাপাশি প্রণোদনা দেয়া দরকার।<br/><br/>চট্টগ্রাম চেম্বারের পরিচালক সৈয়দ ছগির আহমেদ বলেন, ভারতের আশায় বসে না থেকে মন্ত্রণালয়গুলো চাইলে আমাদের কৃষকদের সাহায্য করলেই আমরা পেঁয়াজে স্বয়ংসম্পূর্ণ হয়ে যাব।<br/><br/>কৃষি বিভাগের তথ্য মতে, ডিসেম্বর থেকে মার্চ কালিকাটা আর মে থেকে জুন পর্যন্ত ভাতি পেঁয়াজ পাবনা, ফরিদপুর, রাজবাড়ী, কুষ্টিয়া, চুয়াডাঙ্গা, শরিয়তপুর ও মেহেরপুরে উৎপাদন হয়।</p>
    </article>
  </body>
</html>