<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/ambiente/2019/11/25/news/clima_nuovo_record_per_le_emissioni_di_gas_serra-241879985/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T11:13:00+00:00"/>
    <meta property="og:title" content="Clima, nuovo record per le emissioni di gas serra"/>
    <meta property="og:description" content="Nonostante gli accordi di Parigi, non c'è nessun segnale di abbassamento dei livelli. Il Wmo: nel 2018 la CO 2 ha toccato le 407,8 ppm"/>
  </head>
  <body>
    <article>
      <h1>Clima, nuovo record per le emissioni di gas serra</h1>
      <h2>Nonostante gli accordi di Parigi, non c'è nessun segnale di abbassamento dei livelli. Il Wmo: nel 2018 la CO<sub>2</sub> ha toccato le 407,8 ppm</h2>
      <address>
        <time datetime="2019-11-25T11:13:00+00:00">25 Nov 2019, 11:13</time>
      </address>
      <p>Le emissioni di gas serra hanno toccato un nuovo livello record di concentrazione nel 2018. Lo riporta l'Organizzazione mondiale meteorologica delle Nazioni Unite (Wmo), che non rileva "nessun segno di abbassamento" visibile. "Non risulta alcuna diminuzione della concentrazione nell'atmosfera, nonostante gli impegni presi con gli <a href="https://www.repubblica.it/ambiente/2019/11/11/news/clima_nessun_paese_g20_in_linea_con_obiettivi_parigi_l_italia_indietro_per_emissioni_di_trasporti_ed_edilizia-240847502/">accordi di Parigi sul clima</a>", ha sottolineato il segretario generale <b>Petteri Taalas</b> durate la presentazione del rapporto annuale.</p>
      <figure>
        <iframe data-src="https://twitter.com/WMO/status/1197829041153302528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il report non tiene conto della quantità di GES (gas a effetto serra) che si sono liberati nell'atmosfera, ma di quanto ne è rimasto nell'atmosfera, considerando che gli oceani assorbono circa un quarto delle emissioni totali, alla pari della biosfera che comprende le foreste. I climatologi dell'Onu hanno calcolato che servirà un taglio netto delle emissioni entro il 2030 perché sia davvero possibile frenare l'<a href="https://www.repubblica.it/ambiente/2019/09/23/news/il_riscaldamento_climatico_avanza_l_ultimo_quinquennio_va_verso_il_record-236751291/">aumento delle temperature globali</a> di 1.5°C, oltre il quale <a href="https://www.repubblica.it/ambiente/2019/06/25/news/onu_per_il_clima_120_milioni_di_nuovi_poveri_nel_2030-229614505/">centinaia di milioni di persone</a> verrebbero colpite da più ondate di calore, siccità, inondazioni e povertà.</p>
      <figure>
        <iframe data-src="https://twitter.com/WMO/status/1198906673450094592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Lo scorso anno il diossido di carbonio (CO<sub>2</sub>), che è il principale gas serra dovuto ad attività umane persistente nell'atmosfera, ha raggiunto le 407,8 parti per milione (ppm), - contro le 405,5 ppm del 2017 - e pari al 147% in più rispetto ai livelli registrati in epoca pre-industriale (1750).<br/><br/>"Vale la pena ricordare che l'ultima volta che la Terra ha sperimentato una tale concentrazione di anidride carbonica è stato 3-5 milioni di anni fa, quando la temperatura era 2-3 gradi più calda e il livello del mare 10-20 metri più alto", ha sottolineato Taalas, avvertendo che tali dati si tradurranno in un impatto "sempre più grave sui <a href="https://www.repubblica.it/argomenti/Cambiamenti_climatici">cambiamenti climatici</a>".<br/><br/>Il Wmo richiama l'attenzione sul fatto che negli ultimi dieci anni l'aumento annuale della concentrazione di anidride carbonica, capace di restare per secoli nell'atmosfera e ancora più a lungo negli oceani, risulta superiore al tasso medio di aumento.<br/><br/>A preoccupare gli esperti è anche la concentrazione di metano (CH<sub>4</sub>), il secondo gas serra di lunga durata più presente e il ossido di diazoto (N<sub>2</sub>O), le cui emissioni risultano aumentate al di sopra della media annuale. I picchi di concentrazione sono da ricollegare all'attività umana per il 60% delle emissioni di metano (allevamenti, coltivazione di riso, sfruttamento di combustibili fossili, discariche, ecc.) e il 40% del diossido di diazoto (fertilizzanti, processi industriali, ecc.). Entrambi i gas svolgono anche un ruolo nell'assottigliamento dello strato di ozono della stratosfera che ci protegge dai danni dei raggi UVA emessi dal sole.</p>
    </article>
  </body>
</html>