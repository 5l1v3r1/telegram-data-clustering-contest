<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780312/%D9%85%D9%84%DB%8C-%D9%BE%D9%88%D8%B4-%D8%AA%DA%A9%D9%88%D8%A7%D9%86%D8%AF%D9%88-%D8%AA%D8%BA%DB%8C%DB%8C%D8%B1-%D9%88%D8%B2%D9%86-%D9%85%DB%8C-%D8%AF%D9%87%D8%AF-%D8%B9%D8%A7%D8%B4%D9%88%D8%B1%D8%B2%D8%A7%D8%AF%D9%87-%D8%AF%D8%B1-%D9%88%D8%B2%D9%86-%D8%AC%D8%AF%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:11:46+00:00"/>
    <meta property="og:title" content="ملی پوش تکواندو تغییر وزن می دهد/ عاشورزاده در وزن جدید"/>
    <meta property="og:description" content="عضو تیم ملی تکواندو بعد از دست دادن حضور در بازیهای المپیک تصمیم گرفت تغییر وزن داده و در وزنی جدید در رقابتهای لیگ و بین المللی مبارزه کند."/>
  </head>
  <body>
    <article>
      <h1>ملی پوش تکواندو تغییر وزن می دهد/ عاشورزاده در وزن جدید</h1>
      <address>
        <time datetime="2019-11-25T11:11:46+00:00">25 Nov 2019, 11:11</time>
      </address>
      <p>فرزان عاشورزاده در مورد این تصمیم خود به <a href="https://www.mehrnews.com/">خبرنگار مهر</a> گفت: سالهاست در وزن ۵۸- کیلوگرم برای تیم ملی مبارزه کردم و برای رسیدن به این وزن کیلوهای زیادی از وزن خود را کم می کردم. بعد از رقابتهای گرندپری ژاپن و مشکلاتی که برای من پیش آمد تصمیم گرفتم به وزن بالاتر بیایم و بعد از مشورت با کارشناسان و کادر فنی تیم ملی به چنین نتیجه ای رسیدم. </p>
      <p>وی افزود: در لیگ برتر برای «کن» در وزن ۶۸- کیلوگرم مبارزه می کنم و نیازی به کم کردن وزن ندارم. برای بازیهای برون مرزی نیز  برای رسیدن به ترکیب اصلی تیم ملی در وزن ۶۳- کیلوگرم در مسابقات قهرمانی آسیا و جهانی تلاش خواهم کرد. ضمن اینکه برای المپیک آینده نیز در وزن ۶۸- کیلوگرم مبارزه خواهم کرد. </p>
      <p>این عضو تیم ملی با بیان اینکه سلامتی مهمترین رکن در زندگی است، اظهار داشت: فکر می کنم تغییر وزن تصمیم درستی بود که گرفتم، چرا که چند سال سلامتی خود را کف دست گذاشتم و کیلوهای زیادی را کم کردم تا به وزن ۵۸- کیلوگرم برسم.متاسفانه تاثیر زیادی روی کار فنی من گذاشت و امیدوارم خدا کمک کند و بتوانم روزهای خوب گذشته را یکبار دیگر تکرار کنم. </p>
      <p>عاشورزاده افزود: ورزشکاری نبودم که بخواهم در زمین مبارزه کم کاری کنم، ولی در جریان رقابتهای گرندپری ژاپن که با کم کردن وزن در ۵۸- کیلوگرم مبارزه کردم، این اتفاق افتاد که خیلی شرایط خوبی نداشتم و حتی صدای توصیه های مربیان را نمی شنیدم و پاها یاری نمی کرد، خیلی سخت بود و واقعا به نقطه ای رسیدم که زمان تغییر وزن است. از سال ۲۰۱۳ تا کنون در این وزن مبارزه کردم و وقتی دیدم توانایی لازم را ندارم و ذهن یاری نمی دهد و جسم همراهی نمی کند، با نظر کادر فنی به وزن جدید بیایم.</p>
      <p>وی در پایان گفت: واقعا شکرگزار خداوند هستم چرا که یکی از سخت ترین مراحل در ورزش قهرمانی کم کردن وزن آن هم به تعداد کیلوهای زیاد است. خود ورزش قهرمانی یک ریاضت است و اگر ریاضتی دیگر به آن اضافه کنیم کار دوچندان سخت خواهد شد. </p>
    </article>
  </body>
</html>