<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/animals-international-14600-oi-condamnate-moarte-tragedia-putea-evitata-1_5ddbb42c5163ec427165c3e7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T11:02:18+00:00"/>
    <meta property="og:title" content="FOTO Animals International: 14.600 de oi condamnate la moarte. Tragedia putea fi evitată"/>
    <meta property="og:description" content="Animals International condamnă tragedia din portul Midia unde vaporul încărcat cu 14.600 de oi Queen Hind s-a răsturnat ieri dimineaţă şi susţine că aceasta putea fi evitată."/>
  </head>
  <body>
    <article>
      <h1>FOTO Animals International: 14.600 de oi condamnate la moarte. Tragedia putea fi evitată</h1>
      <address><time datetime="2019-11-25T11:02:18+00:00">25 Nov 2019, 11:02</time> by <a rel="author">Elena Deacu</a></address>
      <h4>Animals International condamnă tragedia din portul Midia unde vaporul încărcat cu 14.600 de oi Queen Hind s-a răsturnat ieri dimineaţă şi susţine că aceasta putea fi evitată.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/video-plecat-probleme-portul-midia-nava-scufundata-mare-echipajul-s-a-salvat-ultima-clipa-14000-oi-murit-1_5ddb884e5163ec4271644966/index.html"/>
        <a href="https://adevarul.ro/economie/stiri-economice/crescatorii-animale-despre-vasul-oi-scufundat-mare-solicitam-ancheta-urgenta-pedepsirea-celor-vinovati-1_5ddb8af15163ec4271645f66/index.html"/>
        <a href="https://adevarul.ro/locale/constanta/doar-doua-oi-fost-salvate-cele-14000-animale-aflau-vasul-scufundat-port-1_5dda7c875163ec42715c65ed/index.html"/>
      </related>
      <p>„Această tragedie putea fi evitată dacă existau proceduri pentru astfel de situaţii de urgenţă şi, mai ales, dacă România ar exporta carne în loc de animale vii”, acuză Gabriel Păun, directorul UE al Animals International.</p>
      <p>Filmările obţinute ieri şi astăzi de investigatorii Animals International demonstrează că, în afara curajului extraordinar al unor indivizi care au salvat echipajul navei şi 32 din 14.600 de animale, lipsa unui protocol de urgenţă şi a unei legislaţii stricte pentru transportul maritim al animalelor pot duce cu uşurinţă la astfel de tragedii.</p>
      <p>„Imaginile pe care le-am obţinut includ mii de animale prăbuşite în pereţii laterali ai vasului înainte ca acesta să intre sub apă şi animalele să se înece, urmate de filmări de astăzi dimineaţă cu animale moarte plutind pe apă. Nava a fost abandonată pe timpul nopţii iar dimineaţă nu s-a efectuat nicio operaţiune de salvare pentru bietele animale”, a adăugat Păun.</p>
      <figure>
        <img src="https://adevarul.ro/assets/adevarul.ro/MRImage/2019/11/25/5ddbb6485163ec427165d45f/627x0.png"/>
      </figure>
      <p>Queen Hind a fost implicată în decembrie 2018 într-un incident pe Marea Marmara unde s-a defectat motorul, nava plutind zile în şir în derivă, după care a realizat până ieri mai multe transporturi cu animale vii din România spre Iordania, dar şi spre Arabia Saudită, Dubai şi Qatar. Ultimul transport fusese realizat din portul Midia de unde nava plecase, la 1 noiembrie, spre portul Jeddah din Arabia Saudită, unde ajunsese la 9 noiembrie. Pe 10 noiembrie, nava a pornit din Jeddah cu destinaţia Midia unde vasul a revenit la 23 noiembrie.</p>
      <p>„Suspectăm o supraîncărcare a navei şi o proastă distribuţie a greutăţii care au dus la înclinarea decisivă a navei şi răsturnarea pe o parte”, a adăugat Păun.</p>
      <figure>
        <img src="https://adevarul.ro/assets/adevarul.ro/MRImage/2019/11/25/5ddbb6375163ec427165d3f0/627x0.jpg"/>
      </figure>
      <p>„Cerem o anchetă încrucişată a Ministerului Agriculturii şi a celui a Transporturilor pentru a se verifica cauzele tragediei, precum şi în ce fel legislaţia pentru bunăstarea animalelor şi pentru transportul maritim au fost respectate şi unde acestea necesită îmbunătăţire urgentă”, a încheiat Păun.</p>
      <hr/>
    </article>
  </body>
</html>