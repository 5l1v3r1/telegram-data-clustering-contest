<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623302/%D8%A2%D9%86%DA%86%D9%87-%D8%AF%D8%B1-%D9%85%D9%88%D8%B1%D8%AF-%DA%A9%D8%B1%D8%A7%D8%AA%DB%8C%D9%86%D9%87-%DA%A9%D8%B1%D8%AF%D9%86-%D9%85%D9%88-%D8%A8%D8%A7%DB%8C%D8%AF-%D8%A8%D8%AF%D8%A7%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T11:33:00+00:00"/>
    <meta property="og:title" content="آنچه در مورد کراتینه کردن مو باید بدانید"/>
    <meta property="og:description" content="یک متخصص پوست‌ومو گفت: افراد بسیاری دوست دارند موهای حالت دار خود را صاف کنند و به همین دلیل از روش کراتینه کردن مو استفاده می‌کنند. استفاده مکرر از این روش در دراز مدت موجب آسیب پذیرتر شدن مو می‌شود."/>
  </head>
  <body>
    <article>
      <h1>آنچه در مورد کراتینه کردن مو باید بدانید</h1>
      <address>
        <time datetime="2019-11-25T11:33:00+00:00">25 Nov 2019, 11:33</time>
      </address>
      <p>
        <i>یک متخصص پوست‌ومو گفت: افراد بسیاری دوست دارند موهای حالت دار خود را صاف کنند و به همین دلیل از روش کراتینه کردن مو استفاده می‌کنند. استفاده مکرر از این روش در دراز مدت موجب آسیب پذیرتر شدن مو می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالرضا عرفانی با بیان اینکه کراتینه کردن مو عوارض سرطانی ندارد، اما باعث می شود که مو قوام خود را از دست بدهد و حالت صاف و لَخت به خود بگیرد، افزود: در این حالت مو حالت قبلی خود را از دست داده و شکننده‌تر می‌شود.</p>
      <p>وی با تاکید براینکه افراد بسیاری دوست دارند موهای فر خود را صاف کنند و به همین دلیل از روش کراتینه کردن مو استفاده می‌کنند، افزود: استفاده مکرر از این روش در دراز مدت باعث می‌شود مو آسیب پذیرتر شود.</p>
      <p>این متخصص پوست ومو گفت: البته با رویش مجدد موهای جدید دوباره باید از کراتینه استفاده کرد که در این حالت بدنه مو را کراتینه می‌کنند .</p>
      <p>عرفانی ادامه داد: در اثر شکننده شدن مو ریزش از پوست سر انجام می‌شود، همانند فردی که موهایش را ماشین زده باشد. این وضعیت در حالتی اتفاق می‌افتد که مواد مناسبی به کار نرفته باشد و یا به درستی کراتینه انجام نشده است، اما در غیر این صورت آسیبی به ریشه مو نمی‌زند.</p>
      <p>وی با اشاره به اینکه استفاده از حرارت، ماسک مو، شامپوهایی که قلیایی نباشند از روش‌هایی است که به جای کراتینه کردن مو استفاده می‌شود، اضافه کرد: توصیه می‌شود تا جایی که ممکن است بدنه مو کمتر شسته شود و بیشتر چرب نگه داشته شود، اما پوست سر تمیز باشد و چربی اش گرفته شود.</p>
      <p>این متخصص پوست ومو توصیه کرد: بهتر است در هنگام شست و شوی موهای سر، تنها پوست سر شسته و موها تا حد امکان کمتر شسته شوند، زیرا زمانی که مو زیاد شسته و مواد شیمیایی به آن زده شود، آسیب پذیرتر می‌شود.</p>
      <p>عرفانی گفت: کراتینه کردن مو روشی است که آرایشگرها از آن استفاده می کنند.</p>
      <p>وی ادامه داد: شخصا معتقدم هر فردی ممکن است حالت اختصاصی موی خودش را داشته باشد، اما معمولا افراد تغییر حالت موی خود را می‌پسندند، یک نفر که موهایش فر است، دوست دارد موی صاف داشته باشد و برعکس؛ توصیه می‌شود افراد خودشان را با دیگران مقایسه نکنند.</p>
    </article>
  </body>
</html>