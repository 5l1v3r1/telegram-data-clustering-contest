<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-pierer-zarco-un-errore-lecuona-una-sorpresa-469034.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T11:30:22+00:00"/>
    <meta property="og:title" content="MotoGP | Pierer: “Zarco un errore, Lecuona una sorpresa”"/>
    <meta property="og:description" content="L'amministratore delegato della KTM è soddisfatto del quartetto di piloti con cui il team austriaco sarà in MotoGP nella stagione 2020"/>
  </head>
  <body>
    <article>
      <h1>MotoGP | Pierer: “Zarco un errore, Lecuona una sorpresa”</h1>
      <h2>L'amministratore delegato della KTM è soddisfatto del quartetto di piloti con cui il team austriaco sarà in MotoGP nella stagione 2020</h2>
      <address><time datetime="2019-11-25T11:30:22+00:00">25 Nov 2019, 11:30</time> by <a rel="author">Stefano Ollanu</a></address>
      <p>Da tre stagioni in MotoGP, il team ufficiale <b>KTM</b> ha compiuto anno dopo anno dei piccoli passi avanti, passando dagli 84 punti del 2017 agli 89 del 2018 ai 134 del campionato appena concluso. Il podio di Valencia 2018 non è stato replicato, ma la serie di 18 gare a punti su 19 può essere considerata una solida base per il prossimo mondiale. Nei risultati KTM grande merito va dato a Pol Espargarò, capace di essere costante e performante, mentre l’esperienza di Johann Zarco è durata appena lo spazio di tredici GP e si è conclusa con il licenziamento del centauro transalpino. Il CEO KTM, <b>Stefan Pierer</b>, non ha nascosto l’evidente fallimento dell’operazione: “<i><b>Zarco è stato un errore</b>, non c’è niente da aggiungere. Il capitolo Zarco è finito, la separazione dopo Misano è stata la scelta giusta. Nonostante le circostanze difficili, ci siamo comportati molto bene, permettendogli di guidare in LCR dopo la richiesta di Puig</i>“.</p>
      <figure>
        <img src="https://www.formulapassion.it/wp-content/uploads/2019/09/Motogp-Misano-13-09-2019-Johann-Zarco-Red-Bull-KTM-fp2-Otto-Moretti_resize.jpg"/>
      </figure>
      <p>Il manager austriaco ha poi spiegato che l’esordio di Iker Lecuona nel GP di Valencia lo aveva lasciato dubbioso: “<i><b>All’inizio avevo delle riserve su Lecuona</b>, perché è molto giovane. Ma devo ammettere che <b>ha sorpreso</b> tutti al debutto nel weekend di Valencia. Per me la Yamaha ora è un modello, perché Quartararo ha spinto Rossi e Vinales ad alzare il proprio livello. Adesso con Oliveira, Binder e Lecuona abbiamo tre piloti giovani, competitivi. Nei test di Sepang avremo per la prima volta quattro moto identiche, cosa che in pratica non è mai accaduta nel 2019 per la velocità di sviluppo che abbiamo avuto</i>“, ha concluso Pierer a <i>Speedweek. </i></p>
      <footer>RIPRODUZIONE RISERVATA</footer>
    </article>
  </body>
</html>