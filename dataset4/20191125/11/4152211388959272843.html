<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594817/%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%95-%E0%A6%A0%E0%A6%BF%E0%A6%95%E0%A6%BE%E0%A6%A6%E0%A6%BE%E0%A6%B0%E0%A6%B8%E0%A6%B9-%E0%A7%AD-%E0%A6%9C%E0%A6%A8%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A6%E0%A7%81%E0%A6%A6%E0%A6%95%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T11:26:00+00:00"/>
    <meta property="og:title" content="চিকিৎসক, ঠিকাদারসহ ৭ জনের বিরুদ্ধে দুদকের মামলা"/>
    <meta property="og:description" content="অর্থ আত্মসাতের অভিযোগে &amp;lsquo;২৫০ শয্যা বিশিষ্ট চট্টগ্রাম জেনারেল হাসপাতাল&amp;rsquo;-এর চিকিৎসক ও ঠিকাদারসহ সাত জনের বিরুদ্ধে মামলা করেছে দুর্নীতি দমন কমিশন (দুদক)। ৯ কোটি ১৫ লাখ ৩০ হাজার ৪২৫ টাকা অর্থআত্মসাতের অভিযোগে তাদের বিরুদ্ধে এই মামলা দায়ের করা হয়।  সোমবার (২৫ নভেম্বর) দুদকের..."/>
  </head>
  <body>
    <article>
      <h1>চিকিৎসক, ঠিকাদারসহ ৭ জনের বিরুদ্ধে দুদকের মামলা</h1>
      <address><time datetime="2019-11-25T11:26:00+00:00">25 Nov 2019, 11:26</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2016/03/07/83e063b1ec8b737010bd90349cc58474-56dd89be2bfd8.jpg"/>
        <figcaption>দুদক</figcaption>
      </figure>
      <p>অর্থ আত্মসাতের অভিযোগে ‘২৫০ শয্যা বিশিষ্ট চট্টগ্রাম জেনারেল হাসপাতাল’-এর চিকিৎসক ও ঠিকাদারসহ সাত জনের বিরুদ্ধে মামলা করেছে দুর্নীতি দমন কমিশন (দুদক)। ৯ কোটি ১৫ লাখ ৩০ হাজার ৪২৫ টাকা আত্মসাতের অভিযোগে তাদের বিরুদ্ধে এই মামলা দায়ের করা হয়।  সোমবার (২৫ নভেম্বর) দুদকের সমন্বিত জেলা কার্যালয় চট্টগ্রাম-১-এ মামলাটি দায়ের করেন সহকারী পরিচালক মোহাম্মদ সিরাজুল হক। দুদকের উপপরিচালক (জনসংযোগ) প্রণব কুমার ভট্টাচার্য মামলার বিষয়টি নিশ্চিত করেছেন।</p>
      <p>আসামিরা হলেন চট্টগ্রাম জেনারেল হাসপাতালের সাবেক সিভিল সার্জন ডা. সরফরাজ খান চৌধুরী, সিনিয়র কনসালটেন্ট ডা. মো. আব্দুর রব, ডা. বিজন কুমার নাথ, জুনিয়র কনসালটেন্ট ডা. মো. মইন উদ্দিন মজুমদার, বেঙ্গল সাইন্টেফিক অ্যান্ড সার্জিকেল কোম্পানির প্রোপ্রাইটর মো. জাহের উদ্দিন সরকার, মেসার্স আহম্মদ এন্টারপ্রাইজের প্রোপ্রাইটর মুন্সী ফারুক হোসেন এবং ব্যবস্থাপনা পরিচালক ও সিইও আফতাব আহমেদ।</p>
      <p>মামলার এজাহারে বলা হয়, আসামিরা ক্ষমতার অপব্যবহার করে ২০১৪-১৫ অর্থবছরের কেনাকাটায় দুর্নীতি করেছেন। এর মধ্য দিয়ে দণ্ডবিধির ৪০৯/৪৬৭/৪৬৮/৪৭১/১০৯ ধারাসহ ১৯৪৭ সালের দুর্নীতি প্রতিরোধ আইনের ৫ (২) ধারায় অপরাধ করেছেন।</p>
      <footer>/ডিএস/এমএনএইচ/</footer>
    </article>
  </body>
</html>