<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/egmont-legger-ned-det-nye-pa-papir/"/>
    <meta property="og:site_name" content="Kampanje"/>
    <meta property="article:published_time" content="2019-11-25T11:29:08+00:00"/>
    <meta property="og:title" content="Egmont legger ned Det Nye"/>
    <meta property="og:description" content="- Tiden er inne til å avvikle printutgaven av Det Nye, sier redaktør og direktør i Egmont Publishing."/>
  </head>
  <body>
    <article>
      <h1>Egmont legger ned Det Nye</h1>
      <address><time datetime="2019-11-25T11:29:08+00:00">25 Nov 2019, 11:29</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Tiden er inne til å avvikle printutgaven av Det Nye, sier redaktør og direktør i Egmont Publishing.</b>
      </p>
      <p>
        <i>Saken er oppdatert med flere kommentarer.</i>
      </p>
      <p>Det Nye har eksistert på papir i mer enn 60 år, men nå er det slutt. Det bekrefter Egmont Publishing i en pressemelding. Der viser de til fallende opplagstall som begrunnelse.</p>
      <p>Det Nye mistet 30,6 prosent av opplaget i fjor. På to år har opplaget blirr redusert med 50 prosent, fra 23.827 til 11.429. Samtidig har antall utgivelser blitt redusert fra 12 til 8 i året.</p>
      <p>For ti år siden hadde Det Nye et opplag på over 40.000.</p>
      <p>
        <b>Les mer: <a href="https://kampanje.com/link/4ad47f5e783944898aceaf939d202799.aspx">Krisetall for dameblader - Det Nye har halvert opplaget på to år</a></b>
      </p>
      <p>- Dette viser, ikke overraskende, at jenter og unge kvinner i stor grad lever sine liv og bruker tiden sin på nye digitale plattformer, sier ansvarlig redaktør og direktør i VO Ung, <b>Martine Lunder Brenne</b> i pressemeldingen.</p>
      <p>- Vi har satt oss ambisiøse mål spesielt fram til 2022. Og for å ha fullt fokus på våre vekstinitiativer jobber vi aktivt med forvaltning av vår eksisterende portefølje. Og nå ser vi at tiden er inne til å avvikle printutgaven av Det Nye, slik at vi kan fokusere på andre ting. Vi skal fortsette å nå unge kvinner, og setter nå full gass på å videreutvikle digitale kanaler, podcast, Youtube og event – men det blir uten magasinet Det Nye, fortsetter hun.</p>
      <p>Når Kampanje tar kontakt med redaktøren, avviser hun at nedleggelsen vil innebære nedbemanningr.</p>
      <p>- Det blir ingen nedbemanning som direkte konsekvens av at vi legger ned på papir. De ressursene vi har skal jobbe med andre ting, med andre vekstområder, sier Martine Lunder Brenne til Kampanje.</p>
      <p>Hun sier også at det «stort sett» er frilansere som har levert til Det Nye de siste årene.</p>
      <p>- Kommer dere til å videreføre Det Nye som merkevare?</p>
      <p>- Akkurat nå er et for tidlig å si om merkevaren skal videreføres. Det jeg kan si sikkert er at vi skal fortsette å lage innhold til unge kvinner, en journalistisk oppgave som på mange måter aldri har vært viktigere. Men da må vi gjøre det der målgruppa er, sier Lunder Brenne.</p>
      <p>I 2017 lanserte Egmont Publishing bloggsatsingen De Nye, som skulle være en videreføring av Det Nye-merkevaren på nett. Denne satsingen har nå blitt til byrået Egmont People.</p>
      <p>- De Nye var et «innholdskollektiv» drevet av noen få, ikke så store profiler som man mente traff målgruppa. Satsingen vokste seg fort så stor at man så behov for et enda større rigg, med influencere for langt flere målgrupper, som i dag er Egmont People.</p>
    </article>
  </body>
</html>