<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/porzingis-par-uzvaru-par-rockets-mums-ta-bija-parasta-spele/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T11:15:51+00:00"/>
    <meta property="og:title" content="Porziņģis par uzvaru pār “Rockets”: Mums tā bija parasta spēle"/>
    <meta property="og:description" content="Nacionālās basketbola asociācijas (NBA) vienība Dalasas “Mavericks” spēles, kas sākas agrāk nekā ierasts parasti iesāk lēnāk, tāpēc svētdienas duelī svarīgi bijis iegūt tempu jau no pirmajām minūtēm, pēc uzvaras pār Hjūstonas “Rockets” teica Kristaps Porziņģis."/>
  </head>
  <body>
    <article>
      <h1>Porziņģis par uzvaru pār “Rockets”: Mums tā bija parasta spēle</h1>
      <address><time datetime="2019-11-25T11:15:51+00:00">25 Nov 2019, 11:15</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Nacionālās basketbola asociācijas (NBA) vienība Dalasas “Mavericks” spēles, kas sākas agrāk nekā ierasts parasti iesāk lēnāk, tāpēc svētdienas duelī svarīgi bijis iegūt tempu jau no pirmajām minūtēm, pēc uzvaras pār Hjūstonas “Rockets” teica Kristaps Porziņģis.</p>
      <p>Jau ziņots, ka Porziņģis svētdien NBA spēlē guva 23 punktus, palīdzot Dalasas “Mavericks” izcīnīt jau piekto panākumu pēc kārtas. “Mavericks” viesos ar rezultātu 137:123 pārspēja Hjūstonas “Rockets”, kas cieta trešo neveiksmi pēc kārtas.</p>
      <blockquote>
        <a href="https://www.sportazinas.com/porzingis-doncics-un-hardavejs-spridzina-un-apspele-ari-jaudigo-rockets/">Porziņģis, Dončičs un Hārdavejs “spridzina” un apspēlē arī jaudīgo “Rockets”</a>
      </blockquote>
      <p>Porziņģis šajā duelī laukumā pavadīja 33 minūtes un 41 sekundi, šajā laikā grozā raidīdams septiņus no 12 divpunktu metieniem, divus no pieciem tālmetieniem un trīs no četriem soda metieniem.</p>
      <p>Tāpat viņš izcīnīja 13 atlēkušās bumbas, veica trīs rezultatīvas piespēles, pārtvēra divas bumbas, bloķēja vienu metienu, pieļāva vienu kļūdu un piecas reizes pārkāpa noteikumus. “Mavericks” ar viņu laukumā iemeta par 32 punktiem vairāk nekā ielaida, kas bija pārliecinoši labākais rādītājs komandā.</p>
      <p>Latviešu basketbolists ar “double-double” izcēlies piecās no pēdējām sešām spēlēm.</p>
      <p>“Mums tā bija parasta spēle. Zinu, ka vienmēr šo abu pilsētu tikšanās ir liels notikums, tomēr mums tā bija vienkārši spēle,” pēc uzvaras teica Porziņģis. “Vēlamies doties uz priekšu, neraugoties, kas mums nāk pretim. Gribam spēlēt savu spēli.”</p>
      <p>“Mavericks” komanda svētdienas spēlē no tālmetienu līnijas grozā raidīja 17 no 44 metieniem, bet pretinieki bija precīzi vien 10 no 44 reizēm.</p>
      <p>“Pārlieku nesapriecāsimies, jo zinām, ko spējam,” piebilda Dalasas komandas galvenais treneris Riks Kārlails. “Šajā spēlē piekopām ļoti sarežģītu taktiku, kuru spēlētāji izpildīja lieliski. Tā bija svarīga spēles sastāvdaļa.”</p>
      <p>Dalasas komanda svētdienas duelī savu dominanci demonstrēja jau no pirmajām minūtēm, jo ātri vien izdevās izvirzīties vadībā ar 16:4. Pēc spēles intervijā Porziņģis norādīja, ka šāds bijis viens no spēles plāniem.</p>
      <p>“To izdarīt bija ļoti būtiski. Mēs – spēlētāji – par to runājām pirms mača sākuma,” atklāja latvietis. “Nereti agrās spēles sākam lēnāk, taču šoreiz vēlējāmies laukumā doties ar nedaudz lielāku enerģiju. Tas arī noteica visas spēles toni.”</p>
      <p>Labo spēles sākumu izcēla arī Kārlails. “Tas ir ļoti svarīgi, jo NBA atrasties vadībā ir daļa no panākumu atslēgas. Spēlējot lielāko mača daļa iedzinējos, tavas izredzes atspēlēties un uzvarēt krietni sarūk. Labais sākums mūsu klubam arī deva enerģiju, kas bija lieliski.”</p>
      <p>“Ši ir lieliska arēna, kurā aizvadīt spēle, un pretim nāk izcili basketbolisti. Komanda aug, bet šī bija liela uzvara.”</p>
      <p>“Mavericks” ar 11 panākumiem 16 spēlēs atrodas Rietumu konferences trešajā vietā, bet vēl tāda pati bilance ir divām komandām. Tikmēr “Rockets” ar 11 uzvarām 17 cīņās ir sestā.</p>
      <p>Nākamā spēle Dalasas klubam paredzēta otrdien mājās pret Losandželosas “Clippers”.</p>
    </article>
  </body>
</html>