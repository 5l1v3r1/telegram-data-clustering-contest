<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-gold-and-silver-price-fall-again-on-monday-2867360.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T11:16:27+00:00"/>
    <meta property="og:title" content="सोने-चांदी के दामों में आई बड़ी गिरावट, जानें आज का Gold रेट"/>
    <meta property="og:description" content="आज हफ्ते के पहले दिन सोमवार को सोने के दामों में गिरावट नजर आई। राष्ट्रीय राजधानी में सोने की कीमत 166 रुपये टूटकर 38,604 रुपये प्रति 10 ग्राम पर पहुंच गई। अंतरराष्ट्रीय बाजारों में बिकवाली के बीच..."/>
  </head>
  <body>
    <article>
      <h1>सोने-चांदी के दामों में आई बड़ी गिरावट, जानें आज का Gold रेट</h1>
      <address><time datetime="2019-11-25T11:16:27+00:00">25 Nov 2019, 11:16</time> by <a rel="author">एजेंसी,नई दिल्ली</a></address>
      <p>आज हफ्ते के पहले दिन सोमवार को सोने के दामों में गिरावट नजर आई। राष्ट्रीय राजधानी में सोने की कीमत 166 रुपये टूटकर 38,604 रुपये प्रति 10 ग्राम पर पहुंच गई। अंतरराष्ट्रीय बाजारों में बिकवाली के बीच सोने के दाम में नरमी आयी। इससे पहले शनिवार को सोने का दाम 38,770 रुपये प्रति 10 ग्राम पर बंद हुआ था। सोने के दामों में शुक्रवार, शनिवार और आज सोमवार को गिरावट देखने को मिली है। </p>
      <p>एचडीएफसी सिक्युरिटीज के वरिष्ठ विश्लेषक (जिंस) तपन पटेल ने कहा कि अंतरराष्ट्रीय बाजारों में सोने की बिकवाली के बीच दिल्ली में हाजिर बाजार में 24 कैरेट सोने का भाव 166 रुपये नीचे आया। चांदी का भाव भी 402 रुपये टूटकर 45,178 रुपये किलो रहा। पिछले कारोबार में यह 45,580 रुपये पर पहुंच गया था।</p>
      <p>अंतरराष्ट्रीय बाजार में सोना और चांदी दोनों में गिरावट रही। जहां सोने का भाव 1,458 डॉलर प्रति औंस रहा वहीं चांदी 16.86 डॉलर प्रति औंस रही। पटेल ने कहा कि अमेरिका और चीन के बीच व्यापार सौदे को लेकर उम्मीद से अंतरराष्ट्रीय बाजार में सोने का हाजिर मूल्य सोमवार को 1,460 डॉलर प्रति औंस से नीचे चला गया।</p>
      <p>अमेरिका और चीन के बीच शुरूआती समझौते की उम्मीद से वैश्विक शेयर बाजारों में तेजी रही। समझौते पर साल के अंत तक दस्तखत किये जा सकते हैं।<br/><a href="https://www.livehindustan.com/business/story-gold-price-fall-again-on-sunday-2865750.html">सोने में बड़ी गिरावट जारी, सस्ता हुआ सोना, जाने आज का Gold रेट</a></p>
    </article>
  </body>
</html>