<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402501/%D8%A7%D8%B1%D8%A7%D8%A6%D9%87-%D9%85%D8%B4%D8%A7%D9%88%D8%B1%D9%87-%D8%AD%D8%B6%D9%88%D8%B1%DB%8C-%D8%B1%D8%A7%DB%8C%DA%AF%D8%A7%D9%86-%D8%A8%D9%87-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%A7%D8%B3%D8%AA%D8%A7%D9%86-%D9%82%D8%B2%D9%88%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:17:39+00:00"/>
    <meta property="og:title" content="ارائه مشاوره حضوری رایگان به شرکت‌های دانش‌بنیان استان قزوین"/>
    <meta property="og:description" content="ایسنا/قزوین مسئول روابط عمومی پارک علم و فناوری استان قزوین گفت: مرکز شرکت‌ها و مؤسسات دانش‌بنیان معاونت علمی و فناوری ریاست جمهوری امکان مشاوره رایگان حضوری به شرکت‌های دانش‌بنیان استان قزوین را فراهم کرد."/>
  </head>
  <body>
    <article>
      <h1>ارائه مشاوره حضوری رایگان به شرکت‌های دانش‌بنیان استان قزوین</h1>
      <address>
        <time datetime="2019-11-25T11:17:39+00:00">25 Nov 2019, 11:17</time>
      </address>
      <p>ایسنا/قزوین مسئول روابط عمومی پارک علم و فناوری استان قزوین گفت: مرکز شرکت‌ها و مؤسسات دانش‌بنیان معاونت علمی و فناوری ریاست جمهوری امکان مشاوره رایگان حضوری به شرکت‌های دانش‌بنیان استان قزوین را فراهم کرد.</p>
      <p>طیب اسکندری‌نژاد - مسئول روابط عمومی پارک علم و فناوری استان قزوین - اعلام کرد: استان قزوین سومین استانی است که پس از استان‌های فارس و اصفهان، مرکز مشاوره رایگان شرکت‌های دانش‌بنیان را راه‌اندازی کرده است.</p>
      <p>بنا بر اعلام روابط عمومی پارک علم و فناوری استان قزوین، اسکندری‌نژاد اضافه کرد: این مرکز با حمایت کامل مرکز شرکت‌ها و مؤسسات دانش‌بنیان معاونت علمی و فناوری ریاست جمهوری به‌منظور توانمندسازی فنی و تخصصی و با هدف کمک به حل مشکلات شرکت‌های دانش‌بنیان در مرحله اول در حوزه‌های پرمتقاضی شامل حقوقی و قراردادها، بیمه و مالیات، صادرات و بازاریابی و فروش کار خود را آغاز کرده است.</p>
      <p>مسئول روابط عمومی پارک علم و فناوری استان قزوین تصریح کرد: در ادامه فعالیت مرکز قرار است که حوزه‌های جدیدی با توجه به نیازمندی‌های شرکت‌های دانش‌بنیان استان قزوین به حوزه‌های مشاوره اضافه شوند.</p>
      <p>وی اشاره کرد: این مرکز در پارک علم و فناوری قزوین قرار دارد و شرکت مشاوران نیک پندار شریف به‌عنوان کارگزار استانی دانش‌بنیان عهده‌دار هدایت عملیاتی آن است.</p>
      <p>اسکندری نژاد تشریح کرد: در این مرکز، شرکت‌های دانش‌بنیان می‌توانند مسائل و مشکلات خود را با مشاوران بومی و تخصصی به‌صورت حضوری مطرح کنند و از راه‌حل‌های مناسب جهت رفع مشکلاتشان و افزایش توانمندی‌شان بهره‌مند شوند؛ تا پیش‌ازاین شرکت‌های دانش‌بنیان استان قزوین برای دریافت مشاوره‌های حضوری ناگزیر بودند که یا به تهران مراجعه کرده و یا اینکه از مشاوره‌های تلفنی یا مجازی استفاده کنند.</p>
      <p>مسئول روابط عمومی پارک علم و فناوری استان قزوین در پایان یادآور شد: شرکت‌های دانش‌بنیان برای استفاده از این خدمت و دریافت خدمات مشاوره‌ای می‌توانند به سامانه bizservices.ir مراجعه کرده و درخواست خود را ثبت کنند.</p>
      <p>انتهای پیام</p>
    </article>
  </body>
</html>