<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/25/tornano-i-concerti-che-si-pagano-con-una-coperta/153379/"/>
    <meta property="og:site_name" content="VITA"/>
    <meta property="article:published_time" content="2019-11-25T11:15:00+00:00"/>
    <meta property="og:title" content="Tornano i concerti che si pagano con una coperta"/>
    <meta property="og:description" content="Da sette anni Progetto Arca propone un’originale iniziativa: musica gospel e un aiuto a senzatetto. Due le date anche questo dicembre: giovedì 12 alla Chiesa di San Fedele a Milano e domenica 15 all’Abbazia di Mirasole a Opera. Per entrambi gli eventi il ticket d’ingresso è rappresentato da coperte, sacchi a pelo, ma anche maglioni e trapunte che saranno donate ai senza dimora"/>
  </head>
  <body>
    <article>
      <h1>Tornano i concerti che si pagano con una coperta</h1>
      <address><time datetime="2019-11-25T11:15:00+00:00">25 Nov 2019, 11:15</time> by <a rel="author">Redazione</a></address>
      <p>
        <b>Da sette anni Progetto Arca propone un’originale iniziativa: musica gospel e un aiuto a senzatetto. Due le date anche questo dicembre: giovedì 12 alla Chiesa di San Fedele a Milano e domenica 15 all’Abbazia di Mirasole a Opera. Per entrambi gli eventi il ticket d’ingresso è rappresentato da coperte, sacchi a pelo, ma anche maglioni e trapunte che saranno donate ai senza dimora</b>
      </p>
      <p>Cosa crea atmosfera natalizia più di un concerto gospel? E cosa aiuta far sì che l’evento musicale sia perfettamente in linea con lo spirito del Natale e con l’idea del dono? La proposta di Progetto Arca “Una coperta per i senzatetto”. Del resto <b>una coperta, ma anche un sacco a pelo o una trapunta, un maglione o un cappello di lana</b> è l’originale “biglietto” che va consegnato all’ingresso dei concerti di Natale di <b>Fondazione Progetto Arca</b>, in programma <b>giovedì 12 dicembre </b>a Milano, nella<b> Chiesa di San Fedele</b>, e <b>domenica 15 dicembre </b>a Opera, nella suggestiva cornice dell’<b>Abbazia di Mirasole</b> - dove <a href="https://www.progettoarca.org/">Progetto Arca</a> ha avviato progetti di inclusione sociale e accoglienza per famiglie in situazioni di emarginazione e difficoltà.</p>
      <figure>
        <img src="http://i.cdn-vita.it/blobs/variants/6/8/0/c/680c0eca-87d2-404e-a1d9-84def7daf77b_large.jpg?_637102773598363600"/>
        <figcaption>Qui e in apertura i volontari con le coperte raccolte</figcaption>
      </figure>
      <p>Giunto alla sua settima edizione, il doppio appuntamento proposto dalla onlus - <b>da 25 anni a fianco dei più fragili</b> - è dedicato a chi desidera assistere a un concerto natalizio in stile gospel e, insieme, avere l’occasione per fare un regalo a chi ha più bisogno, in particolare durante il periodo invernale.<br/>Tutto il raccolto sarà poi distribuito alle persone senza dimora, ospiti dei centri di accoglienza o incontrate per strada dalle Unità mobili, per affrontare l’inverno.</p>
      <p><b>La sera del 12 dicembre a San Fedele, alle ore 21</b>, è prevista l’esibizione del coro <b>Jazz Gospel Alchemy</b>, Il coro <b>Jazz Gospel Alchemy</b> si distingue nel panorama delle corali lombarde per la qualità dello studio sul repertorio della musica degli afroamericani. Aderisce alla Federazione delle Corali Gospel Italiane (FederGospelChoirs) di cui è fondatrice. Nasce nel 2003 per raggiungere risultati legati all’esecuzione musicale oltre all’attivazione di iniziative volte a caratterizzarla come forza positiva nel tessuto sociale in cui vive. È composto da un gruppo di circa 40 cantanti e musicisti, con oltre 300 concerti al suo attivo. Il direttore è Alfredo Lazzari.</p>
      <figure>
        <img src="http://i.cdn-vita.it/blobs/variants/f/5/6/7/f5678218-606e-4669-a9aa-4c2966d25a5a_large.jpg?_637102773527877566"/>
        <figcaption>Il concerto tenuto lo scorso anno nella chiesa di Mirasole</figcaption>
      </figure>
      <p>Il <b>15 dicembre a Mirasole, alle ore 18</b>, sarà l’ensemble <b>One Soul Gospel Choir </b>a proporre al pubblico un ricco repertorio di brani natalizi della tradizione gospel.<br/><b>One Soul Gospel Choir</b> è un gruppo di cantanti e un progetto artistico che ha come obiettivo quello di trasmettere, attraverso la passione per la musica, tutte le emozioni che da questa possono nascere: è così che prende vita il coro. Il repertorio comprende sia brani gospel tradizionali e contemporanei sia brani che attingono all’esperienza degli anni ’70 e ’80 rivisti in chiave corale. Il direttore è Gianluca Sambataro.</p>
      <p>Per partecipare è necessario prenotare chiamando il numero <b>02.465467467 </b>(da lunedì a venerdì ore 10-13 e 14-17) e, la sera dell’evento, consegnare ai volontari di Progetto Arca presenti all’ingresso, riconoscibili dalla pettorina bianca e blu, il materiale caldo che si è scelto di donare.<br/>Prenotazioni anche su eventbrite: <a href="https://sanfedele19.eventbrite.it/">qui per San Fedele</a> e <a href="https://mirasole19.eventbrite.it/">qui per Abbazia di Mirasole</a></p>
      <related>
        <h4>Contenuti correlati</h4>
        <a href="http://www.vita.it/it/article/2019/10/18/la-notte-dei-senza-dimora-la-proposta-compie-20-anni/153024/"/>
        <a href="http://www.vita.it/it/article/2019/10/10/la-zuppa-della-bonta-per-scaldare-linverno-dei-senzatetto/152928/"/>
      </related>
    </article>
  </body>
</html>