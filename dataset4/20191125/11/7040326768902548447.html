<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/kapinin-altindan-atilan-zarfin-icinden-toz-cikti-5-kisi-hastanelik-oldu-1394104"/>
    <meta property="og:site_name" content="Karar.com"/>
    <meta property="article:published_time" content="2019-11-25T11:43:00+00:00"/>
    <meta property="og:title" content="Kapının altından atılan zarfın içinden toz çıktı, 5 kişi hastanelik oldu"/>
    <meta property="og:description" content="Aksaray'da açılan zarfın içinden çıkan tozdan etkilenen Köse ailesinin evi, mühürlendi. Hastaneye kaldırılan ve karantina noktasına alınan İlyas Köse, eşi, 2 çocuğu ile yardıma gelen komşularının tedavisi sürüyor. AFAD ekiplerinin incelenmek üzere numune aldığı tozun ise şarbon olabileceği belirtildi."/>
  </head>
  <body>
    <article>
      <h1>Kapının altından atılan zarfın içinden toz çıktı, 5 kişi hastanelik oldu</h1>
      <address>
        <time datetime="2019-11-25T11:43:00+00:00">25 Nov 2019, 11:43</time>
      </address>
      <p>
        <b>Aksaray'da açılan zarfın içinden çıkan tozdan etkilenen Köse ailesinin evi, mühürlendi. Hastaneye kaldırılan ve karantina noktasına alınan İlyas Köse, eşi, 2 çocuğu ile yardıma gelen komşularının tedavisi sürüyor. AFAD ekiplerinin incelenmek üzere numune aldığı tozun ise şarbon olabileceği belirtildi.</b>
      </p>
      <p>Olay, dün akşam, Hamidiye Mahallesi 704 Sokak'taki 5 katlı binanın 1'inci katında meydana geldi. 1 haftadır İstanbul'da olan ve dün Aksaray'a dönen İlyas Köse, iş yerine uğradı. Kapının altından atılan isimsiz zarfı gören Köse, yerden alıp, evine gitti. Köse, evde zarfı açınca içinde toz olduğunu fark etti.</p>
      <p>
        <b>KENDİSİ, EŞİ VE 2 ÇOCUĞU TOZDAN ETKİLENDİ</b>
      </p>
      <p>Bir süre sonra İlyas Köse, eşi Emine Köse (38), çocukları Nisa Yağmur (9) ve Kadir Nazım Köse (18) tozdan etkilendi. İlyas Köse, bunun üzerine polis ve sağlık ekiplerini arayıp, durumu bildirdi.</p>
      <figure>
        <img src="https://static.karar.com/img/content/19-11/25/6c0957717b0892a6a1ef3fed1b80d920.jpg"/>
      </figure>
      <p>
        <b>ŞARBON ŞÜPHESİ VAR</b>
      </p>
      <p>İhbarla eve gelen polisler, zarftan çıkan tozun şarbon olabileceği şüphesiyle AFAD'a haber verdi. Olay yerine gelen ekipler, binayı tahliye etti ardından da bina önüne dezenfeksiyon işlemleri için arınma çadırı kurdu.</p>
      <p>
        <b>KİMYASAL MADDE ÖLÇÜMÜ YAPILDI</b>
      </p>
      <p>Özel kıyafetlerini giyen AFAD görevlileri, dezenfeksiyondan geçtikten sonra bina ile evin içinde kimyasal ve biyolojik madde ölçümü yaptı. Ölçüm sonucu herhangi bulguya rastlanılmadı.</p>
      <figure>
        <img src="https://static.karar.com/img/content/19-11/25/d9b9d86dbb8e1de307a1efb9bd4d6707.jpg"/>
      </figure>
      <p>Köse ailesi bireyleri ile yardıma gelen komşuları Bahtişen Altın (56) özel kıyafet giydirilip, arınma çadırında dezenfekte edildi. 5 kişi, daha sonra sağlık görevlilerince ambulanslarla Aksaray Eğitim ve Araştırma Hastanesi'ne kaldırıldı. Hastanede karantina noktasına alınan 5 kişinin tedavisinin sürdürüldüğü ve sağlık durumlarının iyi olduğu belirtildi.</p>
      <figure>
        <img src="https://static.karar.com/img/content/19-11/25/516500185ffe783bea8448d34534c96d.jpg"/>
      </figure>
      <p>
        <b>EVİN KAPISI MÜDÜRLENDİ</b>
      </p>
      <p>Öte yandan zarftan çıkan tozdan alınan numune, AFAD ekiplerince incelenmek üzere Ankara'ya gönderildi. Ailenin kaldığı evin kapısı ise tozun ne olduğu belirlenene kadar mühürlendi.  <br/><br/><b>AKSARAY/DHA</b></p>
      <related>
        <a href="https://www.karar.com/guncel-haberler/yasadigin-sehirde-neler-oluyor-tikla-ogren-386780"/>
      </related>
    </article>
  </body>
</html>