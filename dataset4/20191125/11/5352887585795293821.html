<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/ministerija-parenge-projekta-del-alkobloku-automobiliuose-naudojimo-1752586/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T11:01:00+00:00"/>
    <meta property="og:title" content="Ministerija parengė projektą dėl alkoblokų automobiliuose naudojimo"/>
    <meta property="og:description" content="Reklama"/>
  </head>
  <body>
    <article>
      <h1>Ministerija parengė projektą dėl alkoblokų automobiliuose naudojimo</h1>
      <address>
        <time datetime="2019-11-25T11:01:00+00:00">25 Nov 2019, 11:01</time>
      </address>
      <p>Reklama</p>
      <p>
        <b>Susisiekimo ministerija parengė draudimo vairuoti transporto priemones, kuriose neįrengti antialkoholiniai variklio užraktai, vykdymo tvarkos aprašą.</b>
      </p>
      <p>Kaip skelbiama Vyriausybės pažymoje, pasibaigus teisės vairuoti atėmimo terminui, asmeniui, kuriam paskirta administracinio poveikio priemonė, būtų leidžiama vairuoti transporto priemones, kuriose įrengti antialkoholiniai variklio užraktai, tik vidaus reikalų ministro nustatyta tvarka susigrąžinus teisę vairuoti transporto priemones.</p>
      <p>Taip pat siekiama numatyti, kad draudimo vairuoti transporto priemones, kuriose neįrengti antialkoholiniai variklio užraktai, vykdymą kelyje prižiūrėtų policijos, Valstybės sienos apsaugos tarnybos, Lietuvos transporto saugos administracijos pareigūnai.</p>
      <p>Antialkoholinis variklio užraktas neleis užvesti transporto priemonės variklio, jeigu transporto priemonės vairuotojo iškvėpto oro ėminyje aptinkama alkoholio. Preliminariais skaičiavimais, antialkoholinio variklio užrakto įsigijimas, sumontavimas ir priežiūra kainuotų apie 1400 eurų, o užrakto nuoma 12 mėnesių  – apie 1200 eurų.</p>
      <p>Aprašas būtų taikomas asmenims, kuriems teismo ar ne teismo tvarka už Administracinių nusižengimų kodekse numatytus administracinius nusižengimus yra paskirta administracinio poveikio priemonė – draudimas vairuoti transporto priemones, kuriose neįrengti antialkoholiniai variklio užraktai, draudimo vykdymą prižiūrintiems pareigūnams, taip pat įmonėms, kurios į transporto priemones įrengia antialkoholinio variklio užraktus.</p>
      <p>Projektas Vyriausybėje bus svarstomas trečiadienį.</p>
    </article>
  </body>
</html>