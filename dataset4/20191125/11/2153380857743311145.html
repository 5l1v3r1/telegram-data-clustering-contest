<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/exarthrothike-speira-poy-diakinoyse-paranoma-metanastes"/>
    <meta property="og:site_name" content="The Pressroom"/>
    <meta property="article:published_time" content="2019-11-25T11:11:22+00:00"/>
    <meta property="og:title" content="Εξαρθρώθηκε σπείρα που διακινούσε παράνομα μετανάστες"/>
    <meta property="og:description" content="Σπείρα αλλοδαπών που κατηγορείται ότι προωθούσε παράνομα μετανάστες με τη χρήση πλαστών εγγράφων εξαρθρώθηκε, από το Τμήμα Διαχείρισης Μετανάστευσης της Διεύθυνσης Αλλοδαπών Αττικής. Ειδικότερα, σύμφωνα με την αστυνομία, συνελήφθησαν στον Αγιο Παντελεήμονα, τρεις Σύροι. Παράλληλα, στην ίδια επιχείρηση συνελήφθησαν και άλλοι τρεις υπό διακίνηση αλλοδαποί. Σε βάρος των δραστών σχηματίστηκε ποινική δικογραφία για τα αδικήματα της σύστασης συμμορίας, πλαστογραφίας, αποδοχής και διάθεσης προϊόντων εγκλήματος, καθώς και για παράβαση του Κώδικα Μετανάστευσης και Κοινωνικής Ένταξης."/>
  </head>
  <body>
    <article>
      <h1>Εξαρθρώθηκε σπείρα που διακινούσε παράνομα μετανάστες</h1>
      <address>
        <time datetime="2019-11-25T11:11:22+00:00">25 Nov 2019, 11:11</time>
      </address>
      <p>
        <b>Σπείρα αλλοδαπών που κατηγορείται ότι προωθούσε παράνομα μετανάστες με τη χρήση πλαστών εγγράφων εξαρθρώθηκε, από το Τμήμα Διαχείρισης Μετανάστευσης της Διεύθυνσης Αλλοδαπών Αττικής. Ειδικότερα, σύμφωνα με την αστυνομία, συνελήφθησαν στον Αγιο Παντελεήμονα, τρεις Σύροι. Παράλληλα, στην ίδια επιχείρηση συνελήφθησαν και άλλοι τρεις υπό διακίνηση αλλοδαποί.</b>
      </p>
      <p>Σε βάρος των δραστών σχηματίστηκε ποινική δικογραφία για τα αδικήματα της <b>σύστασης συμμορίας, πλαστογραφίας, αποδοχής και διάθεσης προϊόντων εγκλήματος, καθώς και για παράβαση του Κώδικα Μετανάστευσης και Κοινωνικής Ένταξης.</b></p>
      <p>Όπως προέκυψε από την αστυνομική έρευνα, <b>οι δράστες διακινούσαν τους μετανάστες, τόσο αεροπορικώς, όσο και οδικώς, με τη χρήση πλαστών ή κλεμμένων ταξιδιωτικών εγγράφων, </b>ενώ επιπλέον διατηρούσαν απόθεμα εγγράφων για κάθε χρήση, όπως άδειες διαμονής, διπλώματα οδήγησης κ.α.</p>
      <p>Εξακριβώθηκε, επίσης, ότι προκειμένου να επιτευχθεί η παράνομη έξοδος των αλλοδαπών, τα μέλη του κυκλώματος <b>τους υποχρέωναν να διαμένουν σε διαμέρισμα στον Άγιο Παντελεήμονα, για το οποίο κατέβαλαν επιπλέον χρηματικό ποσό.</b></p>
      <p>Μετά από κατ' οίκον έρευνα, βρέθηκαν και κατασχέθηκαν, μεταξύ άλλων, <b>38 δελτία ταυτότητας, 20 διαβατήρια, 11 άδειες διαμονής, 6 διπλώματα οδήγησης, φωτογραφίες τύπου διαβατηρίου, καθώς και διάφορες αποδείξεις μεταφοράς χρημάτων.</b></p>
      <p>Οι συλληφθέντες οδηγήθηκαν στον εισαγγελέα Πλημμελειοδικών Αθηνών.</p>
    </article>
  </body>
</html>