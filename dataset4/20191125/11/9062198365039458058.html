<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388004/marmarayda-ucret-iadesi-almayi-unutmayin"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T11:43:00+00:00"/>
    <meta property="og:title" content="Marmaray'da ücret iadesi almayı unutmayın!"/>
    <meta property="og:description" content="Tüketici örgütlerinin temsilcileri, Gebze-Halkalı hattında 43 durakla hizmet veren Marmaray'da ücret iadesi almayan yolcuları bu konuda uyarıyor."/>
  </head>
  <body>
    <article>
      <h1>Marmaray'da ücret iadesi almayı unutmayın!</h1>
      <h2>Tüketici örgütlerinin temsilcileri, Gebze-Halkalı hattında 43 durakla hizmet veren Marmaray'da ücret iadesi almayan yolcuları bu konuda uyarıyor.</h2>
      <address>
        <time datetime="2019-11-25T11:43:00+00:00">25 Nov 2019, 11:43</time>
      </address>
      <p>Tüketici örgütlerinin temsilcileri, Gebze-Halkalı hattında 43 durakla hizmet veren Marmaray'da ücretlerin 2,60-5,70 lira aralığında değiştiğini belirterek, zaman zaman <b>Marmaray</b> <b>ücret iadesi</b> almayı unutan yolculara bu konuda uyarıda bulunuyor.  </p>
      <p>5,5 yıl boyunca 5 durakla hizmet veren <b>Marmaray</b>, 12 Mart’tan itibaren Gebze-Halkalı hattında 43 durakla hizmet vermeye başladı. Günlük ortalama 365 bin yolcunun taşındığı hatta, istasyon sayısına göre ücret alınıyor. </p>
      <p><b>Tüketiciler Derneği</b> (TÜDER) Genel Başkanı Levent Küçük, yaptığı açıklamada, Marmaray'ın İstanbullular için çok önemli bir toplu taşıma hizmeti sağladığını belirterek, konfor ve ulaşım ağı genişledikçe toplu taşımaya ilginin arttığını söyledi.</p>
      <h3>MARMARAY ÜCRET TARİFESİ 2019</h3>
      <p>Marmaray'da kullanılan istasyon sayısına göre ücret alındığını hatırlatan Küçük, ücretlendirmenin, 1-7 istasyonda 2,60 lira, 8-14 istasyonda 3,25 lira, 15-21 istasyonda 3,80 lira, 22-28 istasyonda 4,40 lira, 29-35 istasyonda 5,20 lira, 36-43 istasyonda ise 5,70 lira olduğunu aktardı. </p>
      <h3>'İSTANBULKART'I ÜCRET İADESİ CİHAZINA OKUTUN'</h3>
      <p>Küçük, <b>"Marmaray'ın ücretlendirme sisteminde, binilen istasyonda en uzak mesafe ücreti alınıyor. Çünkü istasyondan dışarı çıkmadığınız sürece en uzak mesafeye kadar gitme imkanınız bulunuyor. En uzak mesafeye gidilmemesi halinde inilen duraktan çıkarken, İstanbulkart'ın çıkışlarda ücret iadesi cihazına okutulması gerekiyor."</b> dedi.</p>
      <h3>DURUMDAN HABERSİZLER</h3>
      <p>Toplamda 7 istasyon kullanan birisinin çıkışta iade cihazına kartı okutmaması halinde 3,10 lira fazla ücret ödediğine dikkati çeken Küçük, yolcunun duraktan çıkar çıkmaz kartını okutması gerektiğini vurguladı. Küçük, benzer ücretlendirme sisteminin metrobüste de bulunduğunu ifade ederek, bu ulaşım araçlarını özellikle çok kullanmayanların durumdan habersiz olduğunun görüldüğünü kaydetti. </p>
      <h3>AYLIK ABONMANLAR DA GEÇİŞ HAKKI İADESİ ALIYOR</h3>
      <p><b>Tüketici Dernekleri Federasyonu</b> (TÜDEF) Genel Başkanı Aziz Koçal da Marmaray yolcularının ücret iadesi almayı zaman zaman unuttuğunu, özellikle Marmaray'ı sık kullanmayanlar ve İstanbul'da yaşamayıp da ziyarete gelenlerin ücret iadesi almayı bilmediğini veya unuttuğunu söyledi. </p>
      <p>Marmaray'da istasyon çıkışlarında ücret iadesi için yazılı uyarıların bulunduğunu hatırlatan Koçal, <b>"Ancak yolculuk esnasında da araç içinde anons yapılmalı. En azından her durak arası bir defa yapılması yeterli olacaktır. Öte yandan, İstanbulkart'a aylık abonman yaptıranlar da çıkışta kartını iade cihazına okutmalı. Çünkü orada da farklı bakiye düşüyor. 1-7 istasyonda 1, 8-21 istasyonda 2, 22-35 istasyonda 3, 36-43 istasyonda ise 4 geçiş hakkı düşülüyor."</b> diye konuştu.</p>
      <p>Marmaray'da halihazırda geçerli olan tam, indirimli ve indirimli-2 ücret tarifesi (TL) şöyle:</p>
      <figure>
        <img src="https://www.milligazete.com.tr/sites/71/uploads/2019/11/25/marmaray-ucret-tarifesi.png?"/>
      </figure>
    </article>
  </body>
</html>