<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191642/nou/record/historic/gasos/efecte/hivernacle/dibuixa/futur/encara/mes/negre"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T11:53:00+00:00"/>
    <meta property="og:title" content="Nou rècord històric de gasos d'efecte hivernacle que dibuixa un futur encara més negre"/>
    <meta property="og:description" content="L'Organització Meteorològica Mundial alerta que el sostre es continuarà superant cada any mentre no es canviïn les polítiques actuals"/>
  </head>
  <body>
    <article>
      <h1>Nou rècord històric de gasos d'efecte hivernacle que dibuixa un futur encara més negre</h1>
      <h2>L'Organització Meteorològica Mundial alerta que el sostre es continuarà superant cada any mentre no es canviïn les polítiques actuals</h2>
      <address><time datetime="2019-11-25T11:53:00+00:00">25 Nov 2019, 11:53</time> by <a rel="author">Irene Ramentol</a></address>
      <p>Dades esfereïdores a les portes de la cimera del clima que s'ha de celebrar a Madrid. Els nivells de gasos d'efecte hivernacle han assolit un nou rècord històric el 2018 arribant a 407,8 parts per milió (ppm), en comparació amb les 405,5 ppm del 2017. <a href="https://public.wmo.int/es/media/comunicados-de-prensa/la-concentraci%C3%B3n-de-gases-de-efecto-invernadero-en-la-atm%C3%B3sfera-alcanza">Són xifres de l'Organització Meteorològica Mundial (OMM)</a> recopilades de 53 països.<br/><br/>I si aquestes són males notícies, encara n'hi ha més. I és que l'OMM adverteix que la tendència ascendent continua i no es preveu que el sostre d'emissions arribi el 2020 ni tampoc el 2030 si es mantenen les actuals polítiques.<br/><br/>L'organisme subratlla que només s'havia arribat a aquest nivell fa entre tres i cinc milions d'anys, moment en què la temperatura era entre dos i tres graus més alta i el nivell del mar entre 10 i 20 metres superior a l'actual.<br/><br/>Segons l'OMM, el forçament radiatiu, que té un efecte d'escalfament sobre el clima, ha augmentat un 43% des del 1990 a causa dels gasos d'efecte hivernacle. Segons dades de l'Administració Nacional de l'Oceà i l'Atmosfera dels EUA citades per l'OMM, el CO2 va contribuir en gairebé un 80% a aquest increment.<br/><br/>"No hi ha indicis que hi hagi d'haver una desacceleració, i molt menys una disminució, de la concentració dels gasos d'efecte hivernacles a l'atmosfera malgrat tots els acords assumits en l'Acord de París", diu el secretari general de l'OMM, Petteri Taalas, que insta a "plasmar els compromisos en acció".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>