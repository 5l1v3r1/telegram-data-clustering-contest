<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/korak-s-primorskim-dvojcem-drzijo-le-radomlje"/>
    <meta property="og:site_name" content="Primorske novice"/>
    <meta property="article:published_time" content="2019-11-25T11:59:29+00:00"/>
    <meta property="og:title" content="Korak s primorskim dvojcem držijo le Radomlje"/>
    <meta property="og:description" content="Nogometaši v drugi ligi so spravili pod streho zadnji jesenski krog, ne pa še tekmovalnega leta 2019. V tem tednu morajo namreč odigrati tri preložene dvoboje. Dva od teh čakata Brice, ki so včeraj z Dobom uprizorili najbolj razburljivo tekmo zadnjega prvenstvenega vikenda."/>
  </head>
  <body>
    <article>
      <h1>Korak s primorskim dvojcem držijo le Radomlje</h1>
      <address><time datetime="2019-11-25T11:59:29+00:00">25 Nov 2019, 11:59</time> by <a rel="author">Aleš Sorta, Armin Sejarić</a></address>
      <p>
        <b>Nogometaši v drugi ligi so spravili pod streho zadnji jesenski krog, ne pa še tekmovalnega leta 2019. V tem tednu morajo namreč odigrati tri preložene dvoboje. Dva od teh čakata Brice, ki so včeraj z Dobom uprizorili najbolj razburljivo tekmo zadnjega prvenstvenega vikenda.</b>
      </p>
      <figure>
        <img src="https://static.primorske.si/foto/highres/sport/721108_271-brda_go.jpg"/>
        <figcaption>Novogoričani (v belo-modrih dresih) so v soboto zmagali, Brici pa so se včeraj morali zadovoljiti s točko. Foto: Luka Carlevaris</figcaption>
      </figure>
      <h3>Gorica : Drava 2:0 (0:0)</h3>
      <p><b>Športni park, gledalcev 200</b>, sodnik Kovačič (Grosuplje). Strelec - 1:0 Colley (49), 2:0 Colley (76).</p>
      <p><b>Gorica</b>: Marjanović, Grudina (od 89. Jermol), Kolenc, Osuji, Volarič, Colley (od 81. Gulič), M. Kavčič, T. Kavčič, Tomiček, Marinič, Lipušček. Trener: Borivoje Lučić.</p>
      <p><b>NOVA GORICA </b>&gt; Nogometaši Gorice so v vseh pogledih težko leto 2019 vsaj na igrišču sklenili z lepšimi obeti. Zmaga nad Dravo je sodila v kategorijo pričakovanih, a vse skupaj je vendarle treba potrditi na zelenici. Gostitelji so tekmeca strli v svojem slogu. Počasi so stiskali obroč okrog vrat Ptujčanov, ki so le s težavo dlje časa zadržali žogo v svoji posesti, kaj šele, da bi ogrozili <b>Darka Marjanovića</b>. Domači vratar je bil v izdihljajih prvega polčasa dvakrat v isti akciji, vendarle na resni preizkušnji ob zaključnih strelih <b>Alena Neskiča</b> in <b>Lovra Grajfonerja</b>. Preblisku gostov je bržkone botrovalo slabo izvajanje najstrožje kazni kapetana <b>Amarachija Osujija</b>, ki je s predvidljivim strelom olajšal delo <b>Darjanu Curanoviću</b>. Sicer pa vratar gostov do enajstmetrovke, ki jo je izsilil prodorni <b>Rok Grudina</b>, omembe vrednega posredovanja v prvem polčasu ni imel. Prometa na polovici gostov je bilo sicer precej, nevarnih zaključnih strelov pa le za vzorec. Vseeno bi lahko redke domače privržence razveselila <b>Luka Volarič</b> in <b>Lamin Colley</b>. Prav gambijski napadalec z britanskim potnim listom je na začetku drugega polčasa po asistenci razpoloženega <b>Matije Kavčiča</b> načel mrežo gostov, ki niso imeli dovolj moči, da bi se vrnili v igro. Bolj je v zraku visel drugi novogoriški zadetek, ki ga je spet dosegel Colley. Uporabna podaja je tokrat prišla z desne strani, prispeval pa jo je <b>Matteo Tomiček</b>. Z ničemer izzvan nešportni udarec <b>Petra Turkoviča</b>, ki si je v 80. minuti prislužil neposredni rdeči karton, pa je zgolj simboliziral nemoč gostov. ASO</p>
      <h3>Brda : Dob 3:3 (1:1)</h3>
      <p><b>Športni park, gledalcev 50</b>, sodnik Žnidaršič (Kranj). Strelci - 0:1 Jugovar (6), 1;1 Celcer (23, 11 m), 2:1 Celcer (63, 11 m), 2:2 Šipek (70), 3:2 Celcer (78, 11 m), 3:3 Stankovič (92).</p>
      <p><b>Brda</b>: Pintol, Marinič, Rojc, Dar. Jalinous, Celcer, Jazbar, R. Bužinel (od 86. Golob), Curk, Humar (od 75. Frelih), J. Bužinel (od 53. Daw. Jalinous), Trener: Vlado Badžim.</p>
      <p><b>VIPOLŽE</b> &gt; Kisla nedelja je še bolj zredčila vrste gledalcev v Vipolžah, ki pa so imeli kaj videti. Le malo je manjkalo, pa bi se po daljšem času razveselili zmage. Vse je kazalo, da se Bricem obeta srečen dan: na voljo so imeli kar tri enajstmetrovke, od 71. minute pa so zaradi drugega rumenega kartona<b> Luke Gajića</b> igrali z nogometašem več v polju. Gostitelji vendarle niso zdržali, po prikazanem pa si je Dob točko zaslužil. Gostje so vendarle imeli več zrelih priložnosti, tik pred iztekom 90. minute pa je po strelu iz neposredne bližine <b>Dino Suljević</b> zatresel okvir vrat. Izenačili so v sodnikovem dodatku. Bricem ni uspelo zaustaviti zadnjega juriša gostov niti izbiti žoge iz kazenskega prostora, točko pa je Dobu s strelom v nebranjeni del mreže priigral rezervist<b> Tibor Gorenc Stankovič</b>. V igro je vstopil v razburljivi končnici dvoboja, ki se je tudi začel po okusu gostov. Tekmovalno zarjaveli gostitelji so potrebovali nekaj časa, da so se ogreli na delovno temperaturo, v kratkem razmaku pa se je domači vratar <b>Ismir Pintol</b> dvakrat znašel na prepihu. V drugo je bil strel <b>Domna Jugovarja </b>natančen za vodstvo gostov. Na srečo so Brici dokaj hitro vzpostavili rezultatsko ravnovesje. Spolzko igrišče in neustrezno posredovanje svojega čuvaja je izkoristil včeraj bolj ofenzivno naravnani<b> Darius Jalinous</b>, ki je spretno izsilil prvo enajstmetrovko. Škoda, ker <b>Kris Jogan</b> v končnici prvega dela ni izkoristil ene od številnih podaj v kazenski prostor gostov. Domači napadalec je imel na glavi žogo za vodstvo Bricev. Gostitelji so v nadaljevanju zapretili tudi s strelom Dariusa Jaliuousa, preden je po podaji <b>Amadeja Mariniča</b> zaradi igre z roko sodnik <b>Andrej Žnidaršič</b> drugič pokazal na enajstmetrovko. Gostje so izenačili po natančnem prostem strelu donedavnega nogometaša Gorice <b>Kristjana Šipka</b>. Prej in potem pa so zapravili lepo število priložnosti. Po še eni roki, ki jo je signaliziral Žnidaršičev pomočnik, in tretjem zanesljivem strelu z enajstih metrov <b>Uroša Celcerja</b> so domačini drugič povedli, a niso zdržali do konca in so se morali zadovoljiti s točko. ASO</p>
      <h3>Krka : Vitanest Bilje 2:2 (1:0)</h3>
      <p><b>Stadion Portoval, gledalcev 80</b>, sodnik Perić (Kranj). Strelca - 1:0 Kastrevec (10), 2:0 Katrevec (54), 2:1 Oyewusi (59), 2:2 Oyewusi (60).</p>
      <p><b>Vitanest Bilje</b>: Lipičar, Vencato, Oyewusi (od 73. Breganti), Štrukelj, Doplihar, Pušnar (od 46. Marc), Slavec, Humar, Cvek (od 57. Šturm), Žižmond, Perko. Trener: Sandi Valentinčič.</p>
      <p><b>NOVO MESTO</b> &gt; Čeprav Biljenci niso prekinili daljšega zmagovalnega posta, so na sklepni tekmi jesenskega dela pokazali moštvene odlike, ki so jih krasile v večjem delu sezone. V Novem mestu so se po slabšem prvem polčasu vrnili iz zaostanka 0:2 v razmaku minute, ni pa veliko manjkalo, da bi izpeljali popoln rezultatski zasuk. Gostiteljem sta pripadla uvod in končnica tekme, v katerih so bili nevarnejši. Sklepni juriš so gostje odbili, zato pa so se hitro znašli v rezultatskem zaostanku. Mrežo Biljencev je načel <b>Žiga Kastrevec</b>. Nekdanji mladi reprezentant je poskrbel tudi za podvojitev domačega vodstva, potem ko so gostje drugi polčas odprli bistveno bolje. Biljenci, ki so zaigrali brez poškodovanega <b>Geancarla Slaviera</b>, pa niso izobesili bele zastave. Lepo moštveno akcijo, ki jo je začel <b>Danijel Šturm</b>, nadaljeval pa<b> Jan Štrukelj</b>, je z golom kronal <b>Matthias Oyewusi</b>. Nigerijec, ki v zadnjem obdobju prav tako ne poka od zdravja, je s spretnostjo in hitrostjo vseeno trn v peti gostujočih obramb. V soboto je kaznoval oklevanje domačega vratarja in takoj poskrbel za izenačenje. Gostitelji si niso opomogli od šoka in trepetali pred biljenskimi naleti. Domači vratar se je po neugodnem prostem strelu <b>Francija Perka</b> delno odkupil za spodrsljaj pri golu za 2:2. Vprašanje pa je, če bi lahko preprečil veselje Šturmu, ki na srečo Novomeščanov še ni naravnal merilnih naprav. Na sicer spolzkem igrišču, ki je vendarle omogočalo spodobno nogometno predstavo, bi se lahko v zaključku tekme tehtnica spet nagnila na domačo stran, a gneče pred biljenski vrati niso obrodile sadov. Aso</p>
      <h3>Jadran Dekani : Krško 1:1 (0:1)</h3>
      <p><b>Športni park Dekani, gledalcev 150</b>, sodnik Tkalčič (Maribor). Strelca – 0:1 Kendeš (42), 1:1 Verunica (61).</p>
      <p><b>Jadran Dekani</b>: Sekulić, Stepančič, Vidaković, Vranješ, Jakupovič, Zyba, Lukanović, Babič, Angov, Verunica, Ovsenek. Trener: Vanja Gregorović.</p>
      <p><b>DEKANI</b> &gt; Jadran Dekani je jesensko sezono končal v varni sredini drugoligaške razpredelnice. Po slabem uvodu v sezono in menjavi na klopi, ko sta <b>Erika Kržišnika</b>, ki je v enem obdobju nanizal kar osem porazov na devetih tekmah, nasledila <b>Vanja Gregorović</b> in <b>Aleksandar Rodić</b>, so pesjani zaigrali kot prerojeni. Na zadnjih osmih tekmah so petkrat slavili, enkrat izgubili in dvakrat remizirali. Edini poraz so vpisali proti jesenskemu prvaku Kopru. Na zadnji jesenski tekmi so doma remizirali s Krškim. Gostje so povedli v končnici prvega dela igre, ko je v 42. minuti domačega vratarja <b>Kristijana Sekulića</b> premagal <b>Vice Kendeš</b>. Gostitelji so izenačili v 61. minuti. Za zasluženo in težko prigarano točko je zadel <b>Mateo Verunica</b>, v nadaljevanju pa se rezultat več ni spremenil. ARS</p>
    </article>
  </body>
</html>