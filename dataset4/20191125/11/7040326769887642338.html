<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/inceden-chpye-bir-cagri-daha-o-iftiraciyi-bulup-cezalandirin-1394056"/>
    <meta property="og:site_name" content="Karar.com"/>
    <meta property="article:published_time" content="2019-11-25T11:23:00+00:00"/>
    <meta property="og:title" content="İnce'den CHP'ye bir çağrı daha: O iftiracıyı bulup cezalandırın"/>
    <meta property="og:description" content="'Beştepe'de Cumhurbaşkanı Erdoğan ile görüştü' iddiasını yalanlayan ve CHP Genel Merkezi'deki bir grup tarafından iftiraya maruz kaldığını öne süren Muharrem İnce'den CHP'ye bir çağrı daha geldi: Şimdi CHP yönetiminin yapması gereken partimizin içindeki o iftiracıyı bulup cezalandırmasıdır. O kişiyi bulmazlarsa aynı iftira ile kendileri karşılaştıklarında şaşırmasınlar."/>
  </head>
  <body>
    <article>
      <h1>İnce'den CHP'ye bir çağrı daha: O iftiracıyı bulup cezalandırın</h1>
      <address>
        <time datetime="2019-11-25T11:23:00+00:00">25 Nov 2019, 11:23</time>
      </address>
      <p>
        <b>'Beştepe'de Cumhurbaşkanı Erdoğan ile görüştü' iddiasını yalanlayan ve CHP Genel Merkezi'deki bir grup tarafından iftiraya maruz kaldığını öne süren Muharrem İnce'den CHP'ye bir çağrı daha geldi: Şimdi CHP yönetiminin yapması gereken partimizin içindeki o iftiracıyı bulup cezalandırmasıdır. O kişiyi bulmazlarsa aynı iftira ile kendileri karşılaştıklarında şaşırmasınlar.</b>
      </p>
      <p>Sözcü yazarı Rahmi Turan'ın 'Cumhurbaşkanı Erdoğan ile görüşen CHP'li' haberine ilişkin iddiaların hedefindeki CHP'li Muharrem İnce'den yeni bir açıklama daha geldi: "Partimizin yapması gereken o iftiracıyı bulup cezalandırmasıdır."<br/><br/><b>Twitter hesabından açıklama yapan İnce şunları kaydetti:</b></p>
      <p>"Bu olay sonunda bana iftira atıldığı, kumpas kurulduğu bütün gerçekliğiyle ortadadır. Şimdi CHP yönetiminin yapması gereken partimizin içindeki o iftiracıyı bulup cezalandırmasıdır. O kişiyi bulmazlarsa aynı iftira ile kendileri karşılaştıklarında şaşırmasınlar.</p>
      <p>
        <b>"YANDAŞ MEDYA BENİ PEK SEVER OLDU"</b>
      </p>
      <p>Cumhurbaşkanlığı kampanyasında 107 miting yaptım. Yandaş medyada tek satır haber olmadım. Bugün yandaş medya beni pek sever oldu. Geçmişte beni yazmayarak, bugünse yazarak bana zarar vermeye devam ediyor. Yandaş medya senden gelecek rahmet Allah’tan gelsin."</p>
      <p>
        <b>YALOVA'DAN DA ÇAĞRI YAPMIŞTI</b>
      </p>
      <p>CHP'li bir ismin Beştepe'de Cumhurbaşkanı Erdoğan'la görüştüğü iddiasıyla başlayan tartışmada adı geçen Muharrem İnce dün de Yalova'da basın mensuplarının sorularını cevaplamıştı. Kılıçdaroğlu'na çağrıda bulunan İnce "Sayın Kılıçdaroğlu ismi biliyorsa açıklamalıdır. Bugün Muharrem İnce'ye kurulur, yarın Kemal Kılıçdaroğlu'na kurulur" demişti. </p>
      <p>Kılıçdaroğlu'na yüklenen İnce, iddianın ortaya atıldığı dakikadan itibaren hem CHP lideri hem de Genel Merkez'le irtibat kurduğunu fakat istediği sonucu almadığını söylemişti.  Yaşananların bir Beştepe değil CHP Genel Merkezi komplosunu olduğu ileri süren İnce "24 Haziran 2018 akşamı benimle ilgili 'sarhoştu' iftiraları ortaya atan grupla 'Saray'a gitti'diyen grupla aynı gruptur. Genel Merkez'deki çete yazın 'teknede tatil yaptı' iftirasına attı" demişti. Sık sık Kılıçdaroğlu'na çağrı yapan İnce "Ben Sayın Genel Başkanı bu pisliği temizlemeye davet ediyorum. Bu pisliği temizlemeden CHP'nin temiz siyaset anlayışı yara alır" sözleri ile konuşmasını tamamlamıştı.</p>
      <p>
        <b>NE OLMUŞTU?</b>
      </p>
      <p>Sözcü yazarı Rahmi Turan, 20 Kasım'daki köşe yazısında "9 Kasım'da bir CHP'linin Beştepe'de Cumhurbaşkanı Erdoğan ile görüştüğünü" yazmıştı. Daha sonra tartışmanın alevlenmesi ile Turan, "Söz konusu CHP'li'nin Muharrem İnce olduğunu" öne sürmüştü. Turan, yazıdaki bilginin kendisine gazeteci Talat Atilla'nın verdiğini açıklamıştı.</p>
      <p>Atilla, haberi CHP'li bir kaynaktan aldığını, çok yönlü olarak kontrol ettiğini ve CHP Genel Başkanı Kemal Kılıçdaroğlu'na doğrulattığını dile getirmişti.<br/><br/>"Beştepe'de Cumhurbaşkanı Erdoğan'la görüştüğü" iddiasını yalanlayan CHP'li Muharrem İnce ise ilk açıklamasında "Eğer böyle bir görüşme gerçekleştirdiysem ve bununla ilgili bir belge varsa Taksim'de kendimi yakarım" ifadelerini kullanmıştı.</p>
      <related>
        <a href="https://www.karar.com/yazarlar/mustafa-karaalioglu/su-bizim-derin-mesele-12023"/>
      </related>
      <related>
        <a href="https://www.karar.com/yazarlar/yusuf-ziya-comert/salaklik-kumpaslardan-daha-etkilidir-12019"/>
      </related>
      <related>
        <a href="https://www.karar.com/yazarlar/yildiray-ogur/chpden-yeni-bir-guven-partisi-cikar-mi-12027"/>
      </related>
      <related>
        <a href="https://www.karar.com/guncel-haberler/muharrem-inceden-kilicdarogluna-tepki-1393349"/>
      </related>
    </article>
  </body>
</html>