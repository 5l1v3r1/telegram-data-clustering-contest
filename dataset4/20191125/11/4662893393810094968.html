<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/826195/liftingg-sto-kentro-agas-fylas136"/>
    <meta property="og:site_name" content="Philenews"/>
    <meta property="article:published_time" content="2019-11-25T11:03:00+00:00"/>
    <meta property="og:title" content="Λίφτινγκ στο κέντρο Αγίας Φύλας"/>
    <meta property="og:description" content="Ένα ακόμα έργο βασικής υποδομής με πολλαπλά οφέλη για την ευρύτερη περιοχή της Λεμεσού έχει επιτέλους περάσει, μετά από αρκετά χρόνια λόγων και σχεδιασμών, στην υλοποίησή του. Πρόκειται για την ανάπλαση της κεντρικής πλατείας και του παραδοσιακού πυρήνα Αγίας Φύλας, ενός σημαντικού έργου με το οποίο θεωρείται βέβαιο ότι θα αλλάξει ριζικά όψη η περιοχή. Οι τελευταίες εξελίξεις δίνουν την ελπίδα ότι τα κατασκευαστικά έργα της πρώτης φάσης θα αρχίσουν με τον νέο χρόνο.  "/>
  </head>
  <body>
    <article>
      <h1>Λίφτινγκ στο κέντρο Αγίας Φύλας</h1>
      <address><time datetime="2019-11-25T11:03:00+00:00">25 Nov 2019, 11:03</time> by <a rel="author">Ιάσονας Ιάσονος   </a></address>
      <p><b>Ένα ακόμα έργο βασικής υποδομής με πολλαπλά οφέλη για την ευρύτερη περιοχή της Λεμεσού έχει επιτέλους περάσει, μετά από αρκετά χρόνια λόγων και σχεδιασμών, στην υλοποίησή του. Πρόκειται για την ανάπλαση της κεντρικής πλατείας και του παραδοσιακού πυρήνα Αγίας Φύλας, ενός σημαντικού έργου με το οποίο θεωρείται βέβαιο ότι θα αλλάξει ριζικά όψη η περιοχή. Οι τελευταίες εξελίξεις δίνουν την ελπίδα ότι τα κατασκευαστικά έργα της πρώτης φάσης θα αρχίσουν με τον νέο χρόνο.</b><br/> </p>
      <p>Στόχος του δήμου με τα έργα ανάπλασης του παραδοσιακού κέντρου της Αγίας Φύλας είναι ο επαναπροσδιορισμός του χώρου που να αποτελέσει έναν πόλο έλξης αστικών λειτουργιών και να προσδώσει ταυτότητα στο κέντρο του οικισμού, με απώτερο στόχο την αναβάθμιση της ποιότητας ζωής του συνόλου.</p>
      <p>Ειδικότερα, επιδίωξη της τοπική Αρχής είναι η ειδικού χαρακτήρα αυτή περιοχή της περιφέρειας Λεμεσού να καταστεί σημείο αναφοράς και επίκεντρο κοινωνικών και άλλων δραστηριοτήτων που να ικανοποιούν τις ανάγκες των κατοίκων της ευρύτερης αστικής περιοχής.<br/> <br/>Σ’ ένα μακρόπνοο Σχέδιο Δράσης που ετοίμασε ο Δήμος Λεμεσού σε συνεργασία με τις αρμόδιες κρατικές υπηρεσίες, περιλαμβάνονται μια σειρά από έργα υποδομής με την υλοποίηση των οποίων θεωρείται βέβαιο ότι θα προσδοθεί μια ξεχωριστή αίγλη στην περιοχή, χωρίς να αλλοιωθεί ο γνωστός παραδοσιακός της χαρακτήρας.  Χαρακτηρίζοντας το έργο πολύ σημαντικό όχι μόνο για την κοινότητα - συνοικία της Αγίας Φύλας, αλλά για ολόκληρη την ευρύτερη περιοχή Λεμεσού, ο δήμαρχος Νίκος Νικολαΐδης τόνισε ότι πρόκειται για ένα μεγαλεπήβολο και πρωτοποριακό έργο που θα αλλάξει ριζικά την όλη εικόνα του παραδοσιακού οικισμού της Αγίας Φύλας.<br/> <br/>Όπως τόνισε, μέσα από σχεδιασμένες επεμβάσεις συντήρησης, οργάνωσης και γενικότερα διατήρησης των ιδιαίτερων χαρακτηριστικών της ευρύτερης περιοχής, το έργο θα προσδώσει μια εντελώς νέα όψη, στην περιοχή Αγίας Φύλας, μια περιοχή ξεχωριστής σημασίας, θα αναζωογονήσει γειτονιές και θα δημιουργήσει νέους χώρους ενδιαφέροντος για τους ντόπιους και για τους επισκέπτες, ενώ ταυτόχρονα θα δημιουργήσει νέες δυνατότητες απασχόλησης για τον ντόπιο πληθυσμό της Αγίας Φύλας.<br/> <br/>Στα πλαίσια προώθησης του έργου, o Δήμος Λεμεσού σε συνεργασία με το αρμόδιο κυβερνητικό Τμήμα Πολεοδομίας και με οίκο συμβούλων μελετητών προχώρησαν στην εκπόνηση ενός ολοκληρωμένου σχεδίου για ανάπλαση της κεντρικής περιοχής του ιστορικού κέντρου της Αγίας Φύλας, ώστε να πάρει την εικόνα που οι τοπικοί παράγοντες και απλοί δημότες επιθυμούν.<br/> <br/>Στη μελέτη, που ετοιμάστηκε από το αρχιτεκτονικό γραφείο ««AAplusU, Σωκράτης Στρατής - Μαρία Χατζησωτηρίου», καθορίζονται με σαφήνεια μια σειρά από έργα που θα αναδείξουν αλλά και θα αναβαθμίσουν τον ευρύτερο χώρο του παραδοσιακού κέντρου της Αγίας Φύλας.<br/> <br/>Τα υπό κατασκευή έργα, που θα καλύψουν την ευρύτερη περιοχή νότια και βόρεια του ιερού ναού Παναγίας Xρυσαϊφυλιώτισσας, περιλαμβάνουν μεταξύ άλλων την αναμόρφωση με πλακόστρωτο της κεντρικής πλατείας του οικισμού, περιμετρικά του χώρου της εκκλησίας, με τη δημιουργία μιας αλυσίδας από τρεις δημόσιους χώρους, την εγκατάσταση σύγχρονου ηλεκτροφωτισμού και νέου αστικού εξοπλισμού. Επίσης, περιλαμβάνουν δαπεδοστρώσεις και επιδιορθώσεις πεζοδρομίων, υπογειοποίηση όλων των υπηρεσιών κοινής ωφελείας, δημιουργία χρήσεων οι οποίες θα προσελκύουν και θα εξυπηρετούν τους πολίτες, καθώς επίσης και μέτρα σωστότερης κυκλοφοριακής διαχείρισης της ευρύτερης περιοχής Αγίας Φύλας.<br/> <br/>Λεπτομέρειες του έργου και το τι ακριβώς προβλέπεται να γίνει μάς παρέθεσε ο αρχιτέκτονας του έργου, Σωκράτης Στρατής, ο οποίος τόνισε ότι o πολυδιάστατος χώρος του ιστορικού πυρήνα της Αγίας Φύλας σχεδιάστηκε με τέτοιο τρόπο ώστε να είναι ευέλικτος και να ανταποκρίνεται στο πνεύμα και στον χαρακτήρα του τόπου.<br/> <br/>H αναδιαμόρφωση του ιστορικού πυρήνα της Αγίας Φύλας θα γίνει με τη δημιουργία διαφόρων ειδών δημοσίων χώρων, έτσι ώστε από τη μια να διαδραματίσει έναν ξεχωριστό ρόλο για την ευρύτερη περιοχή Λεμεσού και από την άλλη να διασφαλιστεί ο χαρακτήρας του παραδοσιακού ιστού του οικισμού, ιδιαίτερα η κλίμακά του, και η ποιότητα της καθημερινότητας. Οι δημόσιοι χώροι χωροθετούνται μέσα από μια στρατηγική διασποράς, έτσι ώστε να εξυπηρετούν από τη μια τις ανάγκες των διαφόρων γειτονιών (για παράδειγμα, πάνω και κάτω γειτονιά) και από την άλλη να ενθαρρύνουν την προσέλκυση νέων χρήσεων και νέων κατοίκων.<br/><b> <br/>ΣΤΑ €5 ΕΚΑΤ. Η ΔΑΠΑΝΗ ΤΟΥ ΕΡΓΟΥ</b><br/> <br/>Για την υλοποίηση του σχεδίου διαμόρφωσης του παραδοσιακoύ πυρήνα της Αγίας Φύλας, θα απαιτηθεί  δαπάνη που θα ανέλθει γύρω στα €5 εκατ. Το έργο θα χρηματοδοτηθεί κατά 2/3 από τον κρατικό προϋπολογισμό. και το υπόλοιπο 1/3 από τον Δήμο Λεμεσού. Ο Δήμος Λεμεσού έχει ετοιμάσει όλα τα απαραίτητα σχέδια, έγραφα και τεχνικές προδιαγραφές και αυτό που απομένει είναι εξασφάλιση των σχετικών εγκρίσεων από τις αρμόδιες κρατικές υπηρεσίες, ώστε το συντομότερο να προχωρήσει στην προκήρυξη των προσφορών για υλοποίηση του έργου. Σύμφωνα με το πρόγραμμα που έχει εκπονηθεί στην ολότητά του το έργο θα αποπερατωθεί σε δυο φάσεις. Η έναρξη των κατασκευαστικών έργων της πρώτης φάσης θα γίνει αρχές του νέου χρόνου.<br/> <br/><b>Διασπορά των δημόσιων χώρων</b><br/> <br/>Σύμφωνα με τους σχεδιασμούς του όλου έργου, οι δημόσιοι χώροι διαμορφώνονται με διαφορετικούς τρόπους: με την εισαγωγή νέων δημοσίας ωφελείας χρήσεων που να απευθύνονται στο ευρύτερο κοινό διαφόρων ηλικιών. Όπως υπαίθρια περιοδική αγορά, κέντρο για υποβοήθηση της καθημερινής ζωής ηλικιωμένων ατόμων, υπαίθριος χώρος εκδηλώσεων με σκηνή και αποδυτήρια, υπόγειοι χώροι στάθμευσης, μικρές πλατείες – πάρκα, παιδότοποι, χώροι αθλοπαιδιών, κ.ά.  Με το σχέδιο καθορίζονται επίσης με σαφήνεια και αυστηρότητα τα μέτρα κυκλοφοριακής διαχείρισης της περιοχής σε σχέση με τη βελτίωση της κυκλοφορίας οχημάτων και πεζών.<br/> <br/>Ειδικότερα, έχουν συμπεριληφθεί ειδικές ρυθμίσεις για τη διαχείριση της κυκλοφορίας οχημάτων, έτσι ώστε να διασφαλίζεται η ασφαλής διακίνηση πεζών και ποδηλατιστών.  Συγκεκριμένα, δημιουργούνται χώροι στάσης με εναλλακτικούς τρόπους μετακίνησης (πεζοί, ποδήλατα). Σε αυτούς τους χώρους παρέχονται οι σχετικές υποδομές (διευκολύνσεις) που θα ενθαρρύνουν δημόσιου χαρακτήρα δραστηριότητες (ξύλινες πλατφόρμες/ σκηνές, οθόνες, κερκιδωτά πλατώματα, δημιουργία σκίασης από στέγαστρα και δεντροφυτεύσεις, κατασκευές για υπαίθρια αγορά).<br/> <br/>Παράλληλα, έχει προβλεφθεί η διαμόρφωση και υπογειοποίηση όλων των υπηρεσιών κοινής ωφελείας, η διαμόρφωση κατωφλιού (σκαλιά, ράμπες) μπροστά από τις εισόδους των κατοικιών, η αναδιαμόρφωση με δευτερεύουσας σημασίας κατασκευές για αναρρίχηση φυτών για προστασία της ιδιωτικότητας, η παροχή μικρο-κατασκευών για υποστήριξη αναρριχητικών φυτών (γιασεμί), στα κατώφλια των κατοικιών και η δημοσιοποίηση συλλογικής μνήμης σχετικά με την καθημερινότητα της Αγίας Φύλας.<br/> <br/>Οι δημόσιοι χώροι χωροθετούνται μέσα από μια στρατηγική διασποράς, έτσι ώστε να εξυπηρετούν από τη μια τις ανάγκες των διαφόρων γειτονιών (για παράδειγμα πάνω και κάτω γειτονιά) και από την άλλη να ενθαρρύνουν την προσέλκυση νέων κατοίκων.  Με αυτό τον τρόπο δημιουργείται ένα δίκτυο δημόσιων χώρων με ξεχωριστό ρόλο και χαρακτήρα στον καθένα, έτσι ώστε όλοι μαζί να υποστηρίζουν μια σύγχρονη καθημερινότητα μέσα σε ένα παραδοσιακό ιστό.<br/> <br/><br/> </p>
    </article>
  </body>
</html>