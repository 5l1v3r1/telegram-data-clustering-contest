<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/science/detail/9620000113106"/>
    <meta property="og:site_name" content="MGR Online"/>
    <meta property="article:published_time" content="2019-11-25T11:36:00+00:00"/>
    <meta property="og:title" content="สดร.ชวนจับตา 3 ดาวเคียงเดือนส่งท้าย พ.ย."/>
    <meta property="og:description" content="สดร. ชวนจับตาดาวเคียงเดือน ช่วงค่ำวันที่ 28 - 30 พ.ย. 62 ชมดาวพฤหัสบดี ดาวศุกร์ และดาวเสาร์ เคียงดวงจันทร์เสี้ยวตามลำดับ มาพร้อมปรากฏการณ์แสงโลก หลังดวงอาทิตย์ลับขอบฟ้า ทางทิศตะวันตกเฉียงใต้ สังเกตได้ด้วยตาเปล่าทุกพื้นที่"/>
  </head>
  <body>
    <article>
      <h1>สดร.ชวนจับตา 3 ดาวเคียงเดือนส่งท้าย พ.ย.</h1>
      <address><time datetime="2019-11-25T11:36:00+00:00">25 Nov 2019, 11:36</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011701303.JPEG"/>
      </figure>
      <p>สดร. ชวนจับตาดาวเคียงเดือน ช่วงค่ำวันที่ 28 - 30 พ.ย. 62 ชมดาวพฤหัสบดี ดาวศุกร์ และดาวเสาร์ เคียงดวงจันทร์เสี้ยวตามลำดับ มาพร้อมปรากฏการณ์แสงโลก หลังดวงอาทิตย์ลับขอบฟ้า ทางทิศตะวันตกเฉียงใต้ สังเกตได้ด้วยตาเปล่าทุกพื้นที่ทั่วประเทศ<br/><br/>นายศุภฤกษ์ คฤหานนท์ หัวหน้างานบริการวิชาการทางดาราศาสตร์ สถาบันวิจัยดาราศาสตร์แห่งชาติ (องค์การมหาชน) (สดร.) กระทรวงการอุดมศึกษา วิทยาศาสตร์ วิจัยและนวัตกรรม เผยว่า ปลายเดือนพฤศจิกายนที่จะถึงนี้ มีปรากฏการณ์ดาวเคียงเดือนติดต่อกันในช่วงระหว่างวันที่ 28 - 30 พฤศจิกายน 2562 เริ่มวันที่ 28 พฤศจิกายน 2562 ดาวพฤหัสบดีเคียงดวงจันทร์เสี้ยว ข้างขึ้น 2 ค่ำ ห่างประมาณ 0.8 องศา <br/><br/>"จากนั้นวันที่ 29 พฤศจิกายน 2562 ดวงจันทร์ข้างขึ้น 3 ค่ำ จะเคลื่อนขึ้นไปปรากฏระหว่างดาวศุกร์กับดาวเสาร์ และในวันที่ 30 พฤศจิกายน 2562 ดวงจันทร์ข้างขึ้น 4 ค่ำ จะเคลื่อนขึ้นไปปรากฏใกล้ดาวเสาร์ ห่างประมาณ 6.8 องศา (การวัดระยะเชิงมุมท้องฟ้า ใช้มือเหยียดสุดแขนขึ้นบนฟ้า ระยะ 1 องศา จะห่างกันประมาณ 1 นิ้วก้อย) ดาวเคียงเดือนทั้ง 3 วันสังเกตได้ทางทิศตะวันตกเฉียงใต้ หลังดวงอาทิตย์ลับขอบฟ้า เวลาประมาณ 18:00 น. เป็นต้นไป มีเวลาสังเกตการณ์ประมาณ 1-2 ชั่วโมง "<br/><br/>นายศุภฤกษ์กล่าวเพิ่มเติมว่า เนื่องจากช่วงนี้เป็นช่วงฤดูหนาว สภาพท้องฟ้าใสไร้เมฆ จึงมีโอกาสสังเกตเห็น “ปรากฏการณ์แสงโลก” (Earth Shine) เกิดจากแสงอาทิตย์ที่ตกกระทบผิวโลก สะท้อนไปยังดวงจันทร์ ทำให้ผู้สังเกตบนโลกมองเห็นพื้นผิวส่วนที่มืดของดวงจันทร์ นอกจากนี้ ดาวพฤหัสบดี ดาวศุกร์ และดาวเสาร์ ในช่วงนี้ยังปรากฏให้เห็นทางทิศตะวันตกเฉียงใต้ทุกเย็น จึงขอเชิญชวนผู้สนใจชมความสวยงามของปรากฏการณ์ท้องฟ้าในช่วงเวลาดังกล่าว สามารถดูได้ด้วยตาเปล่าทั่วประเทศ<br/><br/>“ปรากฏการณ์ดาวเคียงเดือน” ถือเป็นปรากฏการณ์ทางดาราศาสตร์หนึ่งที่เกิดขึ้นเป็นประจำ เนื่องจากดวงจันทร์และดาวเคราะห์เปลี่ยนตำแหน่งบนท้องฟ้าไปเรื่อย ๆ ตามแนวสุริยะวิถี ดังนั้น การที่ดวงจันทร์และดาวเคราะห์ปรากฏบนท้องฟ้าในทิศเดียวกัน หรือเคลื่อนที่มาอยู่ในตำแหน่งใกล้เคียงกันจึงถือเป็นเรื่องปกติ" นายศุภฤกษ์กล่าว</p>
      <figure>
        <img src="https://mpics.mgronline.com/pics/Images/562000011701304.JPEG"/>
      </figure>
      <figure>
        <img src="https://mpics.mgronline.com/pics/Images/562000011701302.JPEG"/>
      </figure>
      <figure>
        <img src="https://mpics.mgronline.com/pics/Images/562000011701301.JPEG"/>
      </figure>
      <figure>
        <img src="https://mpics.mgronline.com/pics/Images/562000011701305.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/science/photo-gallery/9620000113106"/>
      </related>
    </article>
  </body>
</html>