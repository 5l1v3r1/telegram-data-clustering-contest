<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779082/%DA%AF%D8%B1%D9%88%D9%87-%D9%85%D8%A7%D9%84%DB%8C-%D9%85%D9%84%D8%AA-%D8%A8%D8%B1%DA%AF%D8%B2%DB%8C%D8%AF%D9%87-%D9%86%D9%85%D8%A7%DB%8C%D8%B4%DA%AF%D8%A7%D9%87-%D9%81%D8%B1%D8%B5%D8%AA-%D9%87%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%DA%A9%DB%8C%D8%B4-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:13:40+00:00"/>
    <meta property="og:title" content="مدیر عامل تامین مالی ملت: گروه مالی ملت برگزیده نمایشگاه فرصت های سرمایه گذاری در کیش شد"/>
    <meta property="og:description" content="کیش - مدیر عامل تامین مالی ملت گفت: گروه مالی ملت برگزیده نمایشگاه فرصت های سرمایه گذاری در کیش شد."/>
  </head>
  <body>
    <article>
      <h1>مدیر عامل تامین مالی ملت: گروه مالی ملت برگزیده نمایشگاه فرصت های سرمایه گذاری در کیش شد</h1>
      <address>
        <time datetime="2019-11-25T11:13:40+00:00">25 Nov 2019, 11:13</time>
      </address>
      <p>به گزارش <a href="https://www.mehrnews.com/">خبرگزاری مهر</a>، گروه مالی ملت در قالب پنج شرکت کارگزاری بانک ملت، بیمه ما، تامین سرمایه بانک ملت، واسپاری ملت و سرمایه گذاری توسعه معین ملت در ششمین نمایشگاه بورس، بانک، بیمه و یازدهمین نمایشگاه فرصت های سرمایه گذاری اینوکس ٢٠١٩ به عنوان شرکت کننده برتر به جهت تنوع ارایه خدمات تجمیع شده در یک گروه مالی  از جمله ارایه خدمات مالی و بیمه ای و تامین سرمایه و میزان بازدید کننده و مذاکرات صورت گرفته با سرمایه گذاران و مدیران شرکت های مختلف دولتی، بخش خصوصی و استقبال بی شمار مخاطبان از این غرفه برگزیده شد.</p>
      <p>روح الله حسینی مقدم مدیر عامل تامین مالی ملت با بیان اینکه گروه مالی ملت توسعه‌دهنده فعالیت‌های بانکی و مالی بانک ملت و تسهیل‌گر و تسریع‌بخش فرآیندهای آن است، بیان داشت: ما بازوی بانک ملت و واسط میان بازار پول و سرمایه هستیم. </p>
      <p>وی عنوان کرد: اصل حاکم بر فعالیت‌های ما، هدفمندسازی سرمایه‌گذاری‌های کنترلی و غیرکنترلی بانک ملت و تکمیل زنجیره ارزش گروه و شرکت‌ها در حوزه فعالیت‌های مالی است.  </p>
      <p>به گفته حسینی مقدم، گروه مالی ملت به حفظ و افزایش ثروت سهامداران متعهد است و برای تحقق این تعهد، با عزم تمام به راهبری و نظارت پرتفوهای زیرمجموعه و ارزش‌آفرینی در کلیه بازارهای مرتبط با شرکت‌های تابعه می‌پردازیم. همچنین با استفاده از راهکارهای بازار در بازارهای پولی و سرمایه‌ای، تسهیل‌گر بازگشت فعالیت‌های بانک ملت به چرخه ارزش‌آفرینی بانکی هستیم تا تمرکز این نهاد بر کسب‌وکار اصلی‌اش در حوزه بانکی حفظ شود. </p>
      <p>وی خاطرنشان کرد: تبدیل شدن به هلدینگ سرآمد و تخصصی مالی در سطح کشور، ضمن تحقق بخش عمده سود، هدف بانک ملت است.  مدیرعامل تامین مالی ملت عنوان کرد: نمایشگاه فرصت های سرمایه گذاری در کیش فرصت خوبی بود که کسب و کارهای مختلف اقتصادی از نزدیک و در قالب یک نمایشگاه بتوانند ضمن ملاقات و هم اندیشی اقدام به تبادله اطلاعات و آخرین دستاوردهای حوزه مالی و سرمایه ای کنند و شرایط و امان های موجود بازارهای سرمایه ای را بررسی کنند. </p>
      <p>وی افزود: خوشبختانه نقطه قوت نمایشگاه کیش همواره برگزاری پنل ها و نشست های تخصصی است و شرکت کنندگان با حضور در این نشست ها آخرین دستاوردهای علمی و تخصصی بازار سرمایه را مورد تحلیل و بررسی قرار می دهند. </p>
      <p>مدیر عامل تامین مالی ملت اظهارداشت: برای گروه مالی ملت هم فرصتی محترم و مناسبی بود جهت شناسایی فرصت ها و سرمایه گذاران و مشتریان جدید و همچنین معرفی خدمات و پتانسیل گروه مالی ملت که خوشبتخانه مراجعات بی شماری از جانب سرمایه گذاران و صاحبان پروژه های مختلف از جمله سرمایه گذاران جزیره کیش داشتیم که پس از مذاکرات اولیه با جمع بندی درخواست ها موضوعات مهم و قابل را جهت تامین مالی پس از بررسی و کارشناسی فنی و دقیق گزینش کرده و اقدامات نهایی صورت خواهد گرفت . </p>
      <p>حسینی مقدم گفت: متاسفانه بخش عمده ای از سرمایه گذاران کیش اطلاع و آشنایی کافی از بازار سرمایه و تامین منابع مالی ندارند، لازم است با برگزاری دوره ها و شرکت در کارگاه های کوتاه مدت ویژه راهکارهای تامین سرمایه و همچنین جذب مشاوران و کارشناسان خبره حوزه تامین مالی و سرمایه ای پروژه های خود را به پیش ببرند. </p>
      <p>وی یکی از اتفاقات خوب و بی نظیر حوزه تامین سرمایه در سالهای اخیر را صدور اوراق مشارکتی ۳۰۰۰میلیارد ریالی صکوک اجاره جهت تکمیل ترمینال جدید فرودگاه کیش برشمرد که اتفاقی ویژه برای مناطق آزاد کشور بخصوص جزیره کیش در راستای تامین سرمایه از طریق ابزار های مالی اسلامی و بازار سرمایه بود.</p>
      <p>وی در پایان ضمن تشکر از برگزارکنندگان نمایشگاه گفت: اگر شرکت ها هدفمند و با برنامه تدوین شده در چنین نمایشگاه های شرکت کنند مسلما به اهداف و خواسته های خود خواهند رسید و بهره برداری مناسبی از چنین نمایشگاه های می توانند داشته باشند.</p>
      <p>لازم بذکر است در این نمایشگاه بیش از ٢٧٠ شرکت دولتی و بخش خصوصی در حوزه های مختلف از جمله  بورس بانک و بیمه ای و معرفی فرصت های سرمایه ای از ٢٧ الی ٣٠ آبان ماه ٩٨ حضور داشتند.</p>
    </article>
  </body>
</html>