<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191125_Elharult_az_utolso_akadaly_is_az_Europai_Parlament_szerdan_szavaz_az_uj_bizottsagrol"/>
    <meta property="og:site_name" content="HVG.hu"/>
    <meta property="article:published_time" content="2019-11-25T11:01:00+00:00"/>
    <meta property="og:title" content="Elhárult az utolsó akadály, az Európai Parlament szerdán szavaz az új bizottságról"/>
    <meta property="og:description" content="Ha a képviselők igent mondanak a Várhelyi Olivér nevét is tartalmazó listára, december elsején elkezdheti a munkát az új Európai Bizottság."/>
  </head>
  <body>
    <article>
      <h1>Elhárult az utolsó akadály, az Európai Parlament szerdán szavaz az új bizottságról</h1>
      <address><time datetime="2019-11-25T11:01:00+00:00">25 Nov 2019, 11:01</time> by <a rel="author">hvg.hu</a></address>
      <p>
        <b>Ha a képviselők igent mondanak a Várhelyi Olivér nevét is tartalmazó listára, december elsején elkezdheti a munkát az új Európai Bizottság.</b>
      </p>
      <p>Hivatalosan is elfogadták az Európai Bizottság leendő tagjainak módosított névsorát a tagállamok kormányai hétfőn. Ezzel minden akadály elhárult az elől, hogy az Európai Parlament (EP) szerdán szavazzon az új testület végleges összetételéről.</p>
      <p>A tagállamok EU-nagykövetei pénteken egyhangúan, a kiválásra készülő Egyesült Királyság tartózkodása mellett erősítették meg a listát, azonban ezt még miniszteri szinten is jóvá kellett hagyni, amire a nemzetközi fejlesztési ügyekkel foglalkozó hétfői brüsszeli tanácsülésen került sor.</p>
      <p>A külügyminiszterek döntése után Szijjártó Péter úgy fogalmazott,</p>
      <blockquote>véglegessé vált azon nemzetközi bevándorláspárti erők törekvéseinek kudarca, amelyek folyamatosan próbálták megakadályozni, hogy a magyar kormány jelöltje tölthesse be a bővítési biztosi portfóliót.</blockquote>
      <p>Az Ursula von der Leyen vezette új Európai Bizottság november 1-jén lépett volna hivatalba, azonban ezt három - a magyar, a román és a francia - biztosjelölt európai parlamenti elutasítása miatt el kellett halasztani.</p>
      <p>Trócsányi László jelöltségére <a href="https://hvg.hu/itthon/20190930_Trocsanyi_megdobbent_az_ujabb_elutasitason_gondolkodik_a_jogi_elegtetelen">összeférhetetlenség miatt mondott nemet </a>az Európai Parlamenti jogi szakbizottsága. Várhelyi Olivért pedig <a href="https://hvg.hu/gazdasag/20191118_varhelyi_oliver_brusszel_biztosjelolt">csak azután engedte tovább </a>az őt meghallgató külügyi bizottság, hogy külön írásbeli kérdésekre adott válaszában elhatárolódott az esetleges kormányzati befolyástól.</p>
      <p>A közösségi jog alapján a brit kormánynak is tagot kellene delegálnia az Európai Bizottságba, de ez nem történt meg annak ellenére sem, hogy kötelezettségszegési eljárás indult London ellen. Szakértők szerint ez végül nem fogja megakadályozni az új testület december 1-jei hivatalba lépését.</p>
      <p>Ha az Európai Parlament szerda délben igent mond a bizottság névsorára, akkor a tagországok állam-és kormányfőit tömörítő Európai Tanács fogja kinevezni a végleges testületet.</p>
      <p>Az új bizottság ebben az esetben december 1-jén kezdi meg munkáját, addig Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <related>
        <a href="https://hvg.hu/gazdasag/20191114_Varhelyi_Oliver_biztosjelolti_meghallgatas"/>
        <a href="https://hvg.hu/gazdasag/20191118_Potvalaszaiban_is_fuggetlenseget_bizonygatta_Varhelyi_Oliver"/>
      </related>
    </article>
  </body>
</html>