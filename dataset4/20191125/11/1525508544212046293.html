<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780746/%D8%AD%D9%85%D8%A7%DB%8C%D8%AA-%D8%A7%D8%B2-%D8%B5%D9%86%D8%A7%DB%8C%D8%B9-%DA%A9%D8%B4%D9%88%D8%B1-%D8%B6%D8%B1%D9%88%D8%B1%D8%AA%DB%8C-%D9%85%D9%84%DB%8C-%D9%88-%D9%81%D8%B1%D8%A7%D8%AC%D9%86%D8%A7%D8%AD%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:53:01+00:00"/>
    <meta property="og:title" content="فرمانده حوزه بسیج گروه خودروسازی سایپا: حمایت از صنایع کشور ضرورتی ملی و فراجناحی است"/>
    <meta property="og:description" content="فرمانده حوزه بسیج ۵۰۳ امام حسن مجتبی(ع) گروه خودروسازی سایپا گفت: رسانه‌های ارزشی کشور به تأسی از رهنمودهای رهبر معظم انقلاب، از تولید ملی در صنعت خودرو حمایت کنند."/>
  </head>
  <body>
    <article>
      <h1>فرمانده حوزه بسیج گروه خودروسازی سایپا: حمایت از صنایع کشور ضرورتی ملی و فراجناحی است</h1>
      <address>
        <time datetime="2019-11-25T11:53:01+00:00">25 Nov 2019, 11:53</time>
      </address>
      <p>به گزارش بازرگانی <a href="https://www.mehrnews.com/">خبرگزاری مهر</a> به نقل از گروه خودروسازی سایپا، داود حسین‌زاده افزود: صنعت خودرو به‌عنوان یک بخش مهم و تأثیرگذار در اقتصاد کشور محسوب می‌شود و در یک‌سال اخیر، طرح‌های ماندگاری در حوزه بومی‌سازی و تکیه بر توانمندی‌های داخلی در این صنعت صورت گرفته است.</p>
      <p>وی با اشاره به بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> اسلامی و تأکید مقام معظم رهبری بر ضرورت شناسایی و استفاده از ظرفیت‌ها و توانمندی‌های داخلی در حوزه صنایع کشور تصریح کرد: نام‌گذاری سال جاری به‌نام رونق تولید و تأکید مستمر معظم‌له بر حمایت از صنایع و کارخانجات تولید کالای ایرانی، باید به‌عنوان شاخصه عملکرد رسانه‌های ارزش‌مدار کشور در مواجهه با صنایع مورد توجه قرار گیرد.</p>
      <p>حسین‌زاده خواستار پرهیز از نگاه جناحی و سیاسی به صنایع به‌ویژه خودروسازی شد و با انتقاد از برخی هجمه‌ها علیه صنعت خودرو در رسانه‌های ارزشی کشور، گفت: در حمایت از فعالیت کارکنان ایرانی در بخش تولید به‌ویژه در صنعت خودرو، ضمن شکل‌دهی به رویکرد ملی و کلان، باید از کشاندن منازعات سیاسی و جناحی به این بخش پرهیز کنیم.</p>
      <p>فرمانده حوزه بسیج سایپا افزود: همان‌گونه که رهبر معظم انقلاب تأکید دارند، رونق تولید و فعالیت مؤثر کارخانه‌های کشور به‌ویژه در بخش خودروسازی باتوجه به اشتغال حجم بالای نیروی انسانی و زنجیره تأمین بسیار گسترده و سراسری، نقش بی‌بدیلی بر تولید ناخالص داخلی داشته و در صورت اجرای صحیح مأموریت‌های تولیدی، می‌تواند زمینه رشد اقتصادی کشور و ارزش پول ملی را فراهم کند.</p>
      <p>وی با اشاره به فعالیت بخش زیادی از نیروهای بسیجی و خانواده‌های معظم شهدا و ایثارگران در صنایع خودروسازی و قطعه‌سازی کشور اظهارکرد: این افراد همواره با پیروی از فرامین رهبری و گام‌نهادن در مسیر سیاست‌های کلان نظام جمهوری اسلامی، برای رونق تولید در کشور تلاش کرده‌اند.</p>
      <p>حسین‌زاده خواستار توجه جدی رسانه‌ها به‌ویژه مطبوعات و روزنامه‌نگاران ارزشی به صنعت خودرو شد و گفت: همان‌گونه که نیروهای ارزشی در همه عرصه‌ها پیشرو بوده و الگو و سرمشق آحاد جامعه محسوب می‌شوند، بی‌تردید پرهیز از هرگونه فضاسازی منفی بر علیه صنعت خودرو و تلاش جهت ایجاد محیط مساعد در جامعه رسانه‌ای کشور برای ایجاد آرامش در فعالیت‌های تولیدی امری است که مسئولیت آن متوجه رسانه‌های ارزش‌مدار، مسئولیت‌پذیر و دلسوز کشور است.</p>
    </article>
  </body>
</html>