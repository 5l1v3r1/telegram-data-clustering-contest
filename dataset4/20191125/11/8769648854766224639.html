<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/la-jove-muixeranga-celebra-la-seua-i-diada-muixeranguera"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T11:51:00+00:00"/>
    <meta property="og:title" content="La Jove Muixeranga celebra la seua I Diada Muixeranguera"/>
    <meta property="og:description" content="El passat diumenge es va celebrar al barri de Benimaclet de València la I Diada de la Jove Muixeranga."/>
  </head>
  <body>
    <article>
      <h1>La Jove Muixeranga celebra la seua I Diada Muixeranguera</h1>
      <address><time datetime="2019-11-25T11:51:00+00:00">25 Nov 2019, 11:51</time> by <a rel="author">La Veu de les Muixerangues</a></address>
      <p>El passat diumenge es va celebrar al barri de Benimaclet de València la I Diada de la Jove Muixeranga. Després de no haver pogut celebrar-la en 2018 per l'avís de pluges torrencials, per fi la colla de València va assolir la seua aspiració de tindre una Trobada pròpia, en la que van reunir al voltant de 120 camises taronges. L'esdeveniment, que la Jove va aprofitar com a punt l'eixida a una sèrie d'actes per celebrar el seu cinqué aniversari, va transcórrer com una jornada festiva i de cultura popular, on a banda de l'amfitriona es va poder vore a la Muixeranga d'Alacant, que va desplaçar uns 50 integrants, i a la Colla de Danses l'Esvaraeta.<br/><br/>La Diada va començar a les portes del Cau Muixeranguer de València amb una actuació de l'Esvaraeta i un Ball de Gegantets conjunt de les muixerangues, per continuar amb uns 4 en 1 Peu de xicalla. Ja en cercavila pel barri es van oferir les primeres figures. Ambdues van alçar diversos 4 en 1 Peu i 5 en 1 Peu i Figueretes, continuant amb dos Marietes dels de València i un Banc dels d'Alacant. A més, en l'última figura d'aquesta cercavila la Jove Muixeranga va completar un Branca i la Muixeranga d'Alacant un Remat d'Alta de Cinc. Les dos figures van quedar netes.<br/><br/>Tot seguit es va fer l'entrada a la Plaça de Benimaclet, on es van desenvolupar les rondes. La Muixeranga d'Alacant va entrar amb 3 Pinets caminats i, a continuació, la Jove va mostrar un espectacular desplegament entrant amb 9 Pinets.<br/><br/>Una volta en plaça, la Colla l'Esvaraeta va realitzar tres balls més i es va fer una altra figura de xicalla abans de començar les rondes. En primera la Muixeranga d'Alacant va intentar una Morera, figura que havia muntat amb èxit feia tan sols un mes en la seua pròpia Trobada però que venia amb la dificultat d'haver hagut de canviar un dels segons en les últimes dos setmanes. Finalment, es va quedar en intent i es va desmuntar quan la xiqueta enfilava la posició de l'alçador en obrir-se un dels segons. Per la seua banda, la Jove Muixeranga va muntar una esplèndida Volantinera.</p>
      <figure>
        <img src="https://www.diarilaveu.com/public/Image/2019/11/IMG_2211_forCrop.jpg"/>
      </figure>
      <p> <br/><br/>A partir de la segona ronda, i a causa de la falta de temps, l'organització va decidir fer simultànies les figures que restaven. Les dos colles van aprofitar aleshores per fer juntes dos Sénies, una girant en sentit contrari de l'altra com un gran engranatge.<br/><br/>Per acabar, la Jove Muixeranga va muntar una Alta de Cinc resolta amb gran solvència al mateix temps que la Muixeranga d'Alacant muntava un Remat d'Alta Clàssica que va deixar net.<br/><br/>En ronda de pilars els taronja van acomiadar amb dos Pinets Dobles i diversos Pinets i els blanc-i-blaus amb un Pinet Doble Aixecat i dos Pinets.<br/><br/>Després, com és habitual, es va oferir el dinar de germanor al Cau Muixeranguer de València que va acabar amb balls populars tradicionals on tots els assistents van poder participar.<br/><br/>Tot un èxit de la colla amfitriona que s'estrenava en l'organització de Trobades, i que fa vore el bon estat de salut que continuen tenint este tipus d'esdeveniment.<br/><br/><b>Pau Chacon</b></p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/menys-20-centims-quilo-comer-privat-compra-caqui-sota-preu-cost"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
      </related>
    </article>
  </body>
</html>