<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%86%ce%bf%cf%85%cf%81%cf%84%ce%bf%cf%8d%ce%bd%ce%b1-%cf%84%cf%81%ce%b1%ce%bc%cf%80-%cf%83%cf%84%ce%bf-%ce%bd%ce%b1%cf%85%cf%84%ce%b9%ce%ba%cf%8c-%cf%84%cf%89%ce%bd-%ce%b7%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T11:15:08+00:00"/>
    <meta property="og:title" content="“Φουρτούνα” Τραμπ στο ναυτικό των ΗΠΑ και οι παραιτήσεις!"/>
    <meta property="og:description" content="Ο υπουργός Άμυνας των ΗΠΑ Μαρκ Έσπερ απαίτησε χθες Κυριακή το κεφάλι του υπουργού Πολεμικού Ναυτικού, του Ρίτσαρντ Σπένσερ, διότι εξέφρασε ανοικτά τη διαφωνία του με τους χειρισμούς του ενοίκου του Λευκού Οίκου στην υπόθεση στελέχους των ειδικών δυνάμεων το οποίο είχε κατηγορηθεί για εγκλήματα πολέμου και λιγότερο σοβαρά πειθαρχικά παραπτώματα στο Ιράκ, αλλά έλαβε πλήρη προεδρική χάρη."/>
  </head>
  <body>
    <article>
      <h1>“Φουρτούνα” Τραμπ στο ναυτικό των ΗΠΑ και οι παραιτήσεις!</h1>
      <address>
        <time datetime="2019-11-25T11:15:08+00:00">25 Nov 2019, 11:15</time>
      </address>
      <p>
        <b>Ο υπουργός Άμυνας των ΗΠΑ Μαρκ Έσπερ απαίτησε χθες Κυριακή το κεφάλι του υπουργού Πολεμικού Ναυτικού, του Ρίτσαρντ Σπένσερ, διότι εξέφρασε ανοικτά τη διαφωνία του με τους χειρισμούς του ενοίκου του Λευκού Οίκου στην υπόθεση στελέχους των ειδικών δυνάμεων το οποίο είχε κατηγορηθεί για εγκλήματα πολέμου και λιγότερο σοβαρά πειθαρχικά παραπτώματα στο Ιράκ, αλλά έλαβε πλήρη προεδρική χάρη.</b>
      </p>
      <p>Ο Σπένσερ υπέβαλε πράγματι την παραίτησή του, λίγες ώρες αργότερα.</p>
      <p>Σε ανακοίνωσή του το Πεντάγωνο ανέφερε πως ο Έσπερ απαίτησε την παραίτηση του Σπένσερ εξαιτίας της έλλειψης «ευθύτητας» από πλευράς του στην υπόθεση του Έντουαρντ Γκάλαγκερ, μέλους των SEALs, των επίλεκτων διακλαδικών μονάδων των ειδικών δυνάμεων που τυπικά υπάγονται στο Πολεμικό Ναυτικό.</p>
      <p>Ο Γκάλαγκερ δικάστηκε φέτος διότι φερόταν να είχε ανοίξει πυρ εναντίον αμάχων, να είχε δολοφονήσει έναν αιχμάλωτο τζιχαντιστή του Ισλαμικού Κράτους (ΙΚ) και να είχε απειλήσει συστρατιώτες του ότι θα τους σκότωνε το 2017, ενόσω υπηρετούσε στο Ιράκ. Απαλλάχθηκε από τις περισσότερες κατηγορίες που τον βάρυναν, όμως κρίθηκε ένοχος για την κατηγορία ότι πόζαρε για φωτογραφία με το πτώμα του αιχμαλώτου και του επιβλήθηκε στέρηση βαθμού.</p>
      <p>Η υπόθεση του Γκάλαγκερ έφερε αντιμέτωπους τους υπερασπιστές του στρατιωτικού, συμπεριλαμβανομένων του Ρεπουμπλικάνου προέδρου Ντόναλντ Τραμπ και στελεχών του κόμματός του, με κορυφαίους αξιωματικούς των ενόπλων δυνάμεων, που ήθελαν ο υπαξιωματικός να αντιμετωπίσει πειθαρχικά μέτρα, ιδίως να πάψει να είναι μέλος των SEALs, για παραδειγματισμό.</p>
      <p>Την Πέμπτη, ο Τραμπ διεμήνυσε ότι δεν θα επέτρεπε στο Πολεμικό Ναυτικό να απαγορεύσει στον Γκάλαγκερ να φοράει την τρίαινα, ένα από τα εμβλήματα των SEALs. Νωρίτερα αυτόν τον μήνα εξάλλου, ο αμερικανός πρόεδρος αποκατέστησε τον στρατιωτικό στον βαθμό του και έδωσε επίσης χάρη σε άλλους δύο αξιωματικούς που είχαν καταδικαστεί για εγκλήματα πολέμου σε διαφορετικές υποθέσεις.</p>
      <p>
        <b>Στην επιστολή της παραίτησής του, ο Σπένσερ ανέφερε πως πλέον ήταν «προφανές» ότι διαφωνεί με τον Τραμπ όσον αφορά αρχές-κλειδιά όπως «η τάξη» και «η πειθαρχία» στο αμερικανικό Πολεμικό Ναυτικό.</b>
      </p>
      <blockquote>«Δεν μπορώ με ήσυχη συνείδηση να υπακούσω σε μια διαταγή που πιστεύω ότι παραβιάζει τον ιερό όρκο που έλαβα, με παρούσα την οικογένειά μου, στη σημαία μου και στην πίστη μου να υπηρετώ και να υπερασπίζομαι το Σύνταγμα των ΗΠΑ», συμπλήρωσε.</blockquote>
      <p>Με μια σειρά αναρτήσεων στο Twitter, ο Τραμπ κατέστησε σαφές ότι δεν ήταν «ικανοποιημένος» με τον Σπένσερ — παρά τον επίσημο τίτλο του, ο υπουργός Ναυτικού αναφέρεται στον υπουργό Άμυνας — τόσο εξαιτίας της δίκης του Γκάλαγκερ, όσο και για τις «υπερβάσεις κόστους» σε συμβάσεις με εξωτερικούς προμηθευτές. Γνωστοποίησε ότι θα ονομάσει τον πρεσβευτή των ΗΠΑ στη Νορβηγία, τον Κεν Μπρέιθγουεϊτ, διάδοχο του Σπένσερ στο αξίωμα.</p>
      <p>Εξάλλου, ο Τραμπ επέμεινε χθες πως ο Γκάλαγκερ υπέστη «πολύ άσχημη συμπεριφορά» από το ΠΝ, ενώ επανέλαβε πως «ο Έντι θα αποστρατευθεί ήσυχα με όλες τις τιμές που του αξίζουν».</p>
      <p>Ο επικεφαλής της κοινοβουλευτικής ομάδας των Δημοκρατικών στη Γερουσία Τσακ Σούμερ από την πλευρά του εξήρε τον Σπένσερ, λέγοντας πως «έπραξε το σωστό και πρέπει να είναι υπερήφανος που ύψωσε το ανάστημά του στον πρόεδρο Τραμπ όταν έσφαλε», αποκαλώντας τον πρώην υπουργό Ναυτικού «πατριώτη».</p>
    </article>
  </body>
</html>