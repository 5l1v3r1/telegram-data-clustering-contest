<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/maharashtra-row-parliament-protest.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T11:45:00+00:00"/>
    <meta property="og:title" content="പാർലമെന്റിൽ കയ്യാങ്കളീ: ഹൈബിയെയും പ്രതാപനെയും സസ്‌പെന്‍ഡ് ചെയ്തു"/>
    <meta property="og:description" content="മഹാരാഷ്ട്രയിലെ അര്‍ധരാത്രി അട്ടിമറിയെച്ചൊല്ലി പാര്‍ലമെന്‍റില്‍ കയ്യാങ്കളിയും നാടകീയരംഗങ്ങളും. പ്ലക്കാര്‍ഡുയര്‍ത്തി നടുത്തളത്തിലിറങ്ങി പ്രതിഷേധിച്ച.hibi eden. prathapan. manorama news. manorama online. malayalam news. maharashtra election news. maharashtra news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പാർലമെന്റിൽ കയ്യാങ്കളീ: ഹൈബിയെയും പ്രതാപനെയും സസ്‌പെന്‍ഡ് ചെയ്തു</h1>
      <address><time datetime="2019-11-25T11:45:00+00:00">25 Nov 2019, 11:45</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ മഹാരാഷ്ട്രയിലെ അര്‍ധരാത്രി അട്ടിമറിയെച്ചൊല്ലി പാര്‍ലമെന്‍റില്‍ കയ്യാങ്കളിയും നാടകീയരംഗങ്ങളും. പ്ലക്കാര്‍ഡുയര്‍ത്തി നടുത്തളത്തിലിറങ്ങി പ്രതിഷേധിച്ച ടി.എന്‍. പ്രതാപനെയും ഹൈബി ഈഡനെയും ലോക്സഭയില്‍ നിന്ന് നീക്കാന്‍ സ്പീക്കര്‍ ഒാം ബിര്‍ല മാര്‍ഷല്‍മാര്‍ക്കു നിര്‍ദേശം നല്‍കി. ഇരുവരേയും സസ്പെൻഡ് ചെയ്തു.</p>
      <p>പുരുഷ മാര്‍ഷല്‍മാര്‍ വനിതാഅംഗങ്ങളെ കയ്യേറ്റം ചെയ്തു. രമ്യ ഹരിദാസിനേയും ജ്യോതിമണിയേയും കൈയില്‍ പിടിച്ചുവലിച്ചു. മാര്‍ഷല്‍മാരുടെ ബലപ്രയോഗത്തില്‍ ബെന്നി ബെഹന്നാന് പരുക്കേറ്റു. രമ്യ ഹരിദാസും ജ്യോതിമണിയും സ്പീക്കര്‍ക്ക് പരാതി നല്‍കി.</p>
      <p>വനിത എംപിമാരെ മാര്‍ഷല്‍മാര്‍ കൈയ്യേറ്റം ചെയ്തുവെന്ന് ഹൈബി ഈഡനും മനീഷ് തിവാരിയും ആരോപിച്ചു. മഹാരാഷ്ട്ര വിഷയം ചര്‍ച്ച ചെയ്യണമെന്നാവശ്യപ്പെട്ട് കോണ്‍ഗ്രസ് ലോക്സഭയിലും ഇടതുപാര്‍ട്ടികള്‍ രാജ്യസഭയിലും അടിയന്തരപ്രമേയ നോട്ടിസ് നല്‍കിയിരുന്നു. ഇരുസഭകളും ചേര്‍ന്നയുടന്‍ തന്നെ കോണ്‍ഗ്രസ് എംപിമാര്‍ നടുത്തളത്തിലിറങ്ങി മുദ്രാവാക്യം വിളിച്ചു.</p>
      <p>ജനാധിപത്യത്തെ കശാപ്പു ചെയ്തുവെന്ന് കോണ്‍ഗ്രസ് മുന്‍ അധ്യക്ഷന്‍ രാഹുല്‍ ഗാന്ധി ലോക്സഭയില്‍ കുറ്റപ്പെടുത്തി. പ്രതിഷേധം ശക്തമായതോടെ ഇരുസഭകളും 2മണിവരെ നിര്‍ത്തിവച്ചു. രാവിലെ കോണ്‍ഗ്രസ് അധ്യക്ഷ സോണിയ ഗാന്ധിയുടെ നേതൃത്വത്തില്‍ പാര്‍ട്ടി എംപിമാര്‍ പാര്‍ലമെന്‍റ് വളപ്പിലെ ഗാന്ധി പ്രതിമയ്ക്ക് മുന്നില്‍ പ്രതിഷേധിച്ചു.</p>
      <p><b>English Summary</b>: Congress MP Hibi Eden on reports of clash with Lok Sabha Marshals today</p>
    </article>
  </body>
</html>