<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-eroszakosan-viselkedett-egy-kornyei-ferfi-a-csaladjaval-ezert-az-ugyeszseg-vadat-emelt-ellene.html"/>
    <meta property="og:site_name" content="Origo"/>
    <meta property="article:published_time" content="2019-11-25T11:56:00+00:00"/>
    <meta property="og:title" content="Megütötte fiát, aki csak a kishúgát és az anyját akarta megvédeni"/>
    <meta property="og:description" content="Az agresszív apa részegen veszekedett a családjával."/>
  </head>
  <body>
    <article>
      <h1>Megütötte fiát, aki csak a kishúgát és az anyját akarta megvédeni</h1>
      <address><time datetime="2019-11-25T11:56:00+00:00">25 Nov 2019, 11:56</time> by <a rel="author">Origo</a></address>
      <p>
        <b>Erőszakosan viselkedett egy környei férfi a családjával, ezért az ügyészség vádat emelt ellene, kiskorú veszélyeztetése miatt. Az apa részegen üvöltözött a gyerekeivel és az élettársával. Agresszívan közelített az anya és a 8 éves kislánya felé, végül kamaszfiát meg is ütötte. </b>
      </p>
      <p>A férfi 2018-tól rendszeresen italozott, főleg hétvégéken. Ilyenkor agresszívvá vált és veszekedett az élettársával és gyerekeivel. Rendszeresen kiabált velük, és 15 éves fiát egyszer bántalmazta is.</p>
      <p>Február 10-én, kora délután részegen ment haza.</p>
      <aside>Kiabálni kezdett a családjával, sértegette az egyik gyerekét, akinek telefonját földhöz vágta.</aside>
      <p>Azt mondta, hogy elege van belőlük és, hogy nem fog miattuk dolgozni, el akarta küldeni őket, de végül ő maga ment el otthonról. Később, amikor visszatért, ingerülten közeledett az élettársa felé, de 8 éves kislányuk szülei közé állt. A férfi a kislánnyal is agresszíven viselkedett, ezért a 15 éves fiú megragadta apja vállát.</p>
      <p><mark>A férfi nagy erővel megütötte a fiút,<br/></mark>akinek bedagadt az arca. </p>
      <p>A férfi beismerte tettét, és az eset óta nem ivott alkoholt. Az ügyészség vádat emelt ellene, kezdeményezve, hogy a férfit tárgyalás mellőzésével ítélje felfüggesztett börtönbüntetésre a bíróság. </p>
    </article>
  </body>
</html>