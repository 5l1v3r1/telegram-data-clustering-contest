<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607349"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T11:41:00+00:00"/>
    <meta property="og:title" content="&quot;สมคิด&quot; โบ้ยทีมเศรษฐกิจแตก ทำเศรษฐกิจทรุด"/>
    <meta property="og:description" content="&quot;สมคิด&quot; บอกเศรษฐกิจแย่เพราะคลังบริหารอยู่ขาเดียว ชง ครม. ออกมาตรการกระตุ้นเพิ่มสัปดาห์นี้"/>
  </head>
  <body>
    <article>
      <h1>"สมคิด" โบ้ยทีมเศรษฐกิจแตก ทำเศรษฐกิจทรุด</h1>
      <address><time datetime="2019-11-25T11:41:00+00:00">25 Nov 2019, 11:41</time> by <a rel="author">PostToday</a></address>
      <p>"สมคิด" บอกเศรษฐกิจแย่เพราะคลังบริหารอยู่ขาเดียว ชง ครม. ออกมาตรการกระตุ้นเพิ่มสัปดาห์นี้</p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยว่า การขับเคลื่อนเศรษฐกิจในขณะนี้มีส่วนที่เกี่ยวข้องค่อนข้างมาก ทั้งเรื่องการส่งออก เรื่องค่าครองชีพ เรื่องการเบิกจ่ายของภาครัฐ และการช่วยเหลือเกษตรกร การขับเคลื่อนเศรษฐกิจนั้น เครื่องยนต์เหล่านี้ต้องเดินไปข้างหน้าทุกตัว ที่ผ่านมากระทรวงการคลังได้ออกมาตรการกระตุ้นเศรษฐกิจ ซึ่งก็เป็นมาตรการเฉพาะส่วนที่กระทรวงการคลังเกี่ยวข้อง ที่คิดแล้วว่าจะทำอย่างไรเพื่อให้การบริโภคขยายตัวได้มากขึ้น มีเงินไหลเวียนในระบบมากขึ้น คนจับจ่ายใช้สอยมากขึ้น เอกชนลงทุนมากขึ้น ตรงนี้คือส่วนที่กระทรวงการคลังทำได้ แต่มาตรการกระตุ้นเศรษฐกิจอื่น ๆ ก็ต้องไปถามหน่วยงาน หรือผู้ที่รับผิดชอบ</p>
      <p>"เมื่อก่อนบริหารเศรษฐกิจมี 4 ขา ตอนนี้มีขาเดียว ทุกอย่างเรายังทำงานร่วมกัน สำหรับมาตรการดูแลเศรษฐกิจในมุมต่าง ๆ ในรายละเอียดต้องไปถามแต่ละกระทรวงดู ผมคิดว่าเขาพยายามอยู่ ถ้าอยากรู้ก็ต้องไปถามเอา" นายสมคิด กล่าว</p>
      <p>นายสมคิด กล่าวอีกว่า ยืนยันว่ารัฐบาลยังเดินไปด้วยกัน แต่ละกระทรวงต้องขับเคลื่อนเคลื่อนเศรษฐกิจในส่วนที่รับผิดชอบ กระทรวงการคลังไม่ได้ไปทำเรื่องส่งออก เพราะไม่ใช่หน้าที่ แต่ที่ผ่านมาก็มีการหารือกันตลอดเวลา</p>
      <p>นายอุตตม สาวนายน รมว.การคลัง เปิดเผยว่า เรื่องเศรษฐกิจต้องดูแลในหลายด้าน ทั้งด้านอุปโภคก็มีความจำเป็น ต้องดูแลให้หมุนเวียน ดูแลให้ประชาชนเข้าถึงในสิ่งที่จำเป็น ดูแลการลงทุนของผู้ประกอบการและภาคเกษตร ทั้งหมดต้องดูแลให้เหมาะสม ส่วนของมาตรการกระตุ้นเศรษฐกิจต้องมีการพิจารณาให้เหมาะสมว่าจะออกมาในแต่ละช่วงเวลาต่าง ๆ ขอให้รอดู เพราะมีขั้นตอน ก็ต้องดำเนินการตามขั้นตอนให้เรียบร้อยก่อน ต้องให้ผ่านการพิจารณาของคณะรัฐมนตรี (ครม.) ให้เรียบร้อยก่อน</p>
      <p>รมว.คลัง กล่าวว่า มาตรการกระตุ้นเศรษฐกิจที่ได้ดำเนินการมา รู้สึกได้หลายแบบที่บอกว่าได้ผลก็มีอยู่ แต่คิดว่าประเด็นหลักอยู่ที่ว่าจะอยู่นิ่งเฉยไม่ได้ในภาวะแบบนี้ต้องมีมาตรการกระตุ้นเศรษฐกิจออกมา ทุกฝ่ายต้องช่วยกันทั้งรัฐ เอกชน ไม่เช่นนั้นปล่อยไปเฉยๆ ความมั่นใจไม่มี ความรู้สึกหดหู่ยิ่งไปกันใหญ่ วันนี้คิดว่าตัวเลขเศรษฐกิจสะท้อนจากรายไตรมาสเริ่มผงกหัวดีขึ้น เราต้องทำต่อไป ไม่ใช่รอดูเฉยๆ ขอให้ติดตามดูว่าจะมีมาตรการอะไรออกมาอีกไหม</p>
      <p>นายอุตตม กล่าวว่า กระทรวงการคลังมีมาตรการกระตุ้นเศรษฐกิจออกมา มีการติดตาม ส่วนมาตรการกระตุ้นเศรษฐกิจอื่น ๆ กระทรวงที่รับผิดชอบก็ดำเนินการอยู่ คลังรับผิดชอบแค่ส่วนหนึ่งเท่านั้น ไม่ใช่ทั้งหมด แต่ก็ไม่ใช่ว่าไม่ทำงานด้วยกัน รัฐบาลยังทำงานด้วยกัน แต่ในรายละเอียดต้องไปถามผู้รับผิดชอบโดยตรง คลังคงไปตอบแทนไม่ได้ ไม่ใช่ต่างคนต่างทำ ทำด้วยกันแต่รายละเอียดต้องไปถามผู้รับผิดชอบ เราไม่มีข้อมูลคงไปตอบแทนไม่ได้</p>
      <p>"ที่ผ่านมาสำนักงานเศรษฐกิจการคลังมีหน้าที่ประเมินภาพรวมเศรษฐกิจ ไม่ใช่ประเมินความสำเร็จของมาตรการ สะท้อนให้เห็นว่าการประเมินกระทรวงการคลังก็ทำ หน่วยงานอื่นก็ประเมิน ที่ถามถึงมาตรการต่างๆ ในเชิงปฏิบัติก็ต้องให้หน่วยงานที่รับผิดชอบตอบ การหารือร่วมกันระหว่างรัฐบาลก็ยังมี หน่วยงานที่รับผิดชอบแต่ละส่วนก็มีการรายงานข้อมูลเข้ามา ทั้งเรื่องการส่งออก การบริโภค การลงทุน มีข้อมูลทั้งหมดหมด ในทางปฏิบัติต้องให้แต่ละหน่วยงานรับผิดชอบ เหมือนที่กระทรวงการคลังรับผิดชอบเรื่องคลัง" นายอุตตม กล่าว</p>
      <p>อย่างไรก็ดี รองนายกรัฐมนตรี ได้กล่าวภายหลังการประชุมการจัดอันดับความยากง่ายในการทำธุรกิจ (Ease of doing business) ว่า ในปีหน้าตั้งเป้าหมายให้ไทยขยับอันดับความยากง่ายในการทำธุรกิจสู่ 1 ใน 20 อันดับ มั่นใจว่าสามารถทำได้ แม้ว่ายังมีอีกหลายปัจจัยที่ไทยจำเป็นต้องพัฒนา ทั้งเรื่องการค้าระหว่างประเทศ ซึ่งที่ผ่านมาทำไปเยอะแล้ว แต่ยังไม่สามารถสื่อไปถึงผู้ใช้ รวมถึงธนาคารโลกให้เข้าใจสิ่งที่เราทำได้</p>
      <p>อย่างไรก็ดี ได้มอบนโยบายให้ กพร. ต้องทำให้คนไทยรู้ว่าความยากง่ายในการทำธุรกิจสำคัญอย่างไร ไม่ใช่แค่การทำธุรกิจ แต่ยังมีความสำคัญในเชิงธุรกิจและสังคม โดยการลงทุนจากต่างประเทศได้ให้ความสำคัญกับการจัดอันดับดังกล่าว ถ้าไทยสามารถเพิ่มประสิทธิภาพในส่วนนี้ได้ จะทำให้เกิดความลื่นไหลในการทำธุรกิจ เศรษฐกิจดีขึ้น ผลประโยชน์ที่มีต่อประชาชน เวลาติดต่อราชการก็ง่ายขึ้น อุปสรรคในอดีตจะหมดไป</p>
    </article>
  </body>
</html>