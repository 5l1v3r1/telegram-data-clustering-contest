<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/dejan-kulusevski-hyllas-i-italiensk-press/"/>
    <meta property="og:site_name" content="DN.SE"/>
    <meta property="article:published_time" content="2019-11-25T11:09:12+00:00"/>
    <meta property="og:title" content="Dejan Kulusevski hyllas i italiensk press"/>
    <meta property="og:description" content="Den 19-årige talangen Dejan Kulusevski blir allt större i Italien."/>
  </head>
  <body>
    <article>
      <h1>Dejan Kulusevski hyllas i italiensk press</h1>
      <address><time datetime="2019-11-25T11:09:12+00:00">25 Nov 2019, 11:09</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/25/d7ed165e-de7b-4a9d-9181-dd03d5c65c47/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Den svenske landslagsspelaren Dejan Kulusevski svarade för ett vackert mål när hans Parma i söndags mötte Bologna i serie A.<cite>Foto: Filippo Rubin/Lapresse</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/25/82410878-99ee-4f57-bb5c-255ff9252511/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Dejan Kulusevski i landslagströjan.<cite>Foto: Simon Hastegård/Bildbyrån</cite></figcaption>
        </figure>
      </slideshow>
      <p>
        <b>Den 19-årige talangen Dejan Kulusevski blir allt större i Italien. <br/>På söndagen kollade Juventus sportchef in svensken, dagen efter toppar han förstasidan av Gazzetta dello Sport.</b>
      </p>
      <p><a href="https://www.dn.se/sport/fotboll/kulusevski-malskytt-mot-svanbergs-bologna/">Dejan Kulusevski gjorde ett riktigt klassmål</a> när Parma spelade 2–2 mot Bologna på söndagen. Han placerade in bollen i en vacker båge från strax utanför straffområdet. Dessutom hade han ett skott i stolpen i andra halvlek.</p>
      <p>Han spelade inför ögonen på Juventus sportchef Fabio Paratici, som enligt Sky Italia var där för att titta på bland annat svensken.</p>
      <p><b>På måndagen syns Kulusevskis</b> namn i stora bokstäver högst upp på Gazzetta dello Sports förstasida, och en helsida inne i tidningen handlar om hur Juventus och Inter slåss om att värva honom innan Premier League hinner komma åt svensken. De norditalienska klubbarnas intresse är en duell som även Corriere dello Sport skriver om. </p>
      <figure>
        <iframe data-src="https://twitter.com/Gazzetta_it/status/1198828659252981761" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>”Il Kulu”, som stockholmaren kallas av de italienska tidningarna, är utlånad från Atalanta till Parma. Han blev uttagen till A-landslaget i den senaste EM-kvalsamlingen, och han har imponerat med framspelningar och mål under hösten. Enligt både Gazzetta- och Corriere dello Sport vill Inters tränare Antonio Conte ha honom redan i januari.</p>
      <p><b>Men Parmadirektören</b> Alessandro Lucarelli tänker inte släppa honom redan då.</p>
      <p>– Kulusevski kommer med säkerhet att stanna resten av säsongen. Vi vill inte låta honom gå, och jag tror han tänker likadant efter att ha utvecklats så fint hos oss. Jag kan försäkra supportrarna om det, sade han till Dazn efter matchen.</p>
      <p>Enligt Corriere dello Sport har Juventus planer på att kunna köpa loss 19-åringen från Atalanta i januari men låta honom stanna på lån i Parma till i sommar.</p>
      <p><b>Svensken själv säger</b> i en intervju med <a href="https://www.fotbollskanalen.se/italien/tv-kulusevski-ryktas-till-storklubbar-vill-stanna-i-parma/">Fotbollskanalen</a> att han vill stanna i Parma säsongen ut.</p>
      <p>– Jag känner att jag har mycket att lära för det här är första året jag är i Serie A. Att gå till en storklubb direkt är inte lätt, det är väldigt svårt, säger han.</p>
      <p>Det viktigaste för honom är att få spela, säger han.</p>
      <p>– När jag känner att jag är redo så kommer jag att gå till en storklubb för att spela och inte bara för att gå dit.</p>
    </article>
  </body>
</html>