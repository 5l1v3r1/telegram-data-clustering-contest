<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000113108"/>
    <meta property="og:site_name" content="MGR Online"/>
    <meta property="article:published_time" content="2019-11-25T11:45:00+00:00"/>
    <meta property="og:title" content="เหยื่อ Forex 3D ลงทะเบียนแล้วกว่า 1 หมื่นราย ดีเอสไอจ่อออกหมายเรียกผู้บริหารชี้แจง"/>
    <meta property="og:description" content="ผู้เสียหายกว่า 50 คนในคดี Forex 3D ทยอยให้ข้อมูล ดีเอสไอ วันแรก เผยมีผู้เสียหายลงทะเบียนไว้ แล้วกว่าหมื่นราย เตรียมจะมีการออกหมายเรียกผู้บริหารแชร์เข้าชี้แจงวันนี้ (25 พ.ย.) ณ ห้องประชุม ชั้น 8 กรมสอบสวนคดีพิเศษ (ดีเอสไอ) อาคารบ"/>
  </head>
  <body>
    <article>
      <h1>เหยื่อ Forex 3D ลงทะเบียนแล้วกว่า 1 หมื่นราย ดีเอสไอจ่อออกหมายเรียกผู้บริหารชี้แจง</h1>
      <address><time datetime="2019-11-25T11:45:00+00:00">25 Nov 2019, 11:45</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011701501.JPEG"/>
      </figure>
      <p><b>- ผู้เสียหายกว่า 50 คนในคดี Forex 3D ทยอยให้ข้อมูลดีเอสไอวันแรก เผยมีผู้เสียหายลงทะเบียนไว้แล้วกว่า 1 หมื่นราย ดีเอสไอเตรียมออกหมายเรียกผู้บริหารเข้าชี้แจง</b><br/><br/>วันนี้ (25 พ.ย.) ณ ห้องประชุม ชั้น 8 กรมสอบสวนคดีพิเศษ (ดีเอสไอ) อาคารบี ศูนย์ราชการฯ แจ้งวัฒนะ กรุงเทพฯ ผู้เสียหายจำนวนกว่า 50 คน จากคดีแชร์ Forex 3 D เดินทางมาพบ นายปิยะศิริ วัฒนวรางกูร ผอ.กองคดีธุรกิจการเงินนอกระบบ ดีเอสไอ และ พ.ต.ท.อานนท์ อุนทริจันทร์ รอง ผอ.กองคดีธุรกิจการเงินนอกระบบ ดีเอสไอ เพื่อมาให้ข้อมูลพนักงานสอบสวน<br/><br/>นายปิยะศิริ เผยว่า ขณะนี้มีผู้เสียหายลงทะเบียนไว้ 10,117 คน ซึ่งเป็นวันเเรกที่ผู้เสียหายเข้ามาให้ข้อมูลพนักงานสอบสวนเกี่ยวกับพฤติการณ์วิธีการกระทำความผิดที่เกี่ยวข้อง ลักษณะการลงทุนและความเสียหายที่ได้รับ โดยผู้เสียหายเฉลี่ยประมาณ 300-500 รายต่อวัน ทั้งในส่วนกลางและต่างจังหวัด สำหรับความเสียหายเบื้องต้นยังประเมินไม่ได้เพราะเป็นความเสียหายจากผู้เสียหายด้านเดียว ดังนั้นจึงต้องสอบให้ละเอียดว่าเสียหายอย่างไร ลงทุนเมื่อไหร่ ได้เงินมาแล้วเท่าไหร่ ก่อนจะเอามาหักลบกลบหนี้กัน<br/><br/>นายปิยะศิริ เผยอีกว่า วันนี้ผู้เสียหายที่เดินทางมาให้การเป็นวันแรก เราแบ่งออกเป็น 2 กลุ่มตามลักษณะผู้เสียหาย กลุ่มแรกเคยได้เงินคืน อีกกลุ่มยังไม่เคยได้คืนเลย พฤติการณ์เป็นลักษณะหลอกลวงให้ผู้เสียหายลงทุน นอกจากนี้ ทางกองคดีธุรกิจการเงินนอกระบบฯ ทำคิวอาร์โค้ตให้ผู้เสียหายรายอื่นๆ สแกนแจ้งนัดหมาย แบบเดียวกับผู้เสียหายกลุ่มแชร์แม่มณี กำหนดระยะเวลา 1 เดือน สามารถระบุและเลือกวันที่จะมาพบพนักงานสวนได้เลย ส่วนกลุ่มผู้บริหาร Forex 3D จะมีการออกหมายเรียกให้มาชี้แจงก่อน</p>
    </article>
  </body>
</html>