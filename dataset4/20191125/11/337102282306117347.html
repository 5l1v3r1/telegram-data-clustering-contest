<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%AD%D9%85%D9%84%D8%A7%D8%AA-%D9%85%D9%88%D8%B4%DA%A9%DB%8C-%D8%B9%D9%84%DB%8C%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D9%85%D8%AA%D9%87%D9%85-%DA%A9%D8%B1%D8%AF-20191125/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-25T11:56:00+00:00"/>
    <meta property="og:title" content="نتانیاهو ایران را به تلاش برای حملات موشکی علیه اسرائیل متهم کرد"/>
    <meta property="og:description" content="بنیامین نتانیاهو، نخست وزیر اسرائیل روز یکشنبه ۲۴ نوامبر/ سوم آذر در یک سخنرانی با متهم کردن ایران به &quot;تلاش&quot; برای حمله به اسرائیل و &quot;تبدیل عراق و یمن به پایگاه‌های موشکی&quot; در ادامه گفت که برای مقابله با ایران، &quot;هرکاری&quot; را انجام می‌دهد. وی همچنین با..."/>
  </head>
  <body>
    <article>
      <h1>نتانیاهو ایران را به تلاش برای حملات موشکی علیه اسرائیل متهم کرد</h1>
      <address>
        <time datetime="2019-11-25T11:56:00+00:00">25 Nov 2019, 11:56</time>
      </address>
      <p>
        <b>بنیامین نتانیاهو، نخست وزیر اسرائیل روز یکشنبه ۲۴ نوامبر/ سوم آذر در یک سخنرانی با متهم کردن ایران به "تلاش" برای حمله به اسرائیل و "تبدیل عراق و یمن به پایگاه‌های موشکی" در ادامه گفت که برای مقابله با ایران، "هرکاری" را انجام می‌دهد. وی همچنین با اشاره به اینکه "رژیم ایران صدها نفر از مردم ایران را به خاک و خون کشیده" از جهانیان خواست تا "فشار" علیه رژیم ایران را تشدید کنند.</b>
      </p>
      <p>نتانیاهو که به همراه مسئولان نظامی اسرائیل برای بازدید از بلندی‌های جولان در شمال این کشور و در مجاورت مرز سوریه رفته بود، در ادامه گفت که "رفتار خصمانه" ایران در "منطقه " و علیه اسرائیل همچنان ادامه دارد.</p>
      <p>روز پنج‌شنبه ۲۱ نوامبر "اویچای مندلبلت"، دادستان کل اسرائیل پس از ماه‌ها تحقیق، بنیامین نتانیاهو را به "فساد، کلاهبرداری و نقض اعتماد" متهم کرد. وی اولین نخست وزیر اسرائیل است که به فساد در دوران مسئولیت خود متهم شده است.</p>
      <p>نتانیاهو در حالی این سخنان را اظهار کرد که همزمان "مارک میلِی" رئیس ستاد مشترک ارتش آمریکا نیز برای دیدار با "آویو کوهاوی" همتای اسرائیلی خود به این کشور سفر کرده بود.</p>
      <p>ارتش اسرائیل در بیانیه‌ای اعلام کرد که این دو مقام ارتش درباره "مسائل عملیاتی و توسعه منطقه‌ای" گفت‌وگو کردند.</p>
      <p>نخست وزیر اسرائیل در ادامه اظهارات خود همچنین با بیان اینکه "ما هر کاری برای مقابله با استقرار ایران در منطقه می‌کنیم" در ادامه به "تبدیل عراق و یمن به پایگاهی برای حمله موشکی علیه اسرائیل" اشاره کرد.</p>
      <p>به گفته وی فعالیت‌های اسرائیل در این زمینه شامل "اقدامات لازم برای جلوگیری از انتقال سلاح‌های مرگبار از ایران به سوی سوریه، چه از طریق هوایی یا زمینی" است.</p>
      <p>وی همچنین افزود: "تعهد و آمادگی ما برای مبارزه با رژیم ایران قاطع است و تلاش می‌کنیم از دستیابی تهران به اهداف خود پیشگیری کنیم."</p>
      <p>نتانیاهو با انتقاد از مقابله جمهوری اسلامی با معترضان در ایران با بیان اینکه "رژیم ایران فقط به ما یا همسایگان خود حمله نمی‌کند" همچنین گفته است: "رژیم ایران صدها نفر از مردم ایران را به خاک و خون کشیده است. از همه جهان می‌خواهم فشار علیه رژیم ایران را تشدید داده و از اقدامات اسرائیل علیه خشونت رژیم ایران حمایت کنند."</p>
      <p>به گفته وی "اکنون سران رژیم ایران علیه مردم ایران متمرکز شده و آن‌ها را به خاک و خون می‌کشند. یک سند دیگر از هویت این رژیم. "</p>
      <p>نتانیاهو تاکید کرد: "به سخنان ژنرال مکنزی، فرمانده نیروهای مرکزی آمریکا نیز توجه کنید که گفت رژیم ایران حملات دیگری را طرح‌ریزی کرده. من این امر را تایید می‌کنم و همچنین تایید می‌کنم که ما به برنامه‌های خود برای جلوگیری از این حملات به نحوه‌های گوناگون ادامه می‌دهیم."</p>
      <p>ارتش اسرائیل روز چهارشنبه ۲۰ نوامبر ادعا کرد که در پاسخ به حملات راکتی که سه شنبه نوزدهم نوامبر از خاک سوریه علیه اسرائیل صورت گرفت، این ارتش نیز "حملات گسترده ای" را به پایگاه های نظامی در خاک سوریه از جمله مهمترین ساختمان سپاه قدس در فرودگاه دمشق صورت داده که در نتیجه آن یازده جنگجو از جمله هفت نظامی خارجی کشته شدند.</p>
    </article>
  </body>
</html>