<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013394/%D8%A8%D8%B1%D8%B1%D8%B3%DB%8C-%D8%B9%D9%84%D8%AA-%D8%B5%D9%81-%D9%87%D8%A7%DB%8C-%D8%B4%D9%84%D9%88%D8%BA-%D8%AF%D8%B1-%D9%BE%D9%85%D9%BE-%D8%A8%D9%86%D8%B2%DB%8C%D9%86-%D9%87%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T11:00:33+00:00"/>
    <meta property="og:title" content="بررسی علت صف های شلوغ در پمپ بنزین ها"/>
    <meta property="og:description" content="رئیس انجمن شرکت‌های زنجیره‌ای تامین و توزیع فرآورده‌های نفتی کشور گفت: نگرانی مردم نسبت به ذخیره سهمیه سوخت برای ماه‌های آتی، باعث افزایش درخواست مردم برای سوختگیری در ابتدای ماه شده است."/>
  </head>
  <body>
    <article>
      <h1>بررسی علت صف های شلوغ در پمپ بنزین ها</h1>
      <address>
        <time datetime="2019-11-25T11:00:33+00:00">25 Nov 2019, 11:00</time>
      </address>
      <p>
        <i>رئیس انجمن شرکت‌های زنجیره‌ای تامین و توزیع فرآورده‌های نفتی کشور گفت: نگرانی مردم نسبت به ذخیره سهمیه سوخت برای ماه‌های آتی، باعث افزایش درخواست مردم برای سوختگیری در ابتدای ماه شده است.</i>
      </p>
      <p>به گزارش مشرق، ناصر رئیسی فرد رئیس انجمن شرکت‌های زنجیره‌ای تامین و توزیع فرآورده‌های نفتی کشور اظهار کرد: در جریان اغتشاشات اخیر حدود ۲۵ جایگاه سوخت در استان تهران دچار آسیب دیدگی شده است. <br/><br/>رئیس انجمن شرکت‌های زنجیره‌ای تامین و توزیع فرآورده‌های نفتی کشور در تشریح علت صفوف طولانی در جایگاه های سوخت تصریح کرد: اخبار اعلام شده از سوی شرکت ملی پخش فرآورده های نفتی مبنی بر حذف سهمیه سوخت وانت ها و تاکسی ها در پایان هر ماه، موجب نگرانی مردم نسبت به ذخیره سهمیه سوخت برای ماه‌های آتی شده و همین امر باعث افزایش درخواست برای سوختگیری در ابتدای ماه و طویل شدن صف ها در جایگاه‌های سوخت رسانی شده است.</p>
      <blockquote>بیشتر بخوانید:<br/><a href="https://www.mashreghnews.ir/news/1013232/%D8%AC%D9%88%DB%8C%D9%86%D8%AF%DA%AF%D8%A7%D9%86-%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87-%D8%A7%DB%8C-%D8%A8%D8%AE%D9%88%D8%A7%D9%86%D9%86%D8%AF">جویندگان <i>بنزین</i> سهمیه‌ای بخوانند<br/></a><a href="https://www.mashreghnews.ir/news/1013219/%D8%AA%D9%81%D8%A7%D9%88%D8%AA-%D8%AA%D9%88%D8%B1%D9%85%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%B3%D8%A7%D9%84-%DB%B8%DB%B9-%D9%88-%DB%B9%DB%B8">تفاوت تورمی سهمیه‌بندی <i>بنزین</i> در سال ۸۹ و ۹۸</a></blockquote>
      <p>وی با بیان اینکه برای بسیاری از رانندگان خودرو پر کردن باک ۶۰ لیتری خودرو با قیمت ۱۸۰ هزار تومان سخت است، افزود: به دلیل گرانی بنزین بسیاری از رانندگان تاکسی در مراجعه به جایگاه سوخت بین ۱۰ تا ۱۵ لیتر بنزین می‌زنند و پس از تمام شدن آن دوباره اقدام به سوخت گیری می‌کنند که این موضوع نیز در افزایش صف پمپ بنزین‌های تاثیر می‌گذارد. <br/><br/>رئیسی بیان کرد: در ابتدای واریز سهمیه خودروها به کارت سوخت میزان استفاده مالکان خودرو از کارت سوخت شخصی ۷۰ درصد و استفاده از کارت سوخت جایگاه داران ۳۰ درصد بود، اما در روزهای بعد سهم استفاده از بنزین سهمیه‌ای و آزاد مساوی شد و به نظر می‌رسد پس از عبور از اواسط ماه عمده سوختگیری با کارت سوخت جایگاه‌ها انجام خواهد شد. <br/>رئیس انجمن شرکت‌های زنجیره‌ای تامین و توزیع فرآورده‌های نفتی کشور تصریح کرد: سهمیه بندی بنزین در ماه‌های ابتدایی منجر به کاهش مصرف سوخت می‌شود، اما بنزین یک کالای مصرفی است و مصرف کنندگان که نیازمند بنزین هستند در هر صورت آن را تامین می‌کند. <br/>منبع: میزان</p>
    </article>
  </body>
</html>