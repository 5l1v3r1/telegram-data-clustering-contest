<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nektes-lisens---45-000-kan-miste-jobben/71857814"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T11:02:59+00:00"/>
    <meta property="og:title" content="Nektes lisens - 45 000 kan miste jobben"/>
    <meta property="og:description" content="Britiske transportmyndigheter vil forby Uber i London. Taxigiganten anker."/>
  </head>
  <body>
    <article>
      <h1>Nektes lisens - 45 000 kan miste jobben</h1>
      <h2>Britiske transportmyndigheter vil forby Uber i London. Taxigiganten anker.</h2>
      <address><time datetime="2019-11-25T11:02:59+00:00">25 Nov 2019, 11:02</time> by <a rel="author">Trym Mogen</a></address>
      <p>Den populære taxiappen Uber mister lisensen til å operere i London.</p>
      <p>I verste fall kan 45 000 sjåfører i den britiske hovedstaden miste jobben.</p>
      <p>De mener taxiappen ikke oppfyller kravene til å oppretteholde lisensen i London. Uber har 21 dagers ankefrist overfor transportmyndighetene og får fortsatt operere inntil da.</p>
      <h3>45 000 kan bli rammet</h3>
      <p>Uber har allerede bekreftet at de vil anke avgjørelsen.</p>
      <p>- Transport for London (TfL) sin avgjørelse om å ikke fornye Ubers lisens er oppsiktsvekkende og feil. Uber vil anke avgjørelsen, sier Ubers regionsjef for Nord- og Øst-Europa, Jamie Heywood, i en kommentar sendt til Dagbladet.</p>
      <p>Rundt 45 000 sjåfører jobber for Uber i London, og i verste fall kan alle de miste jobben om Uber mister lisensen. Flere andre nye taxiapper har imidlertid kommet til i verdensmeteoropolen.</p>
      <p>
        <b>Britiske transportmyndigheter har blant annet vært ytterst kritisk til selskapets praksisk med manglende bakgrunnssjekk av ansatte og mener selskapet har begått en rekke brudd som setter passasjerenes trygghet i fare, skriver <a href="https://www.bbc.com/news/business-50544283">BBC</a>.</b>
      </p>
      <p>Blant annet er det pekt på at bannluste sjåfører likevel skal ha fått kjøre for selskapet. Ifølge britiske transportmyndigheter skal sjåfører uten autorisasjon kjørt 14 000 turer i byen.</p>
      <h3>Stuper på børsen</h3>
      <p>Uber-aksjen gikk ned nesten seks prosent før de amerikanske markedene åpnet mandag formiddag, ifølge <a href="https://www.bloomberg.com/news/articles/2019-11-25/uber-denied-new-license-by-london-s-transport-regulator?srnd=premium-europe">Bloomberg</a>.</p>
      <p>Heywood i Uber sier selskapet har gjennomført store endringer de siste åra.</p>
      <p>- De siste to årea har vi gjennomført flere store endringer i Ubersystemet og satt helt nye standarder for sikkerhet. For to måneder siden mente TfL at Uber drev på en god og ordentlig måte, og vi har videreført dette arbeidet. I løpet av de siste månedene har vi revidert alle sjåførene i London og styrket våre prosedyrer, sier han.</p>
      <p>- Vi har gode systemer og kontrollmekanismer for å bekrefte identiteten til sjåførene våre. I tillegg innfører vi snart en ny ansiktsgjenkjenning som vil være banebrytende. På vegne av 3,5 millioner Uber-brukere og 45 000 sjåfører med lisens, som er avhengig av Uber i London, vil vi fortsette å operere som normalt og vil gjøre alt vi kan i samråd med TfL for å løse situasjonen, sier Heywood i kommentaren.</p>
      <p>
        <b>Uber gikk først på børs i april i år, og var et svært profilert objekt på markedet.</b>
      </p>
      <p>Ubers inntekter vokste i fjor med 42 prosent til 11,3 milliarder dollar mens deres biler fullførte 5,2 milliarder turer.</p>
      <p>Totalt 91 millioner kunder fikk enten skyss eller matlevering. Men selskapets lave priser har gjort det vanskelig å dekke kostnadene. Uber har tapt 9 milliarder dollar siden selskapet ble til.</p>
    </article>
  </body>
</html>