<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/ujabb-haziorvosi-es-fogorvosi-praxisok-uresedtek-meg"/>
    <meta property="og:site_name" content="infostart"/>
    <meta property="article:published_time" content="2019-11-25T11:38:00+00:00"/>
    <meta property="og:title" content="Újabb háziorvosi és fogorvosi praxisok üresedtek meg"/>
    <meta property="og:description" content="Novemberben egy tucat újabb háziorvosi praxis és egy fogorvosi praxis üresedett meg Magyarországon."/>
  </head>
  <body>
    <article>
      <h1>Újabb háziorvosi és fogorvosi praxisok üresedtek meg</h1>
      <address><time datetime="2019-11-25T11:38:00+00:00">25 Nov 2019, 11:38</time> by <a rel="author">Infostart</a></address>
      <h3>Novemberben egy tucat újabb háziorvosi praxis és egy fogorvosi praxis üresedett meg Magyarországon.</h3>
      <p>A háziorvosokból négy budapesti, a III., a VIII., a X. és a XIX. kerületben található, egy-egy üresedés Ózdon, Dunaújvárosban, Győrságon, Hevesen, Újszászon, Dunaföldváron és Rédicsen következett be. A fogorvosi praxis a Zala megyei Gelsén szűnt meg - írta a <a href="https://www.vg.hu/kozelet/egeszsegugy-kozelet/masolat-novemberben-ujabb-tucat-praxis-uresedett-meg-1889406/">Világgazdaság</a>.</p>
      <blockquote>Országszerte 468 háziorvosi és 261 fogorvosi rendelőben nincs orvos a Nemzeti Egészségbiztosítási Alapkezelő (NEAK) adatai szerint.</blockquote>
      <p>A 729 megüresedett praxis környékén lakók ellátását helyettesítéssel oldják meg.</p>
      <p>Az üres praxisok száma ismét nő az év közbeni stagnálás után: az év elején 670 praxisból hiányzott az alapellátó orvos, szeptemberben 635-ből, ennél novemberben 94-gyel többől a NEAK táblázata szerint.</p>
      <p>Mindent megtesznek azért, hogy vonzóbbá tegyék az alapellátó orvosok számára a munkát - közölte Rétvári Bence, az Emberi Erőforrások Minisztériumának (Emmi) parlamenti államtitkára.</p>
      <p>2014 és 2019 szeptembere között például a letelepedési pályázat keretében 192 háziorvos nyert támogatást 3,1 milliárd forint értékben, és 84 alapellátásban dolgozó fogorvos 2 milliárd forinthoz jutott.<br/>Praxisjogvásárlási pályázattal 258 orvos cserélt praxisjogot összesen 1,3 milliárd forint támogatással 2015–2019 szeptembere között.</p>
      <p>
        <i>Nyitókép: Pixabay</i>
      </p>
    </article>
  </body>
</html>