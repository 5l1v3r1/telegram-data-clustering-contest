<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/stipriuju-gerimu-realizacija-toliau-smunka-1752588/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Stipriųjų gėrimų realizacija toliau smunka"/>
    <meta property="og:description" content="Reklama"/>
  </head>
  <body>
    <article>
      <h1>Stipriųjų gėrimų realizacija toliau smunka</h1>
      <address><time datetime="2019-11-25T11:08:00+00:00">25 Nov 2019, 11:08</time> by <a rel="author">ventonuovo.lt pranešimas spaudai</a></address>
      <p>Reklama</p>
      <p>
        <b>Devynis mėnesius spekuliuota informacija, jog stipriųjų gėrimų realizacija didėja, tačiau naujausi VMI duomenys rodo, kad nėra jokio augimo – teigia Legalaus verslo aljansas (LVA). 2019-ųjų spalio mėnesį etilo alkoholio realizacija beveik 16 proc. mažesnė negu 2018-ųjų spalį. Rugsėjį kritimas siekė 13 proc., o rugpjūtį – 25 proc. </b>
      </p>
      <p>
        <b>LVA vadovas Mantas Zakarka atkreipia dėmesį į tai, jog stipriųjų gėrimų realizacija spalio mėnesį krito dar labiau negu per šių metų rugsėjį. O valdžios noras selektyviai didinti akcizą tik etilo alkoholiui – neatneš finansinės naudos nei valstybei, nei verslui.</b>
      </p>
      <p>
        <b>Akcizai turi būti mažinami, o ne didinami</b>
      </p>
      <p>„Tendencija tokia – stipraus alkoholio pardavimai neauga. Taigi finansų ministerijos siekis didinti akcizą 10,5 proc. tik dar labiau pablogins situaciją – skatins žmones dažniau apsipirkti Lenkijoje ir Latvijoje, kur perkamas ne tik alkoholis, bet ir maistas, higienos prekės“, – sako M. Zakarka.</p>
      <p>M. Zakarka kviečia pirmiausia įvertinti visas aplinkybes ir tada imtis akcizų didinimo stipriesiems gėrimams. „Dar šių metų vasarą Vilniaus universiteto mokslininkai pristatė formulę, pagal kurią rekomenduota alaus tarifą sumažinti 11 proc., stipriųjų gėrimų –14 proc., o vyno – 51 proc.“, – primena M. Zakarka.</p>
      <p>VU mokslininkai  akcizų mažinimą rekomenduoja, atsižvelgdami į bendra-europinę akcizų politikos praktiką, siejant juos su pajamų, tenkančių vienam gyventojui lygiu, su kaimyninių šalių taikomais akcizais, atsižvelgiant į vietinės gamybos faktorių ir Lietuvoje paskutiniu metu akcentuojamas sveikatos ir alkoholizmo problemas.</p>
      <p>Reklama</p>
      <p>
        <b>Žmonės ieško nelegalių stipraus alkoholio alternatyvų</b>
      </p>
      <p>„Nei vynas, nei alus nelegalios rinkos neturi. Opi Lietuvos problema – nelegalūs stiprieji gėrimai, t. y. kontrabanda iš Baltarusijos, Rusijos ir vietinių gyventojų gamybos gėrimai kaip samagonas, pilstukas. Kuo daugiau auga kainos, tuo žmonės labiau linkę įsigyti nelegalius gėrimus, kurie, deja, dažnai kenkia ir žmonių sveikatai. Beje, nelegalius gėrimus daugeliu atvejų vartoja alkoholizmu sergantys žmonės. Lietuvos valdžia turėtų rūpintis ne akcizo didinimu, o sergančiųjų gydymu“, – įsitikinęs M. Zakarka.</p>
      <p>Pasak jo, nors viešai deklaruojama, kad Lietuvoje suvartojamas kur kas mažesnis alkoholio kiekis, iš tiesų sunku tai įvertinti. „VMI duomenys rodo tik Lietuvoje realizuojamo alkoholio skaičius, mes nematome tikslių duomenų, kiek mūsų šalies gyventojai įsigyja gėrimų Lenkijoje, kur akcizas alkoholiui per 30 proc. mažesnis“, – sako M. Zakarka.</p>
      <p>Iš viso per šiuos metus Lietuvoje realizuota 9,7 mln. litrų stipriųjų gėrimų. Tuo tarpu vyno realizuota 26,4 mln. litrų, o alaus – daugiau nei 1 milijardas litrų.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/ukis/geria-perpus-maziau---per-desimtmeti-legalios-degtines-rinka-smuko-43-proc-1747126/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>