<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221011/real-moze-oplatit-parizu-velku-prehru-atletico-sa-postavi-proti-juventusu-turin"/>
    <meta property="og:site_name" content="Športky.sk"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Real môže oplatiť Parížu veľkú prehru, Atlético sa postaví proti Juventusu Turín"/>
    <meta property="og:description" content="BRATISLAVA - V utorňajších stretnutiach skupinovej fázy futbalovej Ligy majstrov 2019/2020 môžu spečatiť postup do osemfinálovej časti ďalší účastníci kontinentálneho pohára číslo jeden. Účasť vo ..."/>
  </head>
  <body>
    <article>
      <h1>Real môže oplatiť Parížu veľkú prehru, Atlético sa postaví proti Juventusu Turín</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>BRATISLAVA - V utorňajších stretnutiach skupinovej fázy futbalovej Ligy majstrov 2019/2020 môžu spečatiť postup do osemfinálovej časti ďalší účastníci kontinentálneho pohára číslo jeden. Účasť vo vyraďovacej fáze si v doterajšom priebehu zabezpečilo trio mužstiev - Paríž St. Germain, Bayern Mníchov a Juventus Turín.</p>
      <p>A-skupina ponúkne mimoriadne pútavý šláger medzi Realom Madrid a spomenutým parížskym tímom St. Germain. "Biely balet" v úvodnom kole prehral vo francúzskej metropole 0:3 a protivníkovi má čo odplácať. V prípade, že to dokáže a vyhrá, prenikne medzi šestnásť najlepších. Ak však turecký Galatasaray Istanbul v skoršom stretnutí od 18.55 h neprehrá v domácom zápase s belgickým FC Bruggy, Real postúpi bez ohľadu na rezultát utorňajšieho stretnutia proti PSG.</p>
      <p><b><i>"V Paríži to bol ťažký zápas, už to však považujem za minulosť. V utorok nepôjde o žiadnu pomstu. Chceme sa dobre pripraviť, odohrať vydarený duel a dosiahnuť priaznivý výsledok, aj keď to bude veľmi náročné. Myslím si, že momentálne sme v lepšej forme ako v septembri," </i></b>poznamenal po sobotňajšom víťazstve v La Lige nad San Sebastiánom (3:1) tréner Realu Zinedine Zidane, citoval ho klubový web.</p>
      <p>Aj ďalší madridský zástupca Atlético má možnosť získať postupovú definitívu. "Los Colchoneros" nastúpia na trávniku Juventusu Turín a ak zvíťazia, nielenže s určitosťou preniknú ďalej, ale taktiež by sa bodovo dotiahli na šampióna talianskej Serie A a vďaka lepšej bilancii zo vzájomných duelov (v Madride 2:2, pozn.) by poskočili na líderskú pozíciu. Naopak, ak "stará dáma" v domácom prostredí prekoná madridskú prekážku, zabezpečí si víťazstvo v D-skupine.<i><b> "Pred nami je extrémne dôležitý týždeň. V utorok hráme v Lige majstrov s Juventusom a v nedeľu nás v domácej ligovej súťaži čaká vynikajúci duel proti Barcelone,"</b></i> pripomenul stredopoliar Atlética Koke najbližší mimoriadne náročný program mužstva zo štadióna Wanda Metropolitano.</p>
      <figure>
        <img src="https://sportky.zoznam.sk/cacheImg/obr/1200px/atletico-madrid-joao-felix-510669.jpg"/>
        <figcaption>Joao Felix v dueli proti Realu Madrid<cite><b>Zdroj:</b> SITA/AP/Frank Franklin II</cite></figcaption>
      </figure>
      <p>Finalista uplynulého ročníka Ligy majstrov, anglický Tottenham Hotspur, si môže pod vedením nového kormidelníka Josého Mourinha "uchmatnúť" osemfinálovú miestenku. "Kohútom" stačí doma zdolať grécky Olympiakos Pireus alebo aj remizovať v prípade, ak nemecký Bayern Mníchov v druhom zápase "béčka" neprehrá na ihrisku srbskej Crvenej zvezdy Belehrad. Spomenutý Portugalčan Mourinho si v sobotu odkrútil premiéru na lavičke nového zamestnávateľa a Tottenham zvíťazil na pôde West Hamu United 3:2.</p>
      <p><i><b>"Naštvem sa, ak niekto napíše, že som mal na mužstvo nejaký vplyv. Žiadny som nemal. Nie je to o mne, skôr o hráčoch a tomto klube. Akurát som štipkou prispel k cennému víťazstvu. Hodinu sme hrali skvele, ale potom sme trochu kondične 'odišli'. Neviním však z toho môjho predchodcu. Môže za to reprezentačná prestávka. Niektorí hráči sa zo zrazov národných mužstiev vrátili až v piatok," </b></i>povedal na klubovom webe "Spurs" 56-ročný rodák zo Setúbalu.</p>
      <figure>
        <img src="https://sportky.zoznam.sk/cacheImg/obr/1200px/jose-mourinho-tottenham-hotspur-531033.jpg"/>
        <figcaption>José Mourinho a Dele Alli<cite><b>Zdroj:</b> SITA/AP/Frank Augstein</cite></figcaption>
      </figure>
      <p>V "céčku" ešte nie je známe meno žiadneho postupujúceho, ale všetko môžu zmeniť utorňajšie stretnutia. Anglický majster Manchester City (10 bodov, pozn.) môže splniť misiu v stretnutí s ukrajinským Šachtarom Doneck (5). Okrem tejto dvojice tímov si "brúsia zuby" na postup aj chorvátske Dinamo Záhreb (5) a zástupca z Apeninského polostrova - Atalanta Bergamo (1).</p>
      <p>Situácia v tabuľke však mohla vyzerať úplne inak, ak by Záhrebčania v minulom kole v domácom súboji s "baníkmi" z Donecka (3:3) nepremárnili náskok 3:1. Hostia strelili dva góly až v nadstavenom čase druhého polčasu. <i><b>"Po zápase som 20 minút v depresii sedel v klubovej kaplnke,"</b></i> priznal na webe Európskej futbalovej únie (UEFA) stopér Dinama Dino Perič, ktorý v nedávnom kvalifikačnom zápase ME 2020 proti Slovensku v Rijeke debutoval v reprezentačnom drese Chorvátska.</p>
      <footer><b>Zdroj:</b> SITA<br/><b>Foto:</b> SITA/AP/Alessandro Di Marco</footer>
    </article>
  </body>
</html>