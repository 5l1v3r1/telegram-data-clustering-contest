<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/suspilstvo/u-vinnitsii-vidpovili-na-petitsiiyu-shchodo-prodaju-yalinok-v-gorshchikah"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-25T11:13:50+00:00"/>
    <meta property="og:title" content="У Вінниці відповіли на петицію щодо продажу ялинок в горщиках"/>
    <meta property="og:description" content="Сьогодні, 25 жовтня, на сайті Єдиної системи місцевих петицій з'явилась відповідь на звернення вінничанина Миколи Понятовського. Чоловік пропонує не купувати живі зрізані дерева, а використовувати на Новорічні свята рослини у спеціальному посуді, а потім їх висаджувати."/>
  </head>
  <body>
    <article>
      <h1>У Вінниці відповіли на петицію щодо продажу ялинок в горщиках</h1>
      <address>
        <time datetime="2019-11-25T11:13:50+00:00">25 Nov 2019, 11:13</time>
      </address>
      <p>
        <b>Сьогодні, 25 жовтня, на сайті Єдиної системи місцевих петицій з'явилась відповідь на <a href="https://vinbazar.com/news/suspilstvo/vinnichanin-proponu-kupuvati-novorichni-yalinki-v-gorshchiku-a-potim-visaditi-h-v-parku---petitsiiya">звернення вінничанина Миколи Понятовського</a>. Чоловік пропонує не купувати живі зрізані дерева, а використовувати на Новорічні свята рослини у спеціальному посуді, а потім їх висаджувати.</b>
      </p>
      <p>У виконавчому комітеті Вінницької міської ради повідомили, що не можуть впливати на продаж тієї чи іншої продукції суб'єктами господарювання. Проте, при здійсненні погоджень та координації ведення святкової торгівлі на території міста буде проводитись відповідна рекомендаційна робота щодо роз’яснення існуючого попиту на ялинки в горщиках та переваг від ведення даного роду торгівлі.</p>
      <p>Щодо можливої шкоди від продажу зрубаних рослин, у відповіді пояснюють, що державні лісогосподарські підприємства <a href="https://vinbazar.com/news/rizne/na-vinnichchini-virostili-mayje-piv-milyona-yalinok-do-novogo-roku-foto">вирощують новорічні ялинки</a> на спеціальних плантаціях.</p>
      <p><i>"В галузі лісового господарства роблять усе можливе, аби задовольнити потребу в новорічних деревах і не завдавати шкоду лісу. Зокрема: на площі близько 5000 гектарів створені спеціальні плантації ялинок, де зростають 15 мільйонів штук хвойних дерев різних порід та віку. Крім того, щороку в грудні триває рубка лісу в загущених молодняках, де без шкоди для лісу можна вибрати близько 1 мільйона штук новорічних ялинок. Таким чином, купуючи живу ялинку до новорічних свят у спеціально відведених для цього місцях, споживач не завдає особливої шкоди лісовому господарству та дикій природі загалом"</i>, - зазначають у відповіді.</p>
      <p>За інформацією державного підприємства "Вінницьке лісове господарство", молоді насадження доглядають протягом 5-6 років. У міськраді застерігають, що дерева можуть не прижитись у холодному ґрунту після теплих кімнатних умов.</p>
      <p><i>"Таким чином, існує вірогідність, що висадка дерев з горщиків, які на період новорічних свят перебували в теплих кімнатних умовах до холодного неспеціалізованого ґрунту відкритої місцевості, не призведе до нормального та повноцінного вкорінення та подальшого розвитку рослини і не принесе позитивного впливу на довкілля в кінцевому результаті"</i>, - йдеться у повідомленні.</p>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>