<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/mes_esports/handbol/claus-segona-victoria-contra-Flensburg_0_2350564997.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T11:40:10+00:00"/>
    <meta property="og:title" content="Les claus de la segona victòria contra el Flensburg"/>
    <meta property="og:description" content="El Barça d'handbol supera el campió alemany abans de visitar la pista del París Saint-Germain"/>
  </head>
  <body>
    <article>
      <h1>Les claus de la segona victòria contra el Flensburg</h1>
      <h2>El Barça d'handbol supera el campió alemany abans de visitar la pista del París Saint-Germain</h2>
      <address>
        <time datetime="2019-11-25T11:40:10+00:00">25 Nov 2019, 11:40</time>
      </address>
      <p>El Barça d'handbol va tornar a guanyar dissabte el Flensburg (31-27) i arribarà colíder al partit decisiu de la fase de grups de la Lliga de Campions contra el París Saint-Germain. L'equip blaugrana tindrà quatre dies per preparar la cita després de visitar demà la pista de l'Ademar de Lleó (20.00 h). L'última victòria a Europa va deixar situacions interessants:</p>
      <h3>1. Aprendre a patir</h3>
      <p>El conjunt de Xavi Pascual va tornar a superar al campió de la Bundesliga després d'una gran segona meitat (15-15 al descans). Va millorar les estadístiques d'efectivitat després de l'aturada de la mitja part per assegurar-se els dos punts: va signar gairebé un 70% d'efectivitat amb menys intents que el rival (45, per 49 del Flensburg, que va quedar-se en un 56% d'encert). El partit de la novena jornada de Champions va confirmar que els blaugranes tenen una marxa més, amb molts matisos. Tenen un estil molt definit i un ventall de reaccions ampli.</p>
      <p>Guanyen per la inèrcia de sumar minuts fent les coses bé –com la setmana passada contra l'Aalborg–, per superioritat de joc o per constància, amb la granota de treball. És una versió poc habitual del Barça, exigit fins a l'extrem en quatre o cinc ocasions durant la fase de grups de la màxima competició continental. Que aprengui a competir bé en situacions de tot o res és una bona notícia de cara al format de <i>final four</i> del cap de setmana de Colònia.</p>
      <figure>
        <iframe data-src="https://twitter.com/FCBhandbol/status/1198340361724276747?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>2. Aleix Gómez i les exhibicions rutinàries</h3>
      <p>L'extrem dret de Sabadell va ser el líder de l'equip contra el Flensburg amb 10 gols sense errades. Ha convertit l'exhibició en rutina, i ja acumula 53 gols (és el tercer màxim golejador de la Champions), 28 en els últims tres partits (18 en el doble enfrontament contra l'Aalborg i els 10 de l'últim cap de setmana). Que hagi estat designat el millor jugador del partit i de la jornada és un valor afegit.</p>
      <p>És el seu millor moment amb la samarreta del Barça, més enllà de l'impacte de la temporada del debut. Víctor Tomàs va fer un pas endavant l'any passat, quan va recuperar el nivell de titular d'elit, però Gómez ha assumit bé la competència i el rol a la plantilla, sigui quin sigui. Ha après a ser important des de l'atac posicional, finalitzant a la contra i com a especialista en les situacions de penal.</p>
      <figure>
        <a href="https://www.ara.cat/2019/11/25/esports/Lasse-Andersson-Lliga-Campions-Barca_2350575063_67636926_1440x899.jpg">
          <img src="https://www.ara.cat/2019/11/25/esports/Lasse-Andersson-Lliga-Campions-Barca_2350575063_67636926_1440x899.jpg"/>
        </a>
        <figcaption>Lasse Andersson a la Lliga de Campions amb el Barça / FC BARCELONA</figcaption>
      </figure>
      <h3>3. El gran moment i l'adeu de Lasse Andersson</h3>
      <p>El Barça ha superat el gran Tourmalet de la fase de grups d'Europa amb nota: París Saint-Germain, Flensburg, dos partits en sis dies contra l'Aalborg i altre cop el campió d'alemanya al Palau Blaugrana. L'equip segueix sense perdre des del debut contra el Pick Szeged, i el partit d'aquest cap de setmana contra el PSG és segurament un dels moments més importants de la temporada.</p>
      <p>Pot marcar la planificació esportiva de la segona volta. Francesos i barcelonins empaten a 16 al capdavant del grup, i el Szeged de Pastor és tercer amb 15 –és el gran beneficiat del duel de favorits–. El Barça necessita guanyar per ser líder en solitari i acostar-se a la classificació directa a quarts de final. Necessitarà que l'aportació individual segueixi creixent. Seran els últims partits de fase regular per a Lasse Andersson com a jugador del Barça: el club ha anunciat aquest dilluns que el danès jugarà al Füchse de Berlín alemany les tres properes temporades. "Estic molt content amb el canvi. És el projecte que necessito", ha comentat en declaracions per a la web oficial dels bavaresos.</p>
    </article>
  </body>
</html>