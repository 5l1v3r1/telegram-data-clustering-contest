<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549883.html/%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D9%86%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7-%D9%85%D8%B3%D9%85%D9%88%D9%85-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:21:00+00:00"/>
    <meta property="og:title" content="برخورد قاطع دستگاه قضا با متخلفان انتخاباتی/فضای مجازی نباید برای کاندیداها مسموم شود"/>
    <meta property="og:description" content="رئیس کل دادگستری سیستان و بلوچستان گفت: طرفداران برخی کاندیداها و یا مردم نباید هر مطلب منفی را در فضای مجازی منتشر کرده و به شایعات دامن بزنند چرا که در کنار ناشایست بودن، این اقدام برخورد دستگاه قضا را نیز در پی خواهد داشت."/>
  </head>
  <body>
    <article>
      <h1>برخورد قاطع دستگاه قضا با متخلفان انتخاباتی/فضای مجازی نباید برای کاندیداها مسموم شود</h1>
      <h2>رئیس کل دادگستری سیستان و بلوچستان عنوان کرد؛</h2>
      <address>
        <time datetime="2019-11-25T11:21:00+00:00">25 Nov 2019, 11:21</time>
      </address>
      <p>رئیس کل دادگستری سیستان و بلوچستان گفت: طرفداران برخی کاندیداها و یا مردم نباید هر مطلب منفی را در فضای مجازی منتشر کرده و به شایعات دامن بزنند چرا که در کنار ناشایست بودن، این اقدام برخورد دستگاه قضا را نیز در پی خواهد داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام علی مصطفوی نیا در گفت و گو با خبرنگار <a href="http://www.asrehamoon.ir/">عصرهامون</a>، با اشاره به برگزاری اولین نشست کارگروه پیشگیری از جرائم انتخاباتی در استان، گفت: برگزاری انتخابات مجلس شورای اسلامی در اسفند و حضور پرشور مردم در این انتخابات می تواند پاسخ کوبنده ای به دشمنان و اغتشاشگران باشد که تصور میکنند می توانند نظام مقدس جمهوری اسلامی را با مشکل روبه رو کنند.<br/><br/>وی افزود: اولین کسانی که مسئول هستند و باید توجه کنند که قانون رعایت شود ما مسئولین هستیم که باید محکم پای قوانین ایستاده و خود نیز به صورت 100 درصدی به آن پایبند باشیم.<br/><br/>رئیس کل دادگستری سیستان و بلوچستان با تاکید بر اینکه رای مردم حق الناس است، بیان کرد: به گفته مقام معظم رهبری رای مردم حق و ناس بوده و باید به این نکته توجه کنیم و باید به مردم اطمینان بدهیم که از آرای آنان صیانت می شود.<br/><br/>وی ادامه داد: مردم عزیز باید بدانند که ما اگر ذره ای تخلف  و بی مسئولیتی مشاهده کنیم با آن به جدیت برخورد می کنیم و در همین راستا نیز شعب خاصی را برای رسیدگی به تخلفات تعیین کرده ایم و هر یک از طرفداران و کاندیداها باید مواظب باشند که در خارج از دایره قانون اقدام نکرده و همراه با حضور حداکثری به سلامت انتخابات نیز توجه کنند.<br/><br/>مصطفوی نیا با اشاره به اینکه رای آوردن به هر طریق درست نیست، اذعان کرد: اینکه برخی فکر می کنند که به هر قیمت و طریقی می توانند رای بیاورند درست نیست چرا که دستگاه قضا با متخلفان برخورد کرده و همه فعالیت های انتخاباتی را رصد می کند.<br/><br/>وی خاطرنشان کرد: ایمان و تقوا را نباید فدای تبلیغات کنیم و اینکه یک کاندیدایی احساس مسئولیت کرده و به میدان آمده نباید در فضای مجازی این فرد را تخریب کرد و یا هر مطلبی را بدون اطلاع منتشر کرد چرا که در کنار ناپسند بودن این کار، برخورد قاطع دستگاه قضا را نیز در پی دارد.<br/> <br/>انتهای پیام/</p>
    </article>
  </body>
</html>