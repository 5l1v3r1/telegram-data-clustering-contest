<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402524/%D8%A7%D8%B3%D9%81%D9%86%D8%A7%D9%86%DB%8C-%D8%AD%D9%88%D8%B2%D9%87-%D8%B5%D8%A7%D8%AF%D8%B1%D8%A7%D8%AA-%D9%88-%D9%88%D8%A7%D8%B1%D8%AF%D8%A7%D8%AA-%D9%86%DB%8C%D8%A7%D8%B2%D9%85%D9%86%D8%AF-%D9%85%D8%AA%D9%88%D9%84%DB%8C-%D8%AE%D8%A7%D8%B5-%D8%A8%D8%B1%D8%A7%DB%8C-%D9%85%D8%AF%DB%8C%D8%B1%DB%8C%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:29:22+00:00"/>
    <meta property="og:title" content="اسفنانی: حوزه صادرات و واردات نیازمند متولی خاص برای مدیریت است"/>
    <meta property="og:description" content="مدیرکل تعزیرات حکومتی شهر تهران با انتقاد از نبود متولی خاص در حوزه صادرات و واردات گفت: اگر یک مرجع حوزه واردات و صادرات را مدیریت می‌کرد شاید الان شاهد این گسست‌ها و مشکلات نبودیم."/>
  </head>
  <body>
    <article>
      <h1>اسفنانی: حوزه صادرات و واردات نیازمند متولی خاص برای مدیریت است</h1>
      <address><time datetime="2019-11-25T11:29:22+00:00">25 Nov 2019, 11:29</time> by <a rel="author">اعظم سندگل</a></address>
      <p>مدیرکل تعزیرات حکومتی شهر تهران با انتقاد از نبود متولی خاص در حوزه صادرات و واردات گفت: اگر یک مرجع حوزه واردات و صادرات را مدیریت می‌کرد شاید الان شاهد این گسست‌ها و مشکلات نبودیم.</p>
      <p>به گزارش ایسنا به نقل از اداره کل روابط عمومی و تشریفات سازمان تعزیرات حکومتی، محمدعلی اسفنانی در مصاحبه با رادیو گفت‌وگو در خصوص میزان اثربخشی سامانه جامع تجارت بر کنترل و مبارزه با قاچاق کالا، اظهار کرد: این سامانه گام مهم و بلندی در راستای مدیریت ورود کالا به کشور و حتی صادرات کالاست چرا که کالاهایی که وارد کشور می‌شوند مورد رصد قرار می‌گیرند.</p>
      <p>وی افزود: البته این سامانه به طور کامل قادر به پوشش دهی همه نیازهای مربوط به واردات و جلوگیری از ورود کالای قاچاق نیست زیرا بخشی از کالاها هنوز در عین اینکه از مجاری قانونی وارد کشور می‌شوند؛ اما ثبت نشده و تعدادی هم به عنوان کوله بری و ته لنجی وارد کشور می‌شوند.</p>
      <p>مدیرکل تعزیرات حکومتی شهر تهران مطرح کرد: یکی از بزرگترین آفاتی که به تولید داخل آسیب زده این است که فعالان اقتصادی مقرراتی کالاها و واردات خود را در این سامانه ثبت می کنند، اما با سیلی از همان نوع کالا در جامعه مواجه می شوند. در واقع این سامانه برای افرادی است که مجوز لازم را دارند و قانونمند کار می کنند اما عده‌ای به صورت غیرقانونی اقدام به واردات کالا می کنند و هیچ ثبتی هم صورت نمی گیرد.</p>
      <p>این مقام مسئول از نبود متولی خاص در حوزه صادرات و واردات انتقاد کرد و گفت: اگر یک مرجع حوزه واردات و صادرات را مدیریت می کرد شاید الان شاهد این گسست‌ها و مشکلات نبودیم.</p>
      <p>اسفنانی اذعان کرد: متاسفانه هیچ قاعده خاص و مشخصی درخصوص کوله بری و ته لنجی وجود ندارد، معلوم نیست کالاهای کوله بری و ته لنجی با مجوز وارد می شوند یا بدون مجوز، ضمن اینکه برای کالاهای ته لنجی هم هیچ معیار و میزان مشخصی وجود ندارد.</p>
      <p>وی ادامه داد: اگر قرار به واردات کالاهای کوله بری و ته لنجی است باید در این سامانه تسهیلی برای آن در نظر گرفته شود.</p>
      <p>مدیرکل تعزیرات حکومتی شهر تهران اظهار کرد: برخی کالاها در حوزه لوازم خانگی تولید داخل هستند اما اسم و عنوان آنها کاملاً خارجی است که به خاطر همین موضوع توقیف می‌شوند و البته برعکس این قضیه هم وجود دارد لذا ضروری است که راهکاری برای این موضوع در سامانه جامع تعریف شود.</p>
      <p>اسفنانی درخصوص راهکارهای استفاده بهتر از سامانه جامع تجارت تأکید کرد: ما باید برای پراکندگی متولیان امر واردات و صادرات فکری کنیم، درست است که همه استعلامات در این سامانه انجام می شود اما گاهی هم این پروسه زمان بر است و کار را به تأخیر می اندازد، ضمن اینکه ما هنوز در ردیابی کالاها به ویژه کالاهای سلامت محور موفق نیستیم.</p>
      <p>انتهای پیام</p>
    </article>
  </body>
</html>