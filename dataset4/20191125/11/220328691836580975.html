<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/orlin-goranov-i-akaga-zabivat-spodeleno-407571.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Орлин Горанов и „Акага“ забиват „Споделено“"/>
    <meta property="og:description" content="Звездите репетират за големия концерт в НДК"/>
  </head>
  <body>
    <article>
      <h1>Орлин Горанов и „Акага“ забиват „Споделено“</h1>
      <address><time datetime="2019-11-25T11:08:00+00:00">25 Nov 2019, 11:08</time> by <a rel="author">Агенция Стандарт</a></address>
      <p>Шест дни делят феновете на Орлин Горанов и фънк формацията „Акага“ от първото им съвместно мащабно шоу, наречено „Споделено“. На 30 ноември в зала 1 на НДК ще звучат хитове на музикантите, белязали поколения с таланта си, а бляскави ефекти ще превърнат концерта им в запомнящото се събитие от края на 2019-а. Последните репетиции вече текат в зала номер 1, а заедно с тях в продажба влизат и последните билети за шоуто. Ето какво казва Орлин Горанов за любителите на евъргрийн изживяването: „Ще бъде среща с близки приятели – решихме да излезем от уюта на летните ни къмпинг „концерти“ и да споделим сцената със същата любов, с която споделяме моментите край морето. Затова ще ни видите и чуете в изключително естествена среда, която обаче ще превърнем в пиршество за окото и ухото“. „Светът е за двама“, „Да започнем отначало“, „Писмо в бутилка“ са сред  вечните шлагери, превърнали музиката на Орлин Горанов в златна за последните четири десетилетия. На 30 ноември те ще звучат в нов и страхотен  аранжимент на неповторимите „Акага“ - бендът, поставил основата на модерното българско звучене, съчетавайки поп, джаз, фънк, евъргрийн и класическа музика. С Орлин излизат Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Д. Митев-Дънди (барабани), Петър Главанов (китари), Калин Петров (клавишни). Неотлъчно до тях ще бъде и женското присъствие на чаровното трио „Тринити“, както и щрайх квартетът Destiny. Специална изненада е и участието на Цветан Недялков (китара) и Ясен Велчев (клавишни инструменти).</p>
      <figure>
        <img src="https://scontent.fsof9-1.fna.fbcdn.net/v/t1.15752-0/p480x480/75412339_535559840356464_8797169289472770048_n.jpg?_nc_cat=104&amp;_nc_ohc=HYLfb8_tuR8AQls2Lh4MVjIbCWSG5JUI8-Y2ngxONdjfDWgIBRnfemgYQ&amp;_nc_ht=scontent.fsof9-1.fna&amp;oh=5b8b4c6d31150001b9316dd1232a5b44&amp;oe=5E85FE73"/>
      </figure>
    </article>
  </body>
</html>