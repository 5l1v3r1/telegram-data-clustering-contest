<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-rekordaron-vittek-el-a-kossuth-fotot/"/>
    <meta property="og:site_name" content="lokál"/>
    <meta property="article:published_time" content="2019-11-25T11:09:07+00:00"/>
    <meta property="og:title" content="Rekordáron vitték el a Kossuth fotót!"/>
    <meta property="og:description" content="Ennyit még sohasem adtak Kossuth dedikált fotójáért. Az árverési jutalékkal együtt több mint 850 ezer forintot fizetett ki a Sinu Metu Polgári Társulás – egy felvidéki magyar kulturális egyesület. Legutóbb egy hasonló Kossuth – fotó még csak háromszáz ezer forintot kóstált.- Az aukciókon is"/>
  </head>
  <body>
    <article>
      <h1>Rekordáron vitték el a Kossuth fotót!</h1>
      <address><time datetime="2019-11-25T11:09:07+00:00">25 Nov 2019, 11:09</time> by <a rel="author">Urmai Gabriella</a></address>
      <p>
        <b>Ennyit még sohasem adtak Kossuth dedikált fotójáért. Az árverési jutalékkal együtt több mint 850 ezer forintot fizetett ki a Sinu Metu Polgári Társulás – egy felvidéki magyar kulturális egyesület. Legutóbb egy hasonló Kossuth – fotó még csak háromszáz ezer forintot kóstált.</b>
      </p>
      <figure>
        <img src="https://www.lokal.hu/wp-content/uploads/2019/11/Kossuth2lokal-768x1036.jpg"/>
      </figure>
      <p>– Az aukciókon is érződik az év végi ajándékozási, vásárlási láz, a történelmi ereklyéink, az 1948-as dokumentumok, Kossuth és Görgei iratai és fotói magas áron találtak gazdára – mondta lapunknak Csonka Krisztián, a Darabanth Aukciósház cégvezetője. Klie Zoltán Vágtató szerelmesek című festményét 1,3, egy gyönyörű 1905-ös Zsolnay tulipános szecessziós vázát 1,1 milió, Kossuth Lajos frissen megválasztott kormányzó saját kezűleg aláírt levelét 440 000 forintért vették meg. Ugyancsak meglepően magas eredményt hozott két bélyeg, egy 1938-as 5 pengős bankjegy 420 ezer, egy 1946-os nagyon ritka távolsági levél, amelyet 10 billió pengős négyescsíkkal bérmentesítettek 480 ezer forintért kelt el.</p>
      <p>Reznák Erzsébet a ceglédi Kossuth múzeum igazgatója, a téma legismertebb szakértője maga is meglepődött Kossuth ereklye váratlan „emelkedésén”. A turini fényképekből a ceglédi múzeumban sokat őriznek.</p>
      <p>–1877 márciusában maga Kossuth Lajos írta a ceglédi polgármesternek, hogy vasúton elküldött neki egy szekrénykét, száztizenöt arcképpel együtt. Mindegyiket a küldöttség és a hozzá csatlakozott személyek nevével ellátva. Százkét fotó Ceglédre szólt, tíz Nagykőrösre, kettő Abonyba, egy pedig olyan személynek, akinek a címét nem ismerte – részletezte Reznák Erzsébet. A neves olasz Ambrosetti nevű fényképész által készített portrékat számos helyen felhasználták már az idők során. A fotográfia alapján többek közt bélyeg, rézmetszet és festmény is őrzi az akkor hetvenöt éves Kossuth arcképét. A mostani fotót Kossuth az érsekújváriaknak (ma Szlovákia) dedikálta 1893-ban díszpolgárrá választása okán, így a felvidéki egyesületnél valóban jó helyre került. Nagy árverési csata után végül a Sine Metu Polgári Társulásé lett a nevezetes dedikált Kossuth fénykép. Mint megtudtuk ők ifjúsági rendezvényeket, előadásokat, fórumokat szerveznek, és elsősorban a több évtizedes hagyománnyal rendelkező Gombaszögi Nyári Tábor lebonyolítását végző civil szervezet. Több, a magyar történelemmel kapcsolatos tevékenységükkel hívták fel magukra a figyelmet:kezdeményezői voltak a régi Gömörországban találhat Gombaszeg nyolcszögletű, ortogonális kápolnájának régészeti ásatásaiban. A Sinu Metu szoros együttműködésben végzi tevékenységét a Diákhálózattal és a csehországi és szlovákiai magyar egyetemista klubokkal, de jó kapcsolatokat ápol a magyar ifjúsági szervezetekkel is.</p>
      <hr/>
      <p>A polgári társulás elnökétől, Orosz Örstől megtudtuk, az értékes fotó mindenképpen szerepel majd a Szoborsorsok című hamarosan megjelenő kötetben. Csehszlovákiában 1919 és 1921 közötti szobor rongálások a témája a riporteri kutatásban, érdekességekben, visszaemlékezlésekben bővelkedő kötetnek, amelyből kiderül az érsekújvári Kossuth szobor titka is. Valamennyi felvidéki egészalakos Kossuth szobrot ledöntötték ezekben a vészterhes időben, egyiknek még a feje is eltűnt. Egyesek szerint elásták, de egy másik legenda szerint kútba rejtették el, ami viszont tény: máig sincs meg.</p>
    </article>
  </body>
</html>