<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402496/%D9%88%D8%A7%DA%A9%D9%86%D8%B4-%D9%85%D8%AF%DB%8C%D8%B1%DA%A9%D9%84-%D8%B2%D9%86%D8%AF%D8%A7%D9%86-%D9%87%D8%A7%DB%8C-%D8%AA%D9%87%D8%B1%D8%A7%D9%86-%D8%A8%D9%87-%D8%AE%D8%B7%D8%B1%D9%86%D8%A7%DA%A9-%D8%AE%D9%88%D8%A7%D9%86%D8%AF%D9%86-%D9%81%D8%B4%D8%A7%D9%81%D9%88%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:16:37+00:00"/>
    <meta property="og:title" content="واکنش مدیرکل زندان‌های تهران به «خطرناک» خواندن «فشافویه»"/>
    <meta property="og:description" content="مدیرکل زندان‌های استان تهران نسبت به اظهارات رئیس شورای شهرستان ری درباره «زندان فشافویه» و مسئولیت قوه قضائیه در این باره، واکنش نشان داد."/>
  </head>
  <body>
    <article>
      <h1>واکنش مدیرکل زندان‌های تهران به «خطرناک» خواندن «فشافویه»</h1>
      <address><time datetime="2019-11-25T11:16:37+00:00">25 Nov 2019, 11:16</time> by <a rel="author">زهرا میرزایی</a></address>
      <p>مدیرکل زندان‌های استان تهران نسبت به اظهارات رئیس شورای شهرستان ری درباره «زندان فشافویه» و مسئولیت قوه قضائیه در این باره، واکنش نشان داد.</p>
      <p>سید حشمت الله حیات الغیب در گفت‌وگو با ایسنا در این باره اظهار کرد: اظهارات و مطالب رئیس شورای شهرستان ری از بی اطلاعی است و سخنان ایشان کاملا نادرست و کذب است.</p>
      <p>وی افزود: مجموعه دستگاه قضا و سازمان زندان‌ها علاقمند نیستند که جمعیت کیفری افزایش یابد. متولی مسایل و مواردی که بیرون از زندان‌ها اتفاق می افتد، سازمان زندان‌ها نیست.</p>
      <p>حیات الغیب تصریح کرد: امکانات بیرونی ندامتگاه تهران بزرگ  اعم از نور، جاده و... کار سازمان زندان‌ها نیست. اتوبوسرانی زیر نظر شورای شهر ری است و باید آن را برای مردم مهیا کند.</p>
      <p>وی افزود: ما با اتوبوسرانی و تاکسیرانی مکاتبات متعددی داشتیم و حتی پیگیری کردیم تا مترو تا  فرودگاه امام دایر باشد  و آنجا را تحت پوشش مترو قرار دهیم. گرچه مسئولیت این امر برعهده شورای شهر ری و جزو تقسیمات شهرری است ولی باز هم در این زمینه تلاش کردیم.  </p>
      <p>مدیرکل زندان‌های استان تهران گفت: این موضوع که رییس شورای شهرستان ری گفته زندان فشافویه خطرناک است؛ باید بگویم که اولا آنجا زندان فشافویه نیست بلکه ندامتگاه تهران بزرگ است. فضای این ندامتگاه مناسب است و خطرناک نیست و مسئولین امر هم آنجا را دیده‌اند.  </p>
      <p>براساس این گزارش، حسن خلیل آبادی رئیس شورای شهرستان ری در اظهارنظری گفته است: «زندان فشافویه امکانات لازم را ندارد و استقرار این تعداد بازداشتی در این مکان سخت است، از همه مسئولان به ویژه مسئولان قضائی خواهش می‌کنم در شرایط کنونی توجه و رسیدگی بیشتری به این زندان داشته باشند.  باید هرچه سریعتر در خصوص بازداشتی‌ها غربالگری صورت گیرد تا آنهایی که مجرم نیستند و یا به صورت تصادفی و ناآگاهانه در ناآرامی‌های اخیر مشارکت داشتند، آزاد و با آنهایی که مرتکب جرم شدند نیز طبق روال قانونی برخورد شود. قوه قضائیه باید بر شرایط نگهداری بازداشتی‌ها در زندان نظارت کامل داشته باشد، چرا که در فشافویه زندانیان خطرناک نیز بازداشت هستند و مسئولیت قوه قضائیه در این حوزه سنگین است و تقاضا داریم، مسئولان قضائی نسبت به این امر دقت لازم را داشته باشند.»</p>
      <p>انتهای پیام </p>
    </article>
  </body>
</html>