<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607344"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T11:15:00+00:00"/>
    <meta property="og:title" content="รถกู้ภัยหักหลบจักรยานยนต์ตัดหน้า ชนต้นไม้ผู้ป่วยดับ-ญาติเจ็บหลายราย"/>
    <meta property="og:description" content="รถกู้ภัยสว่างประทีปศรีราชาเจอจักรยานยนต์ตัดหน้า ระหว่างรีบนำผู้ป่วยส่งกลับบ้านที่หนองคาย จนเสียหลักชนต้นไม้ ผู้ป่วยในรถเสียชีวิต ญาติบาดเจ็บสาหัสหลายราย"/>
  </head>
  <body>
    <article>
      <h1>รถกู้ภัยหักหลบจักรยานยนต์ตัดหน้า ชนต้นไม้ผู้ป่วยดับ-ญาติเจ็บหลายราย</h1>
      <address><time datetime="2019-11-25T11:15:00+00:00">25 Nov 2019, 11:15</time> by <a rel="author">PostToday</a></address>
      <p>รถกู้ภัยสว่างประทีปศรีราชาเจอจักรยานยนต์ตัดหน้า ระหว่างรีบนำผู้ป่วยส่งกลับบ้านที่หนองคาย จนเสียหลักชนต้นไม้ ผู้ป่วยในรถเสียชีวิต ญาติบาดเจ็บสาหัสหลายราย</p>
      <p>เมื่อวันที่ 25 พ.ย. 62 เวลา 08.00 น. ร้อยตำรวจเอก อุทิศ เอกศรี ร้อยเวรสอบสวนสภ.โนนแดง จังหวัดนครราชสีมา ได้รับแจ้งเกิดอุบัติเหตุรถตู้ของอาสาสมัคกู้ภัยฯ ชนต้นไม้ข้างทางส่งผลทำให้มีผู้เสียชีวิตและได้รับบาดเจ็บหลายราย จึงได้ออกไปตรวจสอบในที่เกิดเหตุ พร้อมด้วยหน่วยกู้ภัยฮุก 31 จุดโนนแดง โดยที่เกิดเหตุอยู่บนถนนมิตรภาพทางหลวงหมายเลข 2 ขาออกจังหวัดนครราชสีมา บริเวณบ้านโนนไพรวัลย์ ตำบลโนนตาเถร อำเภอโนนแดง จังหวัดนครราชสีมา</p>
      <p>เจ้าหน้าที่ พบรถตู้ของหน่วยกู้ภัยสว่างประทีปศรีราชา หมายเลขทะเบียน นข-1644 จังหวัดสมุทรสาคร สภาพรถกู้ภัยพังยับเยิน มีผู้เสียชีวิต 1 ราย กระเด็นออกมานอกรถ และยังมีผู้ได้รับบาดเจ็บสาหัสอีก 4 ราย ทางเจ้าหน้าที่หน่วยกู้ภัยฮุก 31โนนแดง จึงได้รีบนำตัวผู้ได้รับบาดเจ็บส่งโรงพยาบาลโนนแดง</p>
      <p>จากการสอบสวนของทางเจ้าหน้าที่ตำรวจทราบว่า ก่อนเกิดเหตุญาติได้ว่าจ้างเจ้าหน้าหน่วยกู้ภัยฯ นำผู้ป่วยหญิงอายุ 41 ปี เดินทางกลับบ้านในจังหวัดหนองคาย โดยมีเจ้าหน้าที่หน่วยกู้ภัยสว่างประทีปศรีราชา เป็นคนขับ ขับออกจากจังหวัดศรีราชาในช่วงกลางดึกของเมื่อคืนที่ผ่านมา เดินทางมาด้วยกันทั้งหมด 5 คน เป็นชาย 3 คน หญิง 2 คน พอรถวิ่งมาถึงในจุดเกิดเหตุ มีรถจักรยานยนต์ตัดหน้า คนขับรถกู้ภัยจึงหักหลับ ทำให้เสียหลักพุ่งชนต้นไม้ข้างทาง จนเป็นเหตุทำให้ผู้ป่วยที่อยู่หลังรถเสียชีวิต และผู้โดยสาร ทั้งเจ้าหน้าที่กู้ภัยและญาติๆผู้ป่วยได้รับบาดเจ็บสาหัส อย่างไรก็ตาม ทางเจ้าหน้าที่ตำรวจจะได้สอบสวนหาสาเหตุของการเกิดอุบัติเหตุที่ชัดเจนอีกครั้ง</p>
      <figure>
        <img src="https://www.posttoday.com/media/content/2019/11/25/5F6DC907AD924BB6A6B09D4137815274.jpg"/>
      </figure>
    </article>
  </body>
</html>