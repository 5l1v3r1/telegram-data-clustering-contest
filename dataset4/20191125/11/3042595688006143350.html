<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rodt-med-mistillitsforslag-mot-hauglie/71858065"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T11:46:52+00:00"/>
    <meta property="og:title" content="Rødt med mistillitsforslag mot Hauglie"/>
    <meta property="og:description" content="Rødt fremmer mistillitsforslag mot arbeids- og sosialminister Anniken Hauglie. Det er andre gang partiet prøver å få kastet en av regjeringens statsråder."/>
  </head>
  <body>
    <article>
      <h1>Rødt med mistillitsforslag mot Hauglie</h1>
      <h2>Rødt fremmer mistillitsforslag mot arbeids- og sosialminister Anniken Hauglie. Det er andre gang partiet prøver å få kastet en av regjeringens statsråder.</h2>
      <address><time datetime="2019-11-25T11:46:52+00:00">25 Nov 2019, 11:46</time> by <a rel="author">Arnhild Aass Kristiansen</a></address>
      <p>
        <b>- Det er krystallklart at Nav-skandalen er et resultat av villet politikk og uvilje mot å rydde opp. Hauglies sendrektighet har etter alt å dømme bidratt til justismord, sier Rødt-leder Bjørnar Moxnes til Dagbladet.</b>
      </p>
      <p>- Hun har heller ikke overholdt informasjonsplikten overfor Stortinget, hevder Moxnes.</p>
      <p>Rødts konklusjon er at arbeidsministeren bør gå av. Moxnes vil selv fremme et mistillitsforslag for Stortinget denne uka, trolig onsdag.</p>
      <p>
        <b>- Anniken Hauglie har ingen kommentar til saken, får Dagbladet opplyst fra Arbeidsdepartementet.</b>
      </p>
      <h3>Har Solbergs tillit</h3>
      <p>Statsminister Erna Solberg (H) fastholder at arbeidsministeren har hennes tillit.</p>
      <p>- Hauglie har redegjort i Stortinget, og det er satt ned et granskingsutvalg som skal til bunns i saken. Jeg har tillit til Anniken Hauglie.</p>
      <p>- Dette er en alvorlig sak som har rammet mange mennesker, og derfor har regjeringen ønsket å belyse alle sider av saken, framholder Solberg i en kommentar som er sendt Dagbladet.</p>
      <h3>Støre: - For tidlig</h3>
      <p>Arbeiderpartiets leder Jonas Gahr Støre sier det er for tidlig å konkludere med mistillit nå. Han påpeker at saken er under behandling i kontroll- og konstitusjonskomiteen.</p>
      <p>- Hauglie skal svare på spørsmål som blir stilt fra Stortinget, og vi skal da vurdere de svarene når vi får dem, sier Støre til NTB. Han mener saken koker ned til når statsråden ble klar over at Nav var på feil kurs, og hva hun gjorde med den kunnskapen.</p>
      <p>- Vi har sagt at det reiser seg tillitsspørsmål om når statsråden visste, og hva hun gjorde med hva hun visste. Men det er et så alvorlig spørsmål at vi skylder alle de som har lidd urett, men også statsråden, at vi lytter i riktig rekkefølge, sier han.</p>
      <p>Saksordfører Eva Kristin Hansen (Ap) mener Rødt-lederen nå setter seg selv i sentrum i stedet for å vente til saken er skikkelig opplyst.</p>
      <p>- Jeg ser på dette som et stunt fra Bjørnar Moxnes. Denne saken fortjener en grundigere behandling, sier Hansen, som lover at ansvar skal bli fordelt.</p>
      <p>- Vi skal plassere ansvaret når vi har gjort jobben vår grundig. Det å behandle et mistillitsforslag er en alvorlig ting. Vi utelukker det ikke, men vå må behandle saken ordentlig først. Vi skylder alle som er rammet å få alle fakta på bordet og Stortinget har satt i gang et omfattende arbeid, sier Eva Kristin Hansen til Dagbladet.</p>
      <h3>Lunken respons</h3>
      <p>SVs medlem av kontroll- og konstitusjonskomiteen Freddy André Øvstegård sier partiet ikke uten videre vil støtte mistillitsforslaget fra Rødt.</p>
      <p>
        <b>- Et for dårlig forankret og for tidlig mistillitsforslag kan virke mot sin hensikt og styrke Hauglie, sier Øvstegård.</b>
      </p>
      <p>Han sier SV vil fullføre arbeidet i kontrollkomiteen før partiet konkluderer.</p>
      <p>- Vi utelukker ingenting, men jobber nå i kontrollkomiteen for å få best mulig svar på hva som har skjedd. Hauglie har mye å bevise i høringen, om hun skal få bli sittende, sier han.</p>
      <p>Senterpartiets Nils Bjørke sier han er overrasket over at Rødt fremmer mistillitsforslag allerede nå, før behandlingen i kontrollkomiteen er over.</p>
      <p>- Dette er en alvorlig sak. Hvordan den lander, vet vi ikke ennå, sier han.</p>
      <p>- Moxnes har truet med dette lenge, jeg synes det er veldig rart at han kommer med dette når kontrollkomiteen har sin gjennomgang og det pågår en ekstern gransking, sier Høyres Svein Harberg, som kontrollkomiteens nestleder.</p>
      <p>Han sier det er altfor tidlig å si hva som vil bli konklusjonen på granskingen han er en del av.</p>
      <p>- Det er tusenvis av sider å lese gjennom. Vi må gjøre en skikkelig jobb på dette, og det er faktisk veldig komplisert, sier han.</p>
      <h3>- Flere kan lastes</h3>
      <p>Bjørnar Moxnes valgte først å fortelle om partiets konklusjoner i en post på sine egne<a href="https://www.facebook.com/b.moxnes/posts/10162520658835721"> Facebook-sider</a>.</p>
      <p><i>-</i> Tusenvis er rammet av norgeshistoriens største rettsskandale i fredstid. 2 400 mennesker har fått urettmessige tilbakebetalingskrav, minst 48 personer har blitt dømt for trygdesvindel på uriktig grunnlag og av dem er 36 idømt fengselsstraff,<i> </i>framholder Moxnes.</p>
      <p>
        <b>Han medgir at én enkelt statsråd ikke kan lastes for hele skandalen, som «har røtter tilbake til flere ulike regjeringsperioder», som han uttrykker det.</b>
      </p>
      <p>Likevel mener han at sakens alvor og omfang har økt under Anniken Hauglies periode som ansvarlig statsråd.</p>
      <p>- Sakens omfang, alvor og klassejustis, der demokratiet og rettssikkerheten har sviktet noen av dem som trenger det mest, medfører at Stortingets medlemmer må vurdere om den sittende statsrådens ansvar og håndtering tilsier Stortingets tillit, påpeker Moxnes, som altså selv har konkludert negativt i saken.</p>
      <h3>- Må granskes</h3>
      <p>På spørsmål om hvorfor Rødt velger å flagge mistillit allerede nå, før Stortingets kontroll -og konstitusjonskomité har behandlet saken, svarer Moxnes som følger:</p>
      <p>-Vi trenger og skal gjennomføre en grundig gransking av Nav-skandalen i regi av Stortinget. Men en så stor politisk skandale må få konsekvenser for den øverste ansvarlige, sier Moxnes.</p>
      <p>
        <i>- Bør Nav-direktør Sigrun Vågeng også fratre?</i>
      </p>
      <p>
        <b>- Mange er nok kritiske til Sigrun Vågeng og hennes håndtering av saken, men Stortinget kjenner konstitusjonelt bare statsråden og det er henne vi nå uttrykker mistillit til, sier han.</b>
      </p>
      <p>Mistillitsforslaget er det andre som Rødt har fremmet for Stortinget siden partiet kom inn i nasjonalforsamlingen for to år siden. Partiet fremmet også mistillitsforslag mot daværende justisminister Sylvi Listhaug i mars i fjor, men forslaget ble ikke votert over fordi Listhaug selv trakk seg som statsråd.</p>
    </article>
  </body>
</html>