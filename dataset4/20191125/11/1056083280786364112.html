<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402499/%DA%AF%D8%B1%D9%88%DA%A9%D8%B4%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%84%D8%A8%D9%86%D8%A7%D9%86-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AD%D8%B2%D8%A8-%D8%A7%D9%84%D9%84%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:17:20+00:00"/>
    <meta property="og:title" content="گروکشی آمریکا از لبنان برای &quot;مقابله با حزب‌الله&quot;"/>
    <meta property="og:description" content="روزنامه الاخبار لبنان فاش کرد دولت آمریکا که اخیرا کمک‌های نظامی به ارزش ۱۰۵ میلیون دلار را به لبنان بلوکه کرده، در تلاش است با سوء استفاده از این مساله به لبنان برای &quot;مقبله با حزب‌الله&quot; فشار بیاورد."/>
  </head>
  <body>
    <article>
      <h6 class="kicker">الاخبار لبنان نوشت</h6>
      <h1>گروکشی آمریکا از لبنان برای "مقابله با حزب‌الله"</h1>
      <address><time datetime="2019-11-25T11:17:20+00:00">25 Nov 2019, 11:17</time> by <a rel="author">زینب غلامی</a></address>
      <p>روزنامه الاخبار لبنان فاش کرد دولت آمریکا که اخیرا کمک‌های نظامی به ارزش ۱۰۵ میلیون دلار را به لبنان بلوکه کرده، در تلاش است با سوء استفاده از این مساله به لبنان برای "مقبله با حزب‌الله" فشار بیاورد.</p>
      <p>به گزارش ایسنا، روزنامه الاخبار لبنان نوشت: آمریکا از روابطش با نهاد نظامی لبنان دست نمی‌کشد. این مسئله احتمالا یکی از آرمان‌های ثابت دولت آمریکا است اما آنچه مشخص است این است که کمک نظامی آمریکا به لبنان برای یک هدف یعنی "مقابله با حزب‌الله" است.</p>
      <p>این روزنامه نوشت: بخشی از روابط آمریکا با نهاد نظامی لبنان کمک‌های نظامی و تسلیحاتی به ارتش این کشور است که بیشتر هدف آن "مقابله با حزب‌الله" است. واشنگتن از تمامی شرایط و امکانات استفاده می‌کند تا از تحولات لبنان و منطقه بهره‌برداری کرده و بتواند به صورت کامل خواسته‌های خود را بر لبنان تحمیل کند. آمریکا به دنبال این است که حمایت نظامی از ارتش لبنان را به مقابله با حزب‌الله و کنار گذاشتن این حزب مشروط کند.</p>
      <p>اینکه اسرائیلی‌ها می‌گویند اختلافاتی میان تل‌آویو و واشنگتن درخصوص کمک‌های نظامی آمریکا به ارتش لبنان وجود دارد، باعث نمی‌شود استراتژی آمریکا درباره ارتش لبنان تغییر کند.</p>
      <p>اخیرا دو مسئول آمریکایی بعد از استعفای سعد حریری، نخست‌وزیر لبنان از توقف حمایت لجستیکی ۱۰۵ میلیون دلاری به ارتش لبنان خبر دادند. آمریکا اکنون حمایت خود از ارتش لبنان را مشروط به "مقابله با حزب‌الله" می‌داند.</p>
      <p>
        <b>از سوی دیگر مجلس نمایندگان آمریکا درحال بررسی پرونده کمک‌ها به ارتش لبنان در راستای پیشنهاد قانون "مقابله با حزب الله" است.</b>
      </p>
      <p>روزنامه هاآرتص نوشت که قانونگذاران دموکرات می‌خواهند دولت آمریکا دلیل توقف کمک‌های خود به ارتش لبنان را اعلام کند.</p>
      <p>نمایندگان کنگره آمریکا می‌گویند که کمک به ارتش لبنان برای حفظ امنیت و ثبات این کشور لازم است.</p>
      <p>اخیرا نیز دیوید شنکر، معاون وزیر خارجه آمریکا در امور خاور نزدیک اعلام کرد که کمک‌های ارائه شده به ارتش لبنان متوقف نشده بلکه درحال بررسی و بازنگری است.</p>
      <p>انتهای پیام</p>
    </article>
  </body>
</html>