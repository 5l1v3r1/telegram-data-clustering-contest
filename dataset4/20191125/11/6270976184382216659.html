<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/piket-golosiyevo-orihuvatski-ozera/"/>
    <meta property="og:site_name" content="Рубрика"/>
    <meta property="article:published_time" content="2019-11-25T11:43:04+00:00"/>
    <meta property="og:title" content="П'ятий день під Голосіївською поліцією: кияни оголосили безстроковий протест через розкрадання на очищенні Оріхуватських ставків"/>
    <meta property="og:description" content="Під Голосіївським управлінням поліції триває безстрокова акція протесту киян з вимогою розслідувати розкрадання бюджетних коштів на спорудженні очисних споруд Оріхуватських ставків Голосіївського парку. Йдеться про 1,5 млн доларів бюджетних коштів. Активісти б’ють на спалах, адже поліція може застосувати силу і знести їхній намет. «У Голосіївського районного управління поліції одиночний майдан до вимог знайти і покарати винних […]"/>
  </head>
  <body>
    <article>
      <h1>П'ятий день під Голосіївською поліцією: кияни оголосили безстроковий протест через розкрадання на очищенні Оріхуватських ставків</h1>
      <address><time datetime="2019-11-25T11:43:04+00:00">25 Nov 2019, 11:43</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/kazanskyy--860x580.jpg"/>
      </figure>
      <p>П'ятий день пікету під Голосіївським управлінням поліції ГУНП у місті Києві Фото: Денис Казанський<br/><b><b>Під Голосіївським управлінням поліції триває безстрокова акція протесту киян з вимогою розслідувати розкрадання бюджетних коштів на спорудженні очисних споруд Оріхуватських ставків Голосіївського парку. Йдеться про 1,5 млн доларів бюджетних коштів. Активісти б’ють на спалах, адже поліція може застосувати силу і знести їхній намет.</b></b></p>
      <p>«У Голосіївського районного управління поліції одиночний майдан до вимог знайти і покарати винних у розкраданні коштів, виділених на будівництво очисних споруд на каскаді озер в Голосіївському парку. У далекому 2008 році в Голосіївському парку стали будувати <b>очисні споруди, щоб бруд зі стоків не потрапляв у озера</b>. Гроші з бюджету були виділені підряднику, але об’єкт так і не був добудований. Кошти розікрали десь між Черновецьким і Поповим», – <a href="https://www.facebook.com/den.kazansky/posts/2654192891326873">повідомив</a> журналіст Денис Казанський з місця подій.</p>
      <p>«Найбільший «кайф» в тому, що з часу розкрадання пройшло вже 10 років, але за той час ніхто нічого так і не розслідував. У поліції відповідають, що слідство ведеться. На дворі вже практично 2020-тий рік. Очевидно, що тягнуть просто до того моменту, коли закінчиться термін давності. Цікаво, чи будуть терпіти цю палатку або знесуть?», – написав Казанський у <a href="https://www.facebook.com/den.kazansky/posts/2654192891326873">своєму Facebook</a>.</p>
      <slideshow>
        <figure>
          <img src="https://rubryka.com/wp-content/uploads/2019/11/75643595_2973479076013423_6666148379967356928_n.jpg"/>
          <figcaption>На фото: Акція протесту під Голосіївським управлінням поліції ГУНП у місті Києві<cite>Фото: Facebook “Збережемо Голосієво”</cite></figcaption>
        </figure>
        <figure>
          <img src="https://rubryka.com/wp-content/uploads/2019/11/76678968_2975445472483450_2622936076695633920_n.jpg"/>
          <figcaption>На фото: Акція протесту під Голосіївським управлінням поліції ГУНП у місті Києві<cite>Фото: Facebook “Збережемо Голосієво”</cite></figcaption>
        </figure>
        <figure>
          <img src="https://rubryka.com/wp-content/uploads/2019/11/75485922_2973479082680089_7659742274523234304_n.jpg"/>
          <figcaption>На фото: Народний депутат Арсеній Пушкаренко під час акції протесту під Голосіївським управлінням поліції ГУНП у місті Києві<cite>Фото: Facebook “Збережемо Голосієво”</cite></figcaption>
        </figure>
        <figure>
          <img src="https://rubryka.com/wp-content/uploads/2019/11/73241320_2973169069377757_6001485436243935232_n.jpg"/>
          <figcaption>На фото: Акція протесту під Голосіївським управлінням поліції ГУНП у місті Києві<cite>Фото: Facebook “Збережемо Голосієво”</cite></figcaption>
        </figure>
      </slideshow>
      <p>Вчора під Голосіївське районне управління поліції приїхав народний депутат України фракції «Слуга народу» Арсеній Пушкаренко. Він зробив заяву на підтримку акції та надав намету статус депутатської приймальні, аби убезпечити від знесення.</p>
      <p>«Кияни вже четверту добу проводять безстрокову акцію під Голосіївською поліцією з вимогою розслідувати розкрадання 1,5 мільйони доларів бюджетних коштів на спорудженні очисних споруд Оріхуватських озер Голосіївському парку. Вже 1,5 роки поліція не розслідує цю справу і тим самим затягує слідство, затягує притягнення винних до відповідальності, повернення значної суми до бюджету Києва. Мені стало відомо, що поліція найближчим часом може застосувати силу до киян і знести цей намет. Я закликаю не робити цього національну поліцію. Також я, як народний депутат, надав цій палатці статус своєї приймальні і буду підтримувати цю безстокову акцію киян а також буду проводити тут прийом громадян. Є дві вимоги: перше – розслідувати розкрадання коштів. Друге – не перешкоджати мирній законній акції киян», – заявив народний депутат Арсеній Пушкаренко.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FPushkarenkoArsenii%2Fvideos%2F152321986111463%2F&amp;show_text=0&amp;width=560" width="560" height="316" data-service="Facebook" scrolling="no"/>
      </figure>
      <p><b>Акцію протесту голосіївці розпочали 21 листопада, у День Гідності та Свободи</b>. Оперативні фото та відео з місця подій з’являються на <a href="https://www.facebook.com/savegolosievo/">сторінці «Збережемо Голосієво»</a>. За інформацією наших журналістів, пікет триває, намет з черговими учасниками ініціативної групи стоїть уже п’ятий день.</p>
      <p>«Наша акція є безстроковою і ми вимагаємо розслідувати кримінальну справу за фактом розкрадання півтора мільйони доларів бюджетних коштів, виділених на спорудження очисних споруд для Оріхуватських ставків Голосіївського парку імені Максима Рильського», – заявив у своєму відеозверненні Михайло Ромась, голова Центру захисту прав громади Голосієво у <a href="https://www.facebook.com/savegolosievo/videos/514895972431187/">Facebook</a>.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsavegolosievo%2Fvideos%2F514895972431187%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>«<a href="https://rubryka.com/">Рубрика</a>» стежитиме за перебегом подій під Голосіївською поліцією.</p>
      <p>Нагадаємо, раніше активісти повідомляли, що у Києві у національному природному парку “Голосіївський” <b><a href="https://rubryka.com/2018/08/16/aktyvisty-povidomlyayut-pro-masovyj-mor-ryby-u-golosiyivskomu-parku-kyyeva/">на Оріхуватських озерах через відсутність очисних споруд масово дохне риба.</a></b></p>
    </article>
  </body>
</html>