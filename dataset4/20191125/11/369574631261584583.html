<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/odlisnost-ktera-se-vyplatila-omlazena-toyota-c-hr-nepotrebuj/r~83f020740d2b11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T11:33:00+00:00"/>
    <meta property="og:title" content="Odlišnost, která se vyplatila. Omlazená Toyota C-HR nechce měnit kabát"/>
    <meta property="og:description" content="Tohle je první Toyota, za kterou se lidé otáčejí na ulici. Ujetý design odmítá stárnout, kúra v poločase se zaměřuje na věci pod povrchem."/>
  </head>
  <body>
    <article>
      <h1>Odlišnost, která se vyplatila. Omlazená Toyota C-HR nechce měnit kabát</h1>
      <address>
        <time datetime="2019-11-25T11:33:00+00:00">25 Nov 2019, 11:33</time>
      </address>
      <p>Tohle auto vyniká na dnešní dobu vzácnou vlastností. Je odvážné. Nepotřebuje se líbit všem a také se nebojí někoho odradit. Ber nebo neber, originalita není bez konfliktu. Příznivci jsou ovšem ve zjevné většině. C-HR se velmi dobře prodává a polovina zákazníků přichází od jiných značek.</p>
      <p>Související</p>
      <h3>V nejoblíbenější autotřídě hraje Evropa druhé housle: 35 nejprodávanějších SUV světa</h3>
      <figure>
        <img src="https://cdn.xsd.cz/resize/1d12070163a83e47ac43f2b643f90d51_resize=140,93_.jpg?hash=348bf59a1b97829e645a2286b0fbb8ca"/>
      </figure>
      <p>35 fotografií</p>
      <p>Letošní modernizace po vzhledové stránce přinesla jen jemné retuše - nárazníky, lišty a optiku světel, přičemž přední diodová se naučila svítit do zatáčky. Vzhledem k trvající oblibě není hlubších operací třeba. I když si na druhou stranu můžeme zaspekulovat, jestli by tak radikální tvary bylo vůbec možné dále rozvíjet.</p>
      <figure>
        <img src="https://cdn.xsd.cz/original/b14d5ec0c50e363db0e2358a7baaa989.jpg"/>
      </figure>
      <p>V nabídce nechybí elegantní dvoubarevné laky, které vidíte na snímcích z prezentace na portugalském pobřeží. Vypadají skvěle a na rozdíl od fólií vám se neodrbou v myčce. Škoda jen, že střecha je vždy černá. V létě pod dní bude ještě větší horko a přidaný výkon klimatizace přidá další půllitr ve spotřebě.</p>
      <p>Stejně nenápadně ožila kabina, v níž stylisté prosadili jemnější povrchové úpravy některých výplní. Pobytu uvnitř tak dodali o něco luxusnější nádech. Obrazovka informačního systému zůstává na stejném místě, zmizely dotykové plošky po stranách. Samotné menu je stále trochu nepřehledné.</p>
      <p>Novinkou je nabídka druhého, silnějšího hybridního pohonu. Elektřina se tak může kromě benzinové osmnáctistovky spojit i s dvoulitrem. Pro pořádek dodejme, že zde nejde o energii nabíjenou ze zásuvky. Malá vyrovnávací baterie zachycuje přebytky energie při jízdě s lehkou nohou nebo při zpomalování, aby pak pomohla při zrychlení. V nabídce kromě hybridů figuruje ještě benzinové turbo 1,2 litru, volí ho však jen 5 % zákazníků.</p>
      <figure>
        <img src="https://cdn.xsd.cz/original/6723d31d4c7339d7a32c5727cfc49c30.jpg"/>
      </figure>
      <p>První svezení v nové verzi potvrzuje, že u C-HR opravdu nešlo o make-up. Interiér získal nejen na eleganci, ale také na odhlučnění. Úpravy na více než deseti skrytých místech karoserie přinášejí znatelný efekt a konejšivá jízda má blízko k pohodlí domácího kina, které vám na sklo promítá ubíhající krajinu.</p>
      <p>Silničky kolem portugalského pobřeží se navíc mírně podobají těm našim, vzorně hladký povrch tu najdete jen málokdy. Přesto se C-HR i na velkých 18" kolech vypořádává s nerovnostmi a hrboly uhlazeně a klidně. O pohodlí na české půdě nemáme obavy.</p>
      <p>Související</p>
      <h3>Tajné přání šéfa Toyoty se díky BMW stalo skutečností. Otestovali jsme novou Supru</h3>
      <figure>
        <img src="https://cdn.xsd.cz/resize/171cbef4167f30b0acde339a3a08fef8_resize=140,93_.jpg?hash=15e6a0e1beb4050ec59bdc8cb6fd8389"/>
      </figure>
      <p>37 fotografií</p>
      <p>Hybridní pohonné ústrojí Toyoty se od většiny konkurentů liší inteligentní převodovkou e-CVT, která za všech okolností plynule vyrovná otáčky spalovacího i elektrického motoru. Jednoznačně preferuje plynulý styl jízdy bez prudkých zrychlení, kdy se benzinový agregát hlasitě a neekonomicky vytáčí. Chce to trochu trpělivosti, ale postupně zjistíte, že i bez pískání pneumatik jste rychlí dost.</p>
      <figure>
        <img src="https://cdn.xsd.cz/original/292d39603dfa308fa892ec537467c8f3.jpg"/>
      </figure>
      <p>Nová možnost volby mezi elektrifikovanou osmnáctistovkou (kombinovaný výkon 90 kW) a dvoulitrem (kombinovaný výkon 135 kW) budí zdání rozdílu dne a noci, ale skutečnost je mírnější. Nejvyšší výkon se totiž dostavuje s plynem v podlaze při nejvyšších otáčkách, a to není způsob, který by se u hybridu vyplatil.</p>
      <p>Související</p>
      <h3>Automobilky lákají k výhodné koupi SUV. Některé nabízejí pohon všech kol zdarma</h3>
      <figure>
        <img src="https://cdn.xsd.cz/resize/ce583ed6372f3154989c9ceebb50a212_resize=140,93_.jpg?hash=87b0cbb11b058fa34ad36bb6ed8b0cfa"/>
      </figure>
      <p>Přehled</p>
      <p>Dvoulitr rozhodně přesvědčí pohotovějšími reakcemi v první vteřině po sešlápnutí plynu, nicméně dál je to otázka osobní volby. Oba hybridy nabízejí příjemně tichou, plynulou a uživatelsky snadnou jízdu bez spojky a nutnosti řadit, osmnáctistovka je úspornější a levnější.</p>
      <figure>
        <img src="https://cdn.xsd.cz/original/2ad698515cf33721b903e7360c9c4ceb.jpg"/>
      </figure>
      <p>Ve třídě kompaktních crossoverů začíná být dusno. Po dlouhém váhání naskočila celá skupina Volkswagen, což zamíchalo kartami i prodejem stálic jako Nissan Qashqai a Kia Sportage. Proti nim má C-HR nepřehlédnutelnou výhodu výrazného stylu, Toyota navíc projevuje sympatickou poctivost v tom, jak auto průběžně zlepšovat i na místech, kterých si u prodejce nevšimnete.</p>
      <p>Houstnoucí konkurenci odpovídají i příznivé ceny, i když s poznámkou, že Japonec zůstává Japoncem a téměř nezná individuální příplatky. Základní výbava Comfort se samočinnou klimatizací, parkovací kamerou a 17" litými koly stojí s motorem 1.2 Turbo 539 900 Kč, s hybridní osmnáctistovkou 619 900 Kč. Stavitelnou bederní opěrku řidiče nebo parkovací senzory najdete až ve stupni Style, který je o čtyřicet tisíc dražší, na dvoulitrový hybrid si připravte 714 900 Kč. Diodové světlomety a bezklíčový přístup jsou vyhrazeny provedení Executive, které se silnějším hybridem vyjde na 779 900 Kč.</p>
    </article>
  </body>
</html>