<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146546/9-%D9%85%D8%A7%D9%87-%D8%A7%D8%B2-%D8%B3%DB%8C%D9%84-%DA%AF%D8%B0%D8%B4%D8%AA-%D8%A7%D8%AD%D8%AF%D8%A7%D8%AB-%D9%88-%D8%AA%D8%B1%D9%85%DB%8C%D9%85-%D8%B3%DB%8C%D9%84-%D8%A8%D9%86%D8%AF%D9%87%D8%A7-%D9%87%D9%85%DA%86%D9%86%D8%A7%D9%86-%D8%AF%D8%B1-%D8%A8%D9%84%D8%A7%D8%AA%DA%A9%D9%84%DB%8C%D9%81%DB%8C"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T11:52:29+00:00"/>
    <meta property="og:title" content="۹ ماه از سیل گذشت؛ احداث و ترمیم سیل بندها همچنان در بلاتکلیفی"/>
    <meta property="og:description" content="به گزارش خبرگزاری تسنیم از اهواز، فروردین‌ماه امسال سیلابی عظیم شهرهای خوزستان را تهدید و روستاهای بسیاری را تخلیه کرد؛ اما به کمک جهادی مردم و حضور فعالانه همه دستگاه‌ها و ارگان‌های دولتی، نظامی و خصوصی از میزان افزایش خسارت‌ها جلوگیری شد."/>
  </head>
  <body>
    <article>
      <h1>۹ ماه از سیل گذشت؛ احداث و ترمیم سیل بندها همچنان در بلاتکلیفی</h1>
      <h2>حدود ۹ ماهی می‌شود که از سیل ویرانگر خوزستان گذشته اما همچنان مهم‌ترین نگرانی فرمانداران شهرهای سیل‌زده احداث و ترمیم سیل بندها است.</h2>
      <address>
        <time datetime="2019-11-25T11:52:29+00:00">25 Nov 2019, 11:52</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/01/25/1398012512551795917176144.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>اهواز</b>، فروردین‌ماه امسال سیلابی عظیم شهرهای خوزستان را تهدید و روستاهای بسیاری را تخلیه کرد؛ اما به کمک جهادی مردم و حضور فعالانه همه دستگاه‌ها و ارگان‌های دولتی، نظامی و خصوصی از میزان افزایش خسارت‌ها جلوگیری شد.</p>
      <p>سیل بندهایی که یک‌شبه برای نجات روستاها و شهرها ساخته می‌شد نقش یک مسکن را داشت تا پس از آرام گرفتن رودخانه‌ها و بازگشت به حالت عادی عملیات اصولی و فنی ساخت سیل بند آغاز شود.</p>
      <p>از همان ابتدا سازمان آب و برق خوزستان به‌عنوان متولی رودخانه‌ها موظف به انجام کار کارشناسی و مطالعه برای تعیین محدوده قرارگیری سیل بندها و طول، عرض و ارتفاع آن‌ها شد. در این مدت نیز هر بار که ستاد بازسازی مناطق سیل‌زده برگزار می‌شد فرمانداران از کندی کار احداث سیل بندها می‌گفتند و مدیرکل ستاد بحران استان و استاندار خوزستان همواره به سازمان آب و برق تذکر می‌دادند.</p>
      <p>اما در ظاهر این تذکرات تاکنون راه به‌جایی نبرده چراکه براساس آخرین آمار اعلام‌شده از سوی جمال عالمی نیسی فرماندار اهواز وضعیت سیل بندهای بخش اسماعیلیه همچنان در حالت نگران‌کننده‌ای قرار دارند.</p>
      <p>البته تا به امروز 112 کیلومتر سیل بند توسط بخشداری اسماعیلیه و شرکت توسعه نیشکر و صنایع جانبی احداث‌شده اما خبری از سازمان آب و برق نیست.</p>
      <p>در بخش مرکزی شهرستان اهواز نیز وسعت سیل بندها بسیار زیاد و بافاصله دور از یکدیگر هستند که در برخی موارد دسترسی به آن‌ها نیز کار مشکلی است اما با همه این‌ها تاکنون فقط کمتر از 15 کیلومتر کار انجام‌شده است.</p>
      <p>عدنان غزی فرماندار شوش نیز می‌گوید سازمان آب و برق به‌تازگی برای بحث‌ترمیم و احداث سیل بندها ورود کرده اما اراده قوی برای این امر در سازمان آب و برق وجود ندارد.</p>
      <p>وی تأکید دارد که مسئولان سازمان آب و برق نه خودکاری انجام می‌دهند و نه می‌گذارند کسی در محل سیل بندها کار کند.</p>
      <p>فرماندار شوش تصریح می‌کند که اگر مشکلی پیش آمد من به‌عنوان فرماندار شهرستان از سازمان آب و برق شکایت می‌کنم چراکه وظیفه ذاتی سازمان آب و برق حفاظت از رودخانه است و رودخانه نباید از مسیر اصلی منحرف شود.</p>
      <p>شاهین هاشمی فرماندار حمیدیه نیز در رابطه با ترمیم سیل بندهای این شهرستان می‌گوید: در بحث سیل بندها و لایروبی کرخه در مقطع حمیدیه هنوز کاری صورت نگرفته و سازمان آب و برق همچنان حریم سیل بندها را مشخص نکرده است. علاوه بر این‌ها کانال سیلاب بر خسرج نیز تعیین تکلیف نشده و هرلحظه ممکن است برای آن معارض جدید پیدا شود.</p>
      <p>وضعیت شهرستان باوی نیز به همین شکل است. در این شهرستان حدود 60 کیلومتر سیل بند وجود دارد که تاکنون اقدام عملی برای ترمیم آن‌ها صورت نگرفته و منوچهر ورناصری فرماندار شهرستان باوی معتقد است هیچ عزمی از سوی سازمان آب و برق برای تعیین تکلیف سیل بندها وجود ندارد.</p>
      <p>شهرستان باوی همزمان با دو رودخانه دز و کارون در ارتباط است اما به گفته فرماندار فقط یک لودر که متعلق به راهداری است برای ترمیم سیل بندها وجود دارد.</p>
      <p>در شهرستان هویزه وضعیت کمی بهتر است. این شهرستان در نقطه پایانی رودخانه کرخه قرار دارد و هرچه مصیبت در سیلاب بود بر سر شهر رفیع و بخش نیسان این شهرستان وارد آمد.</p>
      <p>بااین‌وجود حبیب عفری فرد فرماندار هویزه می‌گوید پس از سیل بخشی از جاده مرزی شهید باکری را با امکاناتی که داشتیم بستیم و اکنون کار ترمیم حدود 20 کیلومتر از سیل بندهای شهرستان باقی‌مانده که امیدواریم شرکت دزآب و سازمان همیاری شهرداری‌ها آن را به‌زودی تکمیل کنند.</p>
      <p>در شهرستان دشت آزادگان نیز 30 کیلومتر از سیل بندها باقی‌مانده که باید تکمیل شوند. البته حمید سیلاوی فرماندار این شهرستان نسبت به اعلام جابجایی و تحدید روستائیان توسط دادگستری ابراز نگرانی کرده و می‌گوید سازمان آب و برق باید در خصوص جابجایی روستاهای حریم رودخانه به دادگستری اعلام منع تعقیب کند.</p>
      <p>شهرستان دزفول شرایط مناسبی در خصوص سیل بندها دارد و به گفته عبدالحسین پور رکنی معاون عمران و برنامه‌ریزی فرمانداری ویژه دزفول در حوزه سیل بندها کمتر از 2 کیلومتر در غرب رودخانه دز باقی‌مانده و کار اجرایی سیل بند شرق را نیز فقط بنیاد مسکن انجام می‌دهد و مابقی دستگاه‌ها هیچ کاری نکردند.</p>
      <p>همچنین در شهرستان شوشتر تاکنون 70 درصد کار سیل بندها انجام‌شده و مابقی نیز در دست اقدام است.</p>
      <p>کوروش مودت فرماندار شهرستان خرمشهر نیز می‌گوید لایروبی کارون در خرمشهر شروع‌شده اما در خصوص سیل بندها در غرب کارون فقط بازدید صورت گرفته و اقدام اجرایی تاکنون انجام‌نشده است.</p>
      <p>در شهرستان آبادان نیز همچنان سازمان و آب و برق برای سیل بندها کاری انجام نداده و سازمان آب و برق فقط در حوزه لایروبی واردشده است.</p>
      <p>معصومه خنفری فرماندار شهرستان کارون با انتقاد از بی‌توجهی به بحرانی بودن وضعیت سیل بندها توسط سازمان آب و برق گفته است در شهرستان کارون کسی متولی سیل بندها نیست و سازمان همیاری شهرداری‌ها نیز که قرار بود بخشی از کار را بر عهده بگیرد تاکنون هیچ کاری انجام نداده است.</p>
      <p>شهرستان کارون با رودخانه کارون محدوده بسیار طولانی دارد اما تاکنون کسی برای سیل بندها کاری انجام نداده به‌جز دو شرکت کشت و صنعت نیشکر که‌ترمیم سیل بندها را بیشتر برای ایمن‌سازی زمین‌های خود انجام داده‌اند. همچنین برای لایروبی کانال سیلاب بر بحره نیز همچنان هیچ کاری صورت نگرفته است.</p>
      <p>
        <a href="https://tasnimnews.com/2012110">انسداد سیل بند مچریه بُستان توسط گروه تفحص شهدا+فیلم</a>
        <a href="https://tasnimnews.com/2002556">احتمال عمدی بودن شکستگی سیل بند «لورگ باغ» وجود دارد</a>
        <a href="https://tasnimnews.com/1996769">احداث سیل بند 700 متری در منطقه بردسکن توسط سپاه</a>
      </p>
      <p>
        <b>مشخص شدن پیمانکاران سیل بندها پس از گذشت 9 ماه</b>
      </p>
      <p>براساس اعلام محمد حری مدیرکل دفترفنی، امور عمرانی استانداری خوزستان مشاور طرح حدود 191 نقطه سیل بند بحرانی به طول 496 کیلومتر را اعلام کرده بود که در بررسی‌های مجدد مشاور از حدود 90 نقطه سیل بند فوق بحرانی با 242 کیلومتر خبرداد.</p>
      <p>وی افزود: اعتبارات پاسخگوی همه نیاز ما نیست لذا 90 نقطه اعلام‌شده را اولویت‌بندی کرده و به دنبال پیمانکار واجد شرایط برای انجام کار اجرایی آن‌ها رفتیم.</p>
      <p>حری ادامه داد: اکنون در شعیبیه شوشتر، شوش و شهرستان شادگان کار اجرایی آغازشده و پیمانکار شهرستان‌های حمیدیه، دشت آزادگان، کارون، اهواز و هویزه مشخص و درحال تجهیز کارگاه هستند.</p>
      <p>همچنین حمیدرضا لشکری، معاون حفاظت و بهره‌برداری از منابع آب سازمان آب و برق خوزستان گفته است بازه‌های خطرناک بسیاری در رودخانه‌های استان وجود دارد که نمی‌توانیم به همه آن‌ها رسیدگی کنیم بنابراین فقط بخشی از آن‌ها را در دستور کار قراردادیم.</p>
      <p>وی افزود: در خرمشهر پیمانکار موردنظر اوایل ماه آینده کار اجرایی‌ترمیم و احداث سیل بندها را انجام می‌دهد. پیمانکار لایروبی و احداث سیل بند انتهای کرخه نیز مشخص و کار در آنجا آغازشده است.</p>
      <p>لشکری ادامه داد: 350 هزار مترمکعب لایروبی رودخانه کارون در مقطع اهواز انجام‌شده و اکنون 80 درصد پیشرفت فیزیکی دارد.</p>
      <p>معاون حفاظت و بهره‌برداری از منابع آب سازمان آب و برق خوزستان اعلام کرد: در شوش کار بخشی از سیل بندها تا هفته آینده آغاز می‌شود. همچنین در محل پل شهید ناجیان این شهرستان نیز بازدیدها انجام‌شده و ارزیابی پیمانکار صورت گرفته که به‌زودی کار آن انجام می‌شود. علاوه بر این‌ها عملیات اجرایی لایروبی بند میزان شوشتر نیز تا پایان آذرماه انجام می‌شود.</p>
      <p>
        <b>تأخیر در به‌کارگیری پیمانکاران</b>
      </p>
      <p>اکنون بیشتر پیمانکاران احداث و ترمیم سیل بندها در شهرستان‌های مختلف مشخص شدند و همان‌طور که گفته شد کار اجرایی اکثر آنان از ماه آینده آغاز می‌شود اما سؤال اینجا است که چرا سازمان آب و برق به‌عنوان متولی اصلی‌ترمیم و احداث سیل بندها با تعلل در تعیین پیمانکار فرصت تابستان را از دست داد و اکنون می‌خواهد کار اجرایی را همزمان با آغاز زمستان انجام دهد.</p>
      <p>بنابر اعلام رئیس سازمان مدیریت بحران کشور مسئول مستقیم سیل بندها وزارت نیرو و در استان‌ها سازمان آب و برق است اما این سازمان همچنان عملیات اجرایی برای سیل بندها را به ماه آینده موکول کرده و باید دید آیا وعده‌های مسئولان این سازمان در دی‌ماه محقق می‌شود یا خیر.</p>
      <p>حسین اسکندری</p>
      <p>انتهای پیام/331/ ع</p>
    </article>
  </body>
</html>