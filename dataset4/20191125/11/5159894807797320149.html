<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/tenis/clanek/1166277-byvala-trenerka-pliskove-uz-ma-praci-povede-grandslamovou-vitezku.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Bývalá trenérka Plíškové už má práci, povede grandslamovou vítězku"/>
    <meta property="og:description" content="Bývalá světová jednička nedávno prohlásila, že by se v příští sezoně opět ráda vrátila mezi elitu. Hledání trenéra nechtěla uspěchat a počkala si, kdo bude po sezoně bez práce. Teď Garbiňě Muguruzaová oznámila, že jí příští rok povede její krajanka Conchita Martínezová, se kterou nedávno ukončila spolupráci Karolína Plíšková."/>
  </head>
  <body>
    <article>
      <h1>Bývalá trenérka Plíškové už má práci, povede grandslamovou vítězku</h1>
      <address><time datetime="2019-11-25T11:00:00+00:00">25 Nov 2019, 11:00</time> by <a rel="author">vk, Sport.cz, Právo</a></address>
      <p>Bývalá světová jednička nedávno prohlásila, že by se v příští sezoně opět ráda vrátila mezi elitu. Hledání trenéra nechtěla uspěchat a počkala si, kdo bude po sezoně bez práce. Teď Garbiňě Muguruzaová oznámila, že jí příští rok povede její krajanka Conchita Martínezová, se kterou nedávno ukončila spolupráci Karolína Plíšková.</p>
      <p>Karolína Plíšková před několika týdny šokovala, když oznámila, že ukončila spolupráci s trenérkou Conchitou Martínezovou. Hvězdná Češka už odtajnila jméno nového kouče, stane se jím Venezuelan Daniel Vallverdu. A někdejší trenérka Plíškové už má rovněž novou práci. V příští sezoně povede svou krajanku Garbiňě Muguruzaovou.</p>
      <p>Ta o tom informovala na sociálních sítích. Bývalá světová jednička nedávno prohlásila, že se bude chtít v příští sezoně opět vrátit mezi nejlepší. Od léta byla ale bez stálého trenéra. Chvíli jí radila kapitánka španělského fedcupového týmu Anabel Medina Garriguesová, avšak pod jejím vedením se Muguruzaové nepovedlo na turnajích dostat dál než do druhého kola.</p>
      <figure>
        <iframe data-src="https://twitter.com/WTA/status/1198242698571980801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hledání nového kouče dvojnásobná grandslamová vítězka nechtěla uspěchat. Teď, když byla k mání Martínezová, rozhodla se jí oslovit. S bývalou wimbledonskou vítězkou totiž úspěšně spolupracovala již v minulosti.</p>
      <figure>
        <img src="https://media.sport.cz/images/top_foto1/0173000005580315/xBGdpQeA7bFX548PAR1VjQ/5ddba05a49b2c72c8cb80000-289138"/>
      </figure>
      <p>Garbiňe Muguruzaovou povede Conchita Martínezová.</p>
      <p>Pod jejím vedením získala před dvěma roky svůj druhý grandslamový titul a usedla na tenisový trůn. Takovou sezonu by Muguruzaová zase chtěla zažít, neboť letos vyhrála pouze jediný turnaj a nedařilo se jí ani na grandslamech. Na Australian Open a French Open vypadla v osmifinále, ve Wimbledonu a na US Open nepřešla přes první kolo. V žebříčku klesla na pětatřicáté místo.</p>
    </article>
  </body>
</html>