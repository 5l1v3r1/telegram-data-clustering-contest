<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22850/zlati-kovaci-in-zlate-tinke-na-regijskem-tekmovanju-odraslih-pevskih-zasedb-v-mariboru.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-25T11:16:00+00:00"/>
    <meta property="og:title" content="Zlati Kovači in Zlate Tinke na regijskem tekmovanju odraslih pevskih zasedb v Mariboru"/>
    <meta property="og:description" content="V soboto, 23. novembra, je v Mariboru pod okriljem Javnega sklada za kulturne dejavnosti potekalo regijsko tekmovanje odraslih zborov in malih pevskih skupin za Štajersko in Prekmurje. Sodelovalo je 12 pevskih zasedb, vsaka se je predstavila s štirimi pesmimi. Prekmurje sta zastopala Mešani pevski zbor Štefana Kova ..."/>
  </head>
  <body>
    <article>
      <h1>Zlati Kovači in Zlate Tinke na regijskem tekmovanju odraslih pevskih zasedb v Mariboru</h1>
      <h2>Obe skupini, Mešani pevski zbor Štefana Kovača in Vokalna skupina BeleTinke, sta v Mariboru za svoj nastop prejeli zlato priznanje</h2>
      <address><time datetime="2019-11-25T11:16:00+00:00">25 Nov 2019, 11:16</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/zlati-kovaci-in-zlate-tinke-na-regijskem-tekmovanju-odraslih-pevskih-zasedb-v-ma_18896124012.jpg"/>
        <figcaption>Regijsko tekmovanje odraslih pevskih zasedb</figcaption>
      </figure>
      <p>V soboto, 23. novembra, je v Mariboru pod okriljem Javnega sklada za kulturne dejavnosti potekalo regijsko tekmovanje odraslih zborov in malih pevskih skupin za Štajersko in Prekmurje. Sodelovalo je 12 pevskih zasedb, vsaka se je predstavila s štirimi pesmimi. Prekmurje sta zastopala <b>Mešani pevski zbor Štefana Kovača</b> in <b>Vokalna skupina BeleTinke</b>. Obe skupini sta za svoj nastop prejeli zlato priznanje, kar pomeni, da petje sodi v sam vrh. Zavzeto delo in petje iz srca je tokrat pozlatilo trud, pripravljenost, voljo in ljubezen do lepega in ubranega petja obeh pevskih zasedb. Iskrene čestitke vsem pevkam in pevcem, še posebej pa zborovodjema <b>Tomiju Bušinoskemu</b> in <b>Tjaši Šimonka Kavaš</b>.</p>
      <p>Regijska tekmovanja odraslih pevskih zasedb potekajo vsaki dve leti. Na tekmovanje se zbori prijavijo in so sprejeti, v kolikor ustrezajo merilom: kakovost prijavljene zasedbe, umetniška vrednost programa in primernost programa zasedbi zbora. Tekmovalni sporedi so morali obsegati umetno pesem slovenskega skladatelja, napisano od leta 1989 do danes, slovensko ljudsko pesem v priredbi ali izvirni obliki in dve skladbi po lastni izbiri. Vse nastope oceni tričlanska žirija.</p>
      <p>MePZ Štefana Kovača in Vokalna skupina BeleTinke sta predstavila raznolik program. BeleTinke so zapele renesančno skladbo Madonna, Io v'amo e taccio neznanega renesančnega avtorja, drugo skladbo Se tičice lepo pojo iz cikla Svatovske pesmi Ambroža Čopija, antifono za veliki četrtek Ubi Caritas skladatelja Ole Gjeila in Novoletni ples skladateljice Tadeje Vulc. Zbor Štefana Kovača pa se je predstavil s skladbo Andreja Makorja Kam hitiš, prekmursko skladbo Snočkaj so me zgrabili Jakoba Ježa, z liturgičnim napevom Gloria skladatelja Rihardsa Dubre in pa z norveško skladbo Bruremarsj fra Lödingen skladatelja Erlenda Fagertuna.</p>
      <p>Oba pevska sestava sta zelo dejavna v lokalnem okolju. Tudi v mesecu decembru jima lahko prisluhnete. Vokalna skupina BeleTinke pripravljajo predbožični koncert v nedeljo, 22. decembra, ob 19. uri na OŠ Beltinci. MePZ Štefana Kovača pa bo skupaj z avstrijskim zborom iz Stainza pri Stradnu zapel ob svetovnem dnevu zborovskega petja. Koncert bo v torek, 10. decembra 2019, ob 18:30 v stolni cerkvi sv. Nikolaja v Murski Soboti. Vabljeni, da prisluhnete zlatim.</p>
      <p>Foto: Slavko Rajh</p>
    </article>
  </body>
</html>