<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402504/%D8%A7%D8%B9%D9%84%D8%A7%D9%85-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%87%D9%81%D8%AA%D9%87-%D9%81%DB%8C%D9%84%D9%85-%D9%84%D9%87%D8%B3%D8%AA%D8%A7%D9%86-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:19:12+00:00"/>
    <meta property="og:title" content="اعلام برنامه های هفته فیلم لهستان در ایران"/>
    <meta property="og:description" content="در ادامه برگزاری هفته‌های فیلم کشورهای مختلف توسط موسسه هنروتجربه سینمای ایرانیان، هفته فیلم لهستان به همت این موسسه و سفارت جمهوری لهستان در ایران برگزار می‌شود."/>
  </head>
  <body>
    <article>
      <h1>اعلام برنامه های هفته فیلم لهستان در ایران</h1>
      <address>
        <time datetime="2019-11-25T11:19:12+00:00">25 Nov 2019, 11:19</time>
      </address>
      <p>در ادامه برگزاری هفته‌های فیلم کشورهای مختلف توسط موسسه هنروتجربه سینمای ایرانیان، هفته فیلم لهستان به همت این موسسه و سفارت جمهوری لهستان در ایران برگزار می‌شود.</p>
      <p>به گزارش ایسنا به نقل از روابط عمومی موسسه سینمایی هنروتجربه، هفته فیلم لهستان به همت موسسه هنروتجربه سینمای ایرانیان و سفارت جمهوری لهستان در ایران در ماه آذر در تهران، اصفهان و شیراز برگزار می‌شود.</p>
      <p>این هفته فیلم از تاریخ ۱۰ تا ۱۶ آذر سال ۹۸ مصادف با اول تا هفتم دسامبر ۲۰۱۹ برگزار می‌شود و در این رویداد هفت فیلم از سینمای معاصر لهستان در خانه هنرمندان تهران و هم زمان در پردیس سینما سنتر اصفهان و پردیس گلستان شیراز به نمایش درمی‌آید.</p>
      <p>مهمان ویژه این رویداد سینمایی یوآنا کاس کراوزه فیلم‌نامه نویس، کارگردان و تهیه کننده لهستانی است.</p>
      <p>«پاپوشا» به کارگردانی یوآنا کاس کراوزه و کریستوف کراوزه محصول سال ۲۰۱۳، «خدایان» به کارگردانی لوکاس پالکوسکی محصول سال ۲۰۱۴، «۸۰ میلیون» ساخته والدمار کژیستک محصول سال ۲۰۱۱، «کاتین» ساخته آندژی وایدا محصول سال ۲۰۰۷، «پرندگان در کیگالی آواز می خوانند» به کارگردانی یوآنا کاس کراوزه و کریستوف کراوزه محصول سال ۲۰۱۷، «حیوان بزرگ» ساخته یژی اشتور محصول سال ۲۰۰۰، «ردپا» به کارگردانی آگنیشکا هولاند و کسشیا آدامیک محصول سال ۲۰۱۷  در هفته فیلم لهستان به نمایش درمی‌آید.</p>
      <p>هفته فیلم لهستان یکشنبه ۱۰ آذرماه ساعت ۱۷:۰۰ در خانه هنرمندان ایران افتتاح می‌شود. در این برنامه ضمن نمایش فیلم «پاپوشا»، کارگاه فیلم‌سازی با موضوع «سینمای هنری ایران و لهستان و تولید مشترک» با حضور یوآنا کاس کراوزه برگزار می‌شود.</p>
      <p>یوآنا کاس کراوزه هم‌چنین در کارگاه فیلمسازی با عنوان «سینمای هنری ایران و لهستان» در ۱۱ آذر در اصفهان و ۱۳ آذر در شیراز شرکت می‌کند.</p>
      <p>حضور در این برنامه برای عموم علاقمندان آزاد و رایگان است.</p>
      <p>انتهای پیام </p>
    </article>
  </body>
</html>