<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/blymburg-trump-bloomberg-1618753.html"/>
    <meta property="og:site_name" content="Cross"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Майкъл Блумбърг: Кандидатирам се, за да победя Тръмп и да спася Америка"/>
    <meta property="og:description" content="/КРОСС/ Според бившия кмет на Ню Йорк ако Тръмп спечели друг мандат, страната никога няма да се възстанови от щетите"/>
  </head>
  <body>
    <article>
      <h1>Майкъл Блумбърг: Кандидатирам се, за да победя Тръмп и да спася Америка</h1>
      <address>
        <time datetime="2019-11-25T11:08:00+00:00">25 Nov 2019, 11:08</time>
      </address>
      <p>/КРОСС/ <i>Според бившия кмет на Ню Йорк ако Тръмп спечели друг мандат, страната никога няма да се възстанови от щетите</i></p>
      <p>Бившият кмет на Ню Йорк Майкъл Блумбърг се включва в надпреварата за кандидат-президентската номинация на Демократическата партия на САЩ, съобщава Bloomberg. Той се очаква да предложи умерена политическа позиция на фона на опит в бизнеса и държавното управление, както и ангажираност с множество благотворителни проекти като начин да победи президента Доналд Тръмп.</p>
      <p>Блумбърг, който е на 77 години, нарече Тръмп „екзистенциална заплаха за нашата страна и нашите ценности“. Закъснялото му влизане в кампанията ще създаде допълнителни трудности за останалите кандидати, тъй като Майкъл Блумбърг ще направи всичко възможно да си осигури подкрепа от ключови щати.</p>
      <p>„Аз се кандидатирам за президент, за да победя Доналд Тръмп и да възстановя Америка. Не можем да си позволим още четири години безрасъдни и неетични действия на президента Тръмп“, каза Блумбърг в изявление, в което обявява кандидатурата си. Според Блумбърг ако Тръмп спечели друг мандат, страната никога няма да се възстанови от щетите.</p>
      <p>Майкъл Блумбърг преразгледа по-ранното си решение да не се кандидатира през 2020 г. Той е основател и мажоритарен собственик на Bloomberg LP, компанията майка на Bloomberg News. Той е бил три мандата кмет на Ню Йорк, а в момента се занимава основно с филантропска дейност.</p>
      <p>В съобщениято за обявяването на кандидатурата си Блумбърг се определя като лидер, който създава работни места, както и като човек, работил за възстановяването на Ню Йорк след атаките от 11 септември. Освен това Блумбърг е ангажиран и с каузи, свързани с изменението на климата и контрола върху оръжията. До момента той е осигурил около 10 млрд. долара за благотворителни каузи, а фондацията му Bloomberg Philanthropies работи в 129 държави.</p>
      <p>В същото време Блумбърг ще трябва да се справи с редица предизвикателства - като късното му включване в президентската кампания и неизбежните въпроси защо милиардер и бивш републиканец с кариера на Уолстрийт ще успее да привлече избирателите, сред които и много млади хора, скептични към големия бизнес.</p>
      <p>Блумбърг, освен всичко, не е съгласен и с много от идеите на Демократическата партия, противопоставяйки се например на предложението за данък върху богатството, подкрепено от сенаторите Елизабет Уорън и Бърни Сандърс.</p>
      <p>Уорън и Сандърс са укрепили позициите си и са с най-висок рейтинг сред кандидатите, но в партията има опасения, че придвижването им твърде вляво ще гарантира преизбирането на Тръмп.</p>
      <p>Блумбърг изразходва 100 млн.долара, за да подкрепи демократите на междинните избори през 2018 г. Той планира да финансира сам и собствената си кампания.</p>
      <p>Вече е обявена рекордна покупка на реклами за кампанията на Блумбърг на стойност над 34 млн.долара. В допълнение Блумбърг вече е планирал да похарчи 100 млн. долара за дигитална рекламна кампания срещу Тръмп.</p>
    </article>
  </body>
</html>