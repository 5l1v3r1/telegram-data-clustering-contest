<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780651/%D8%AA%D8%BA%DB%8C%DB%8C%D8%B1-%D8%B1%DB%8C%DB%8C%D8%B3-%D9%85%D8%B1%DA%A9%D8%B2-%D8%B3%DB%8C%D9%85%D8%A7-%D9%81%DB%8C%D9%84%D9%85-%D8%AA%D9%88%D8%AF%DB%8C%D8%B9-%D9%88-%D9%85%D8%B9%D8%A7%D8%B1%D9%81%D9%87-%D9%81%D8%B1%D8%AF%D8%A7-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:06:42+00:00"/>
    <meta property="og:title" content="رمضان‌نژاد حکم گرفت؛ تغییر رییس مرکز «سیما فیلم»/ تودیع و معارفه فردا برگزار می‌شود"/>
    <meta property="og:description" content="با حکم معاون سیما، جواد رمضان‌نژاد به سمت رییس مرکز «سیما فیلم» منصوب شد."/>
  </head>
  <body>
    <article>
      <h1>رمضان‌نژاد حکم گرفت؛ تغییر رییس مرکز «سیما فیلم»/ تودیع و معارفه فردا برگزار می‌شود</h1>
      <address><time datetime="2019-11-25T11:06:42+00:00">25 Nov 2019, 11:06</time> by <a rel="author" href="https://www.mehrnews.com/archive?jr=33" target="_blank">عطیه موذن</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از پایگاه اطلاع رسانی سیما، مرتضی میرباقری با صدور حکمی جواد رمضان نژاد را به سمت رییس مرکز سیما فیلم منصوب کرد.</p>
      <p>در حکم معاون سیما خطاب به رییس مرکز سیمافیلم تاکید شده است: تدوین طرح تحول سریال سازی نقشه تولیدات نمایشی از دو منظر محتوا و ساختار تبیین شود تا آثار این حوزه، علی رغم گوناگونی مضمون، گونه، لحن و ساختار، بر مدار سیاستی یکپارچه و برنامه ای منسجم سامان یابند.</p>
      <p>با مدیریت دقیق داشته‌ها، آثار در مرحله ساخت و متون در دست نگارش را با طرح جامع نمایشی تطبیق دهید و به یاری غنی‌سازی محتوایی، نظارت مستمر و بازبینی باریک‌بینانه، در ارتقای کیفی تولیدات، غنا بخشیدن به محتوای متون و به حداقل رساندن لغزش‌های احتمالی کوشا باشید.</p>
      <p>امروز در کشورهای اثرگذار جهان و منطقه، سریال، نقش بی بدیل در ترویج سبک زندگی و بازگو ساختن مفاهیم کلیدی دارد. با عنایت به ظرفیت قابل ملاحظه کشور ما در امر نمایش، انتظار می‌رود تولیدات استراتژیک با طراز کیفی بالا را به جریانی مستمر در مسیر ساخت و پخش بدل سازید و در کنار تامین نیاز داخل، به تولیدات منطقه ای و پخش فرامرزی نیز اندیشه کنید.</p>
      <p>شورای فیلمنامه زیر نظر و با هدایت و راهبری جنابعالی، مجمعی خردورز برای بررسی ژرف‌تر و عمق بخشی به فیلمنامه‌ها است. از شما انتظار می‌رود با جدیت در استمرار و غنا بخشیدن به این قسم جلسات اندیشه‌ورز بکوشید و توأمان هم نیاز آنتن و هم کیفیت متون را در نظر بگیرید.</p>
      <p>ضمن پاسداشت مرجعیت رسانه، رسالت کنونی شما انتقال معارف و مقاصد انقلاب اسلامی است. نگرش استعلایی که کرانه‌های آن در دست نوشته رهبر فرزانه انقلاب اسلامی خطاب به تولیدگران عرصه نمایش تشریح شد. آثار نمایشی ما برای دست یازیدن به چنان افق والایی باید در هر چهار ساحت انتخاب مضمون، پرداخت فیلمنامه، اجرای متن و گزینش نیروی انسانی، عمیقا انقلابی باشند. هم چنان که در حیطه اقتصاد، یگانه راه برون‌رفت از بن بست، اقتصاد مقاومتی است، در حیطه فرهنگ نیز تقلید از تولیدات غربی و بازتولید سریال‌های نازل کشورهای همسایه، از ما رسانه‌ای نمی‌سازد که بتوان به قول امام راحل‌مان، آن را دانشگاه عمومی نامید و بدان بالید. مقاومت در برابر فرهنگ مهاجم بیگانه و باور به کارآمدی نیروهای داخلی و کارایی سیاست‌های فرهنگی کشور، تنها نسخه شفابخش ما در بحبوحه جدال نرم است.</p>
      <p>در ادامه این حکم آمده است: از جنابعالی انتظار می‌رود از کلمات کلیدی بیانیه دوران ساز گام دوم، باور داشتن به ظرفیت عظیم نیروی انسانی جوان و اعتقاد راسخ به گزاره نجات بخش «ما می‌توانیم» است. توانستن در حیطه محتوا یعنی ترسیم کارآمدی نهادها، ارگان‌ها و سازمان‌ها و در حوزه ساخت و ساختار یعنی ارتقای فنی، روزآمدی مدل‌های تهیه و رسیدن به طرازی بالاتر از استانداردهای منطقه و همچنین کشف، شناسایی و رشد نیروهای جوان انقلابی در هر سه حوزه معناساز (نویسندگی، کارگردانی و تهیه کنندگی) برنامه‌ای مدون و منسجم داشته باشید.</p>
      <p>در این حکم همچنین از کوشش‌های شبانه روزی دکتر حسین کرمی قدردانی شده است.</p>
      <p>جواد رمضان‌نژاد پیش از این قائم مقام مرکز سیما فیلم بوده است.</p>
      <p>مراسم تودیع و معارفه رییس جدید سیمافیلم سه‌شنبه پنجم آذر برگزار می‌شود.</p>
    </article>
  </body>
</html>