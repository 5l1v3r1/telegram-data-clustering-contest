<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/technologia-tudomany/elektromos-autok-allami-tamogatassal-2-1889622/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T11:18:00+00:00"/>
    <meta property="og:title" content="Elektromos autók állami támogatással"/>
    <meta property="og:description" content="A feltételek azonban szigorúak, és az előfinanszírozás sokak számára elérhetetlenné teszi a konstrukció igénybevételét."/>
  </head>
  <body>
    <article>
      <h6 class="kicker">Nyolcezer eurót kaphatnak az igénylők – A villanymotoros Skoda fél pénzen elvihető</h6>
      <h1>Elektromos autók állami támogatással</h1>
      <address><time datetime="2019-11-25T11:18:00+00:00">25 Nov 2019, 11:18</time> by <a rel="author">Sidó Zoltán, Pozsony</a></address>
      <h4>Szlovákia is nagyvonalú állami támogatással segíti az elektromos hajtású járművek elterjedését. A feltételek azonban szigorúak, és az előfinanszírozás sokak számára elérhetetlenné teszi a konstrukció igénybevételét.</h4>
      <p>Szlovákiában december közepétől lehet kérvényezni új elektromos és plug-in hibrid gépkocsik vásárlásához az állami támogatást. A tisztán elektromos meghajtású, 50 ezer eurónál nem drágább gépjárművek vásárlását 8 ezer euróval támogatják, hálózati áramról is tölthető hibridautók vásárlásakor a támogatás 5 ezer euró.</p>
      <p>Alapkövetelmény, hogy az igénylő magánszemélynek szlovák állampolgársággal kell rendelkeznie, és cégek, különösképpen vegyesvállalatok nem vehetik igénybe a támogatást, őket nem dotálja ilyen nagyvonalúan a pozsonyi kormány. A támogatással vásárolt autókat „megbélyegzik”, két évig a gépkocsin kell virítania a</p>
      <blockquote>Környezetkímélően vezetek a Szlovák Köztársaság Gazdasági Minisztériumának támogatásával</blockquote>
      <p>feliratnak.</p>
      <p>Ebből következően minimum két évig a kötelező felelősségbiztosítás mellett cascót is kötni kell a járműre. Az állami támogatást csak új autóra lehet kérelmezni, és ez a külföldről bevitt autókra, tehát a Szlovákiában hivatalosan nem forgalmazott Teslákra is vonatkozik. Kikötés továbbá, hogy az állami támogatás lízingkonstrukcióhoz kötötten nem vehető igénybe.</p>
      <figure>
        <img src="https://www.vg.hu/wp-content/uploads/2019/11/TeslaCybertruck2.jpg"/>
        <figcaption>Fotó: AFP</figcaption>
      </figure>
      <aside>Az állami ingyenpénzt a vásárlók nem beváltható bon formájában kapják, az igénylőnek először meg kell vennie az autót, ki kell fizetnie a teljes árát, a támogatást csak ezt követően fizeti ki a gazdasági szaktárca.</aside>
      <p>A keretet egyelőre elég szűkre szabták, az ötmillió euró maximum ezer villanyautó-vásárlás dotálásához elegendő.</p>
      <p>A támogatás néhány népszerű modell árát kimondottan vásárlóbaráttá varázsolja. A pozsonyi Új Szó napilap számításai szerint például a Skoda első villanyautóját, a Citigo e iV alapváltozatát 17 590 eurótól árulják, azaz a 8 ezer eurós állami támogatással az autó ára 9590 euróra csökken. Persze csak annak, aki a vásárláshoz az ominózus 8 ezer eurót meg tudja előlegezni.</p>
      <p>
        <i>A teljes cikket a <a href="https://www.vg.hu/vilaggazdasag/vilaggazdasag-kulfoldi-vallalatok/elektromos-autok-allami-tamogatassal-1887519/">Világgazdaság</a> hétfői számában olvashatja!</i>
      </p>
    </article>
  </body>
</html>