<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34-47/oradea-este-orasul-faptelor-bune-radio-zu-va-transmite-live-din-piata-unirii-si-i-va-aduce-pe-smiley-delia-si-the-motans-153027.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T11:37:00+00:00"/>
    <meta property="og:title" content="Oradea este &quot;Oraşul faptelor bune&quot;: Radio ZU va transmite live din Piaţa Unirii şi-i va aduce pe Smiley, Delia şi The Motans (VIDEO)"/>
    <meta property="og:description" content="Mihai Morar şi Daniel Buzdugan au anunţat, luni dimineaţă, la Radio ZU, că oraşul ales să găzduiască o nouă ediţie a proiectului 'Oraşul Faptelor Bune' este Oradea. Timp de 7 zile, 8 DJ ai Radio ZU, între care şi cei doi menţionaţi, vor emite live dintr-o casă de sticlă din Piaţa Unirii. Și au anunţat că-i vor aduce cu ei, pentru concerte, şi pe Smiley, Delia şi The Motans."/>
  </head>
  <body>
    <article>
      <h1>Oradea este "Oraşul faptelor bune": Radio ZU va transmite live din Piaţa Unirii şi-i va aduce pe Smiley, Delia şi The Motans (VIDEO)</h1>
      <address><time datetime="2019-11-25T11:37:00+00:00">25 Nov 2019, 11:37</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/deliabuzdumorar25112019.jpg"/>
      </figure>
      <p>Mihai Morar şi Daniel Buzdugan au anunţat, luni dimineaţă, la Radio ZU, că oraşul ales să găzduiască o nouă ediţie a proiectului "Oraşul Faptelor Bune" este Oradea. "E unul dintre cele mai frumoase locuri din această ţară", a spus Mihai Morar. </p>
      <p>Începând din 15 decembrie, timp de 7 zile şi 7 nopţi, 8 DJ ai Radio ZU, între care şi cei doi menţionaţi, vor emite live dintr-o casă de sticlă din Piaţa Unirii. Ei au anunţat că-i vor aduce cu ei, pentru concerte, şi pe Smiley, Delia şi The Motans.</p>
      <p>După ce au făcut anunţul, Daniel Buzdugan a avut lacrimi în ochi. El a spus că va lua cu el la Oradea şi "un bagaj emoţional", dat fiind că îşi aminteşte că e primul oraş pe care l-a vizitat alături cu familia, inclusiv cu tatăl lui, care nu mai trăieşte.</p>
      <p>"Am stat vreo două săptămâni în Oradea şi Băile Felix. Am fost nevoit în Băile Felix să învăţ limba germană pentru că erau foarte mulţi turişti germani care ne dădeau gumă, cărţi de joc", a spus DJ-ul.</p>
      <p>El i-a invitat şi pe ascultătorii Radio ZU să viziteze Oradea pe perioada Târgului de Crăciun.</p>
      <p>Cât timp DJ-ii vor emite live din "inima" Târgului de Crăciun din Oradea, la casa de sticlă vor cânta invitaţi speciali.</p>
      <p>"La Oradea dăm muzica tare, cu Smiley, cu Delia şi Irina Rimes şi The Motans. O să anunţăm programul concertelor. Va fi aşa: o zi întreagă de fapte bune, iar seara aşteptăm lumea în Piaţă la relaxare", a spus Mihai Morar.</p>
      <p>În cadrul proiectului "Oraşul Faptelor Bune", Radio ZU îndeamnă românii să doneze pentru mai multe cauze caritabile. Pe lângă conturi bancare, cei care vor să ajute vor putea dona în urne amenajate în casa de sticlă din Piaţa Unirii din Oradea.</p>
      <p>Evenimentul este organizat de Radio ZU şi Visit Oradea, cu sprijinul Primăriei.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fradiozu%2Fvideos%2F2785526518147181%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>