<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/25/s-poveche-chujdenci-v-bansko-chakat-uspeshen-zimen-sezon.430701"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T11:19:00+00:00"/>
    <meta property="og:title" content="С повече чужденци: В Банско чакат успешен зимен сезон"/>
    <meta property="og:description" content="Пикът – стартовете на Световната купа по ски за жени | Dnes.bg"/>
  </head>
  <body>
    <article>
      <h1>С повече чужденци: В Банско чакат успешен зимен сезон</h1>
      <h2>Пикът – стартовете на Световната купа по ски за жени</h2>
      <address><time datetime="2019-11-25T11:19:00+00:00">25 Nov 2019, 11:19</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Банско има всички предпоставки за добър и успешен зимен сезон, смята Малин Бистрин, председател на Съюз на туристическия бизнес в Банско.</p>
      <p>По думите му ценово курортът стои много добре и се предлага голямо разнообразие от пакети, които да удовлетворят различните туристи.</p>
      <p>Анализът, отчетен след среща с министъра на туризма показва, че тази година около шейсет процента от туристите ще бъдат от чужбина, което означава, че Банско стои доста добре на чуждите пазари, подчерта Бистрин пред БТА.</p>
      <p>Местният бизнес обаче работи и за привличане на повече родни туристи, допълни той.</p>
      <p>Председателят на Съюза на туристическия бизнес в Банско отбеляза, че летният сезон за курорта също е бил успешен, като данните отчитат 17% ръст на туристите. Това се дължи на дългите години последователност в работата ни и промотиране, подчерта Бистрин.</p>
      <p>Той отбеляза, че пакетите за туристите дават възможност да се представи не само Банско, но и региона. Това беше осъзнато от колегите и довежда до своите резултати, хората могат да яздят коне, да се разхождат по планината, да посетят избите, около нас, манастирите, практикуването на различни видове туризъм вече се усеща и дава своя резултат, каза още Бистрин.</p>
      <p>По отношение на зимния сезон от бизнеса очакват интерес от посетителите още от началото на декември. По традиция Банско привлича много студенти, които да празнуват своя празник в планинския град. Цените са разнообразни, като започват от двайсет лева на човек за къщите за гости. Има различни пакети за различните джобове, допълни Бистрин.</p>
      <p>През следващите месеци Банско ще привлича посетители не само за празниците, но и за спортуване и екскурзии. Очаква се голям интерес от страна на почитателите на зимните спортове по време на Световната купа по ски за жени.</p>
    </article>
  </body>
</html>