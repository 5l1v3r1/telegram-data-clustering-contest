<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-powodzie-w-europie-ofiary-smiertelne-we-francji-we-wloszech-,nId,3353948"/>
    <meta property="og:site_name" content="RMF24"/>
    <meta property="article:published_time" content="2019-11-25T11:05:23+00:00"/>
    <meta property="og:title" content="​Powodzie w Europie: Ofiary śmiertelne we Francji, we Włoszech zarwał się wiadukt"/>
    <meta property="og:description" content="Co najmniej cztery osoby poniosły śmierć, a trzy zaginęły z powodu wielkiej fali ulew, wichur i powodzi na południu Francji. Wiele dróg jest ciągle nieprzejezdnych, nadal nie kursuje również część pociągów. We Włoszech zarwał się niemal 30 metrowy fragment wiaduktu, a wiele dróg i budynków zostało zalanych."/>
  </head>
  <body>
    <article>
      <h1>​Powodzie w Europie: Ofiary śmiertelne we Francji, we Włoszech zarwał się wiadukt</h1>
      <address><time datetime="2019-11-25T11:05:23+00:00">25 Nov 2019, 11:05</time> by <a rel="author" href="https://www.rmf24.pl/tylko-w-rmf24/justyna-lasota-krawczyk" target="_blank">Justyna Lasota-Krawczyk</a></address>
      <p>
        <b>Co najmniej cztery osoby poniosły śmierć, a trzy zaginęły z powodu wielkiej fali ulew, wichur i powodzi na południu Francji. Wiele dróg jest ciągle nieprzejezdnych, nadal nie kursuje również część pociągów. We Włoszech zarwał się niemal 30 metrowy fragment wiaduktu, a wiele dróg i budynków zostało zalanych.</b>
      </p>
      <figure>
        <img src="https://i.iplsc.com/we-wloszech-zawalil-sie-wiadukt-w-poblizu-savony/0009ETKUSO3DLUHT-C123-F4.jpg"/>
        <figcaption>We Włoszech zawalił się wiadukt w pobliżu Savony<cite>/VIGILI DEL FUOCO HANDOUT /PAP/EPA</cite></figcaption>
      </figure>
      <p>Część mieszkańców znanych kurortów Riwiery Francuskiej, takich jak Fréjus, nie może powrócić do zalanych wodą domów. Musieli oni spędzić noc w budynkach szkolnych i udostępnionych przez władze salach komunalnych. W wielu innych miejscowościach <b>trwa usuwanie szkód</b> spowodowanych nagłymi wichurami i powodziami.</p>
      <h3>Rekordowa suma opadów</h3>
      <p>Synoptycy alarmują, ze w ciągu trzech dni spadło na południu Francji tyle deszczu, ile <b>zazwyczaj spada tam w ciągu kilku miesięcy</b> - i zjawisko to może się w najbliższych tygodniach powtórzyć.</p>
      <figure>
        <img src="https://i.iplsc.com/powodz-we-francji-powoduje-ogromne-straty/0009ETL657J4YKY4-C123-F4.png"/>
        <figcaption>Powódź we Francji powoduje ogromne straty<cite>/SEBASTIEN NOGIER /PAP/EPA</cite></figcaption>
      </figure>
      <p>Powodzie w regionie Prowansja - Alpy - Lazurowe Wybrzeże trwają od piątku. W wyniku gwałtownych opadów kilka rzek wystąpiło z brzegów, <b>zalewając domy, porywając samochody i łódki</b>. W sobotę w związku z ulewami przez pewien czas zamknięte było lotnisko w Nicei. Trwa przywracanie dostaw prądu do tysięcy gospodarstw domowych. W niedzielę opady były łagodniejsze.</p>
      <figure>
        <img src="https://i.iplsc.com/wiele-osob-nie-moze-wrocic-do-swoich-domow/0009ETL85B6W4QG3-C123-F4.png"/>
        <figcaption>Wiele osób nie może wrócić do swoich domów<cite>/SEBASTIEN NOGIER /PAP/EPA</cite></figcaption>
      </figure>
      <p>Szef francuskiego MSW Christophe Castaner udał się w ciągu weekendu do departamentu Var, by spotkać się z poszkodowanymi i pracownikami służb ratunkowych.</p>
      <h3>Powodzie również we Włoszech</h3>
      <p>We Włoszech w regionie Liguria w związku z ulewami ewakuowano ok. 150 osób. Kilka dróg zostało zablokowanych przez <b>lawiny błotne</b>. W mieście Savona w niedzielę <b>zawalił się 30-metrowy odcinek wiaduktu na autostradzie</b>. Do zawalenia doszło prawdopodobnie na skutek osunięcia się ziemi, jak informują służby - w tej katastrofie nikt nie zginął.</p>
      <figure>
        <iframe src="https://www.youtube.com/embed/OtqtJ_Maopw" width="1280" height="720" data-service="Youtube" scrolling="no"/>
      </figure>
      <p>W Genui z powodu opadów zamknięto niektóre drogi. Na skutek powodzi ponad 100 osób zostało odciętych od świata, a kilkadziesiąt straciło swoje domy. W Turynie z brzegów wystąpiła rzeka Pad, przez powódź odwołano maraton.</p>
      <p> </p>
      <p> </p>
    </article>
  </body>
</html>