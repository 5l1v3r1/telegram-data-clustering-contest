<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/marketa-pekarova-adamova-top-09-czernin_1911251133_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T11:33:00+00:00"/>
    <meta property="og:title" content="Pekarová Adamová: Chceme, aby tady byla vláda bez oligarchy, který se řídí heslem ‚Po nás potopa‘"/>
    <meta property="og:description" content="Nová předsedkyně TOP 09, poslankyně Markéta Pekarová Adamová chce v senátních i sněmovních volbách spolupracovat s ostatními takzvanými demokratickými opozičními stranami."/>
  </head>
  <body>
    <article>
      <h1>Pekarová Adamová: Chceme, aby tady byla vláda bez oligarchy, který se řídí heslem ‚Po nás potopa‘</h1>
      <address><time datetime="2019-11-25T11:33:00+00:00">25 Nov 2019, 11:33</time> by <a rel="author">Jan Bumba, Petr Jadrný</a></address>
      <p>
        <b>Nová předsedkyně TOP 09, poslankyně Markéta Pekarová Adamová chce v senátních i sněmovních volbách spolupracovat s ostatními takzvanými demokratickými opozičními stranami. V pondělním Interview Plus řekla, že snahou všech těchto stran by měla být silná pozice v Senátu jako protiváha k Poslanecké sněmovně, aby v něm měly většinu a vláda nemohla měnit Ústavu.</b>
      </p>
      <p>„Věřím, že snahou všech stran je, aby Senát zůstal protivahou sněmovně a aby v něm měla demokratická opozice většinu,“ řekla Pekarová Adamová v pořadu Interview Plus.</p>
      <p>Podle svých slov si dokáže představit spolupráci do takové míry, že v některých obvodech by strany nestavěly své kandidáty, ale podpořily vždy jednoho společného.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/top-09-pekarova-adamova-czernin_1911241010_pj"/>
      </related>
      <p>„Upínám se ale ke sněmovním volbám, abychom za dva roky mohli kandidovat třeba v koalici a je na jednání, jestli bude širší, nebo jen dvoučlenná,“ dodala poslankyně. Pokud by strany kandidovaly v dvoučlenné koalici, musely by získat ve volbách nejméně deset procent hlasů pro vstup do Poslanecké sněmovny. Při třech stranách dokonce 15 procent.</p>
      <p>To ale novou šéfku TOP 09 neděsí. „Musíme postavit tak kvalitní kandidátku, abychom se nemuseli obávat,“ popisuje s tím, že kdyby se před minulými volbami nerozdělila TOP 09 a hnutí STAN, mohly podle ní dostat oba subjekty víc než každá po pěti procentech. „To je fakt. Voliči se báli dát hlas těmto subjektům a přešli k Pirátům a ODS. Vyplývá to z průzkumů.“</p>
      <p>Výsledek ve sněmovních volbách je pro šéfku TOP 09 důležitý. „Moje představa je, abychom měli dvojciferný výsledek kvůli jistotě, že budeme sestavovat vládu,“ popsala. „Chceme, aby tady byla vláda bez oligarchy, který se řídí heslem: Po nás potopa.“</p>
      <p>Program ale nechce stavět jako Antibabiš. „Je důležité, aby program byl zaměřený na budoucnost, což Babiš nedělá. Za dva roky neudělal jedinou reformu,“ popsala. Zaměřit se chce především na téma ochrany přírody, podporu živnostníků a přijetí eura. To chce, aby bylo jasné, protože TOP 09 podle ní v poslední době ztratila čitelnost. Kvůli tomu má strana v průzkumech nízké preference.</p>
      <related>
        <h4>Související články</h4>
        <a href="https://www.irozhlas.cz/zpravy-domov/jiri-pospisil-karel-schwarzenberg-marketa-pekarova-adamova-tomas-czerning-top-09_1911231402_cha"/>
        <a href="https://www.irozhlas.cz/zpravy-domov/jiri-pospisil-rozhovor-radiozurnal-andrej-babis_1911221953_jak"/>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
      </related>
    </article>
  </body>
</html>