<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/vojak-prochazka-jenz-padl-v-afghanistanu-dostane-americkou-medaili-bronzova-hvezda.A191125_110428_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-25T11:15:00+00:00"/>
    <meta property="og:title" content="Voják Procházka, jenž padl v Afghánistánu, dostane vysoké americké vyznamenání"/>
    <meta property="og:description" content="Český psovod Tomáš Procházka, který loni padl v Afghánistánu, dostane in memoriam americkou medaili Bronzová hvězda. V pátek mu vyznamenání udělí zástupce velvyslanectví Spojených států v Centru vojenské kynologie v Chotyni na Liberecku, kde Procházka sloužil. Slavnostního nástupu se zúčastní i náčelník generálního štábu Aleš Opata, uvedlo v tiskové zprávě ministerstvo obrany."/>
  </head>
  <body>
    <article>
      <h1>Voják Procházka, jenž padl v Afghánistánu, dostane vysoké americké vyznamenání</h1>
      <address>
        <time datetime="2019-11-25T11:15:00+00:00">25 Nov 2019, 11:15</time>
      </address>
      <p>
        <mark>PRAHA</mark>
        <b> Český psovod Tomáš Procházka, který loni padl v Afghánistánu, dostane in memoriam americkou medaili Bronzová hvězda. V pátek mu vyznamenání udělí zástupce velvyslanectví Spojených států v Centru vojenské kynologie v Chotyni na Liberecku, kde Procházka sloužil. Slavnostního nástupu se zúčastní i náčelník generálního štábu Aleš Opata, uvedlo v tiskové zprávě ministerstvo obrany.</b>
      </p>
      <related>
        <a href="https://www.lidovky.cz/domov/americke-a-ceske-vojaky-vysetruji-kvuli-smrti-afghance-ktery-zastrelil-psovoda-prochazku-tvrdi-ny.A181127_013442_ln_domov_gib"/>
      </related>
      <p>Bronzová hvězda patří mezi deset nejvyšších vojenských vyznamenání USA. Spojené státy ho vytvořily za druhé světové války. Jeho udělení příslušníkům ozbrojených sil bylo podmíněno vykonáním statečného činu v boji proti nepřátelům, případně vynikající službou prokázanou v takovémto boji.</p>
      <p>Procházka je poslední ze 14 českých vojáků, kteří padli v Afghánistánu. Na základně Šindánd v provincii Herát ho zabil afghánský voják, který začal střílet na vozidlo s Čechy a vedle Procházky zasáhl i dva příslušníky speciálních sil, kteří utrpěli zranění.</p>
      <p>Procházka byl in memoriam povýšen do hodnosti štábního praporčíka, letos mu prezident Miloš Zeman udělil medaili Za hrdinství.</p>
    </article>
  </body>
</html>