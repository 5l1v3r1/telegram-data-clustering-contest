<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/ukrayintsi-staly-girshe-stavytys-do-neprofesijnyh-politykiv-dolslidzhennya/"/>
    <meta property="og:site_name" content="Рубрика"/>
    <meta property="article:published_time" content="2019-11-25T11:15:21+00:00"/>
    <meta property="og:title" content="Українці стали гірше ставитись до непрофесійних політиків, - опитування"/>
    <meta property="og:description" content="Після парламентських виборів українці змінили своє ставлення до “нових облич” у політиці: тепер громадяни переважно негативно ставляться до непрофесійних політиків. Про це свідчить дослідження громадської думки за листопад, проведене фондом “Демократичні ініціативи” імені Ілька Кучеріва спільно з Київським міжнародним інститутом соціології. Наразі 41% опитаних переважно негативно ставляться до того, що більшість новообраних депутатів ніколи не […]"/>
  </head>
  <body>
    <article>
      <h1>Українці стали гірше ставитись до непрофесійних політиків, - опитування</h1>
      <address><time datetime="2019-11-25T11:15:21+00:00">25 Nov 2019, 11:15</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/06/kartynka-opytuvannya-860x580-c-1.png"/>
      </figure>
      <p>
        <b>
          <b>Після парламентських виборів українці змінили своє ставлення до “нових облич” у політиці: тепер громадяни переважно негативно ставляться до непрофесійних політиків.</b>
        </b>
      </p>
      <p>Про це свідчить <a href="https://dif.org.ua/uploads/pdf/3392278205ddb9ac50d65e5.92142302.pdf">дослідження</a> громадської думки за листопад, проведене фондом “Демократичні ініціативи” імені Ілька Кучеріва спільно з Київським міжнародним інститутом соціології.</p>
      <p>Наразі 41% опитаних переважно негативно ставляться до того, що більшість новообраних депутатів ніколи не займалися політикою. Вважають це позитивом істотно менше – 24%, а на думку 26% це може бути і позитивом, і негативом, залежно від того, чи будуть ці депутати вчитися і долучати кваліфікованих спеціалістів.</p>
      <p>Причому одразу після виборів думки виборців були істотно іншими: негативом відсутність політичного досвіду у новобраних депутатів вважали лише 25%, 35% оцінювали це, навпаки, як позитив, а 26%, як і зараз, бачили можливості як позитиву, так і негативу.</p>
      <figure>
        <img src="data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"/>
      </figure>
      <figure>
        <img src="https://img.pravda.com/images/doc/6/1/6143b3c-screenshot-21.png"/>
      </figure>
      <p>Найбільш негативно оцінюють недостатню досвідченість новобраних депутатів у політиці виборці партії “Опозиційна платформа “За життя” (68% – негативно, 13% – позитивно) та виборці партії “Європейська солідарність” (відповідно, 73% і 12%).</p>
      <p>
        <b>Натомість серед виборців партії “Слуга народу” думки розходяться: 36% певні, що відсутність політичного досвіду – це позитив, 25% – негатив, а 31% вважають, що це може бути як позитивом, так і негативом, в залежності від прагнення депутатів вчитися.</b>
      </p>
      <p>Загальнонаціональне дослідження громадської думки населення України проводилося з 4 по 19 листопада 2019 року в 110 населених пунктах у всіх областях України, окрім автономної республіки Крим. У Донецькій і Луганській областях опитування проводилися тільки на територіях, що контролюються Україною. В результаті польового етапу була зібрана 2041 анкета. Теоретична похибка вибірки не перевищує 2,3%.</p>
      <p>Опитування здійснено за фінансування представництва Європейського Союзу в Україні.</p>
      <p>Раніше:<a href="https://rubryka.com/2019/11/25/75-ukrayintsiv-hochut-peregovoriv-zelenskogo-iz-putinym-opytuvannya/"> 75% українців хочуть переговорів Зеленського із Путіним.</a></p>
      <p> </p>
    </article>
  </body>
</html>