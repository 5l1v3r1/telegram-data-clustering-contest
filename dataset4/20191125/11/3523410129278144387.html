<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641984/%D8%A8%D8%A7-%D8%A2%D9%86%D8%AF%D8%B1%D9%87-%D9%85%D8%A7%D9%84%D8%B1%D9%88-%D9%86%D9%88%DB%8C%D8%B3%D9%86%D8%AF%D9%87-%D8%B4%D9%87%DB%8C%D8%B1-%D9%81%D8%B1%D8%A7%D9%86%D8%B3%D9%87-%D8%A2%D8%B4%D9%86%D8%A7-%D8%B4%D9%88%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T11:58:00+00:00"/>
    <meta property="og:title" content="با «آندره مالرو»، نویسنده شهیر فرانسه آشنا شوید"/>
    <meta property="og:description" content="آندره مالرو در ۳ نوامبر ۱۹۰۱ در پاریس به دنیا آمد و خردسال بود که پدر و مادرش از یکدیگر جدا شدند"/>
  </head>
  <body>
    <article>
      <h1>
        <a href="https://www.bultannews.com/fa/news/641984/%D8%A8%D8%A7-%D8%A2%D9%86%D8%AF%D8%B1%D9%87-%D9%85%D8%A7%D9%84%D8%B1%D9%88-%D9%86%D9%88%DB%8C%D8%B3%D9%86%D8%AF%D9%87-%D8%B4%D9%87%DB%8C%D8%B1-%D9%81%D8%B1%D8%A7%D9%86%D8%B3%D9%87-%D8%A2%D8%B4%D9%86%D8%A7-%D8%B4%D9%88%DB%8C%D8%AF">با «آندره مالرو»، نویسنده شهیر فرانسه آشنا شوید</a>
      </h1>
      <h2>آندره مالرو در ۳ نوامبر ۱۹۰۱ در پاریس به دنیا آمد و خردسال بود که پدر و مادرش از یکدیگر جدا شدند</h2>
      <address><time datetime="2019-11-25T11:58:00+00:00">25 Nov 2019, 11:58</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر:</b> مالرو در ۳ نوامبر ۱۹۰۱ در پاریس به دنیا آمد و خردسال بود که پدر و مادرش از یکدیگر جدا شدند و <b>«آندره»</b> تحت نظر مادرش<b> «برته لامی»</b> و مادربزرگش<b> «آدرینه لامی»</b> رشد و نمو یافت. پدرش یک کارگزار بورس سهام بود و در سال ۱۹۳۰ دست به خودکشی زد که منجر به مرگ او شد.<b> «آندره مالرو»</b> جوان به دنبال فراگیری زبان های مشرق زمین دانشگاه رفت اما تحصیل خود را نیمه کاره رها کرد و در سن ۲۱ سالگی به همراه همسرش <b>«کلارا گلد اشمیت»</b> یک آلمانی تبار متمول، پاریس را به قصد گشت و گذار در کامبوج ترک کرد. زندگی مشترک این دو به سال ۱۹۲۱ آغاز شد و تا سال ۱۹۴۶ دوام یافت و در این سال به جدایی منجر شد. حاصل این ازدواج دختری به نام <b>«فلورنس»</b> بود که به سال ۱۹۳۳ به دنیا آمد و عاقبت به همسری فیلمسازی به نام <b>«آلن رس نیس»</b> درآمد.   <br/>به گزارش بولتن نیوز به نقل از برترین ها، او در زمان خود به شدت مخالف با <b>سیاست های استعمارگرایانه فرانسه</b> در <b>«هند و چین»</b> بود و در سال ۱۹۲۵ به تاسیس اتحادیه ای سیاسی و استقلال طلب کمک کرد و روزنامه ای به نام <b>«هند و چین در زنجیر»</b> تاسیس کرد و به محض بازگشت به فرانسه اولین رمان خود با نام <b>«وسوسه غرب»</b> را به سال ۱۹۲۶ منتشر کرد و به فاصله دو سال کتابی دیگر با نام<b> «کشورگشایان»</b> را به چاپ رسانید.<br/><br/><b>«طریق ملوکانه»</b> نام کتابی دیگر از <b>«مالرو»</b> است که به سال ۱۹۳۰ به چاپ رسید. اما یکی از رمان های قدرتمند و قوی او<b> «سرنوشت انسان»</b> نام دارد که به ماجرای شکست کمونیسم و رژیم کمونیسم حاکم بر<b> «شانگهای»</b> می پردازد. او به واسطه این رمان به دریافت جایزه<b> «بریکس گانکورت»</b> در ادبیات مفتخر شد. در بین آثار چاپ نشده او رمانی به نام <b>«میرنا»</b> دیده می شود که درباره <b>«ماری چارلز دیوید دو می رنا»</b> فاتح بلندی های ویتنام و اولین پادشاه <b>«سدانگ»</b> است.<br/><br/><b>«مالرو»</b> همچنین در دهه ۳۰ به همراه یک گروه باستان شناس به ایران و افغانستان سفر کرد. او به همراه <b>«لوئیس آراگون»</b> بنیانگذاران <b>«انجمن بین المللی نویسندگان مدافع فرهنگ»</b> به شمار می آیند. در خلال جنگ های داخلی اسپانیا، <b>«مالرو»</b> به عنوان خلبان در خدمت نیروهای جمهوریخواه بود و طی تلاش برای متوقف کردن نیروهای <b>فالانژ</b> برای تصرف شهر مادرید دوباره مجروح شد. او همچنین سفری طولانی به سراسر ایالات متحده انجام داد و به جمع آوری اعتبارات مالی برای جمهوریخواهان اقدام کرد.<br/><br/><b>«مالرو»</b> تجربیات خود در خلال این سفرها را طی رمانی به نام<b> «امید آدمی»</b> به سال ۱۹۳۸ به چاپ رسانید. با شروع جنگ جهانی دوم <b>«آندره مالرو»</b> به ارتش فرانسه پیوست و در واحد زرهی در قسمت تانک مشغول به خدمت شد.</p>
      <figure>
        <img src="https://www.bultannews.com/files/fa/news/1398/9/4/1202115_486.jpg"/>
      </figure>
      <p>او در سال ۱۹۴۰ طی نبرد در جبهه های غربی به <b>اسارت</b> درآمد اما خیلی زود موفق به فرار شد و به نیروهای مقاومت فرانسه پیوست.<br/><br/>در سال ۱۹۴۴ برای بار دوم این بار به اسارت <b>گشتاپو</b> درآمد و به رغم تحمل شکنجه های وحشتناک تا زمان آزادی توسط نیروهای مقاومت توانست زنده بماند. او دوران جنگ آوری خود را با فرماندهی تیپ <b>«آلیس لورن»</b> در دفاع از استراسبورگ و همچنین بازپس گیری اشتوتگارت به پایان رسانید و موفق به دریافت مدال مقاومت و مدال افتخار از فرانسه و همچنین نشان افتخار از دولت بریتانیا شد. او طی دوران جنگ دست از قلم نکشیده بود و بر رمانی با عنوان <b>«جدال علیه فرشته»</b> کار می کرد که متن آن توسط نیروهای گشتاپو سوزانده شد و تنها مقدمه ای از آن باقی ماند که در ابتدای رمان <b>«درختان گردوی آلتن برگ»</b> پس از جنگ به چاپ رسید<br/><br/><b>«مالرو» </b>که پس از ازدواج اولش، با<b> «ژوزف کلویتس»</b> ازدواج کرده بود از او صاحب دو پسر به نام های<b> «پی یر گوتیه»</b> و <b>«وینسنت»</b> شد. او هنگامی که در میدان نبرد بود همسر خود را بر اثر سر خوردن در حین سوار قطار شدن از دست داد و هر دو پسرش نیز در سن ۱۷ سالگی بر اثر سانحه رانندگی جان خود را از دست دادند. پس از خاتمه جنگ<b> ژنرال دوگل</b> <b>«مالرو»</b> را به عنوان <b>وزیر اطلاعات</b> خود برگزید که مدت یک سال عهده دار این مقام بود. او در دهه پنجاه مقالاتی در باب هنر و زیبایی شناسی به چاپ رسانید و برای اولین بار <b>«موزه های بدون دیوار»</b> را در آثارش از قبیل<b> «اصوات سکوت»</b> مطرح کرد.<br/><br/>او در سال ۱۹۵۸ برای بار دوم به<b> وزارت اطلاعات</b> فرانسه برگزیده شد و پس از آن به عنوان اولین <b>وزیر فرهنگ</b> فرانسه به این مقام منصوب شد. فرهنگسراهای معروف فرانسه در دوران وزارت او برپا شد و تلاش مدام برای حفاظت از بناهای تاریخی فرانسه از افتخارات دیگر او است. وی در سال ۱۹۴۸ برای بار سوم ازدواج کرد و همسرش <b>«ماری مادلین لیو»</b> بیوه برادر ناتنی اش<b> «رولند مارلو»</b> بود که از پیانیست های معروف زمان خود به شمار می رود.<br/><br/>در سال ۱۹۶۸ <b>«انجمن بین المللی مارلو»</b> در آمریکا تاسیس شد و در خلال دهه های ۶۰ و ۷۰ مالرو نسبت به چاپ آثاری درباره<b> «پیکاسو»</b> و <b>«دوگل»</b> و زندگینامه خود با عنوان<b> «ضدخاطرات»</b> اهتمام ورزید. این نویسنده آخرین کتاب خود را با الهام از بیماری صعب العلاج خود،<b> «جذام»</b> نامید و در ۲۳ نوامبر ۱۹۷۶ از همین بیماری در پاریس درگذشت.</p>
    </article>
  </body>
</html>