<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/det-finns-en-bezospremie-pa-aktien-6979585"/>
    <meta property="og:site_name" content="Affärsvärlden"/>
    <meta property="article:published_time" content="2019-11-25T11:31:00+00:00"/>
    <meta property="og:title" content="&quot;Det finns en Bezospremie på aktien&quot;"/>
    <meta property="og:description" content="Ryktena om att Amazon ska komma till Sverige har börjat florera igen. I väntan på den svenska handelns stålbad ringde Affärsvärlden upp Brad Stone, författare till den flerfaldigt prisbelönta boken..."/>
  </head>
  <body>
    <article>
      <h1>"Det finns en Bezospremie på aktien"</h1>
      <address>
        <time datetime="2019-11-25T11:31:00+00:00">25 Nov 2019, 11:31</time>
      </address>
      <p>
        <b>Ryktena om att Amazon ska komma till Sverige har börjat florera igen. I väntan på den svenska handelns stålbad ringde Affärsvärlden upp Brad Stone, författare till den flerfaldigt prisbelönta boken ”Världens största butik – biografin om Jeff Bezos och Amazon”, som nyligen gavs ut på svenska .</b>
      </p>
      <p>
        <b>En fascinerande sak med din bok är att man inser hur okänd internetterrängen var under Amazons första år, och att företaget var tvunget att prova sig fram. Håller företaget fortfarande på och experimenterar?  </b>
      </p>
      <p>– Ja, det gör de verkligen. Amazon har varit en väldigt experimentell kultur, men också en intuitiv kultur. Även om de är datadrivna bygger väldigt mycket på Jeff Bezos intuition. När han kom på Prime fanns det inga siffror som visade om det skulle funka eller inte. Och när Amazon nu testar sina automatiserade butiker vet de nog inte själva exakt hur det ska sluta.</p>
      <p>
        <b>Det har funnits rykten ganska länge om att Amazon ska komma till Sverige. Finns det några generella lärdomar man kan dra från när Amazon rullat in i ett nytt land?</b>
      </p>
      <p>– Ja, det finns ganska många. För Amazon vinner inte alltid. I exempelvis Sydamerika och Kina har de lokala aktörerna hållit emot bra. En lärdom är att man måste ha ett unikt kunderbjudande. Amazon gör det så lätt att handla, så det är viktigt att man har varumärken som inte kan säljas billigt över nätet. Men det är inte lätt: det blir ett avgörande ögonblick för många företag när Amazon etablerar sig i ett land.</p>
      <p>
        <b>Och de kommer till Sverige?</b>
      </p>
      <p>– Absolut. Och på många sätt finns Amazon redan i Sverige. AWS finns hos er och det går att handla på sajten. Det finns ingen lokal sajt än, men det är oundvikligt. De rullar långsamt runt världen. De packar upp de största marknaderna först. Just nu handlar det mycket om Indien, Mexiko, Spanien och Italien.</p>
      <p>
        <b>Vad skulle hända med Amazon om Jeff Bezos slutade?</b>
      </p>
      <p>– Jag tror att företaget skulle förändras i grunden. Han har uppenbarligen duktiga människor under sig, men på ett sätt är han oersättlig. Han är en motor för nya idéer: Alexa, Go, Prime, tv-satsningen – allt det har varit hans idéer. Det är svårt för stora företag att göra nya saker, och eftersom Bezos är både grundare och vd, och har lite av en magisk aura, lyckas han trycka igenom saker. En annan viktig detalj är hans relation med Wall Street. Amazon kan förlora pengar ett kvartal, aktien kanske går ner lite, men sen återhämtar den sig, för investerarna har ett grundmurat förtroende för Bezos. Man skulle nästan kunna säga att det finns en Bezospremie på aktien.</p>
      <p>
        <b>Apropå Wall Street, är Amazons tillgång till billigt kapital lika viktigt som det en gång var?</b>
      </p>
      <p>– Nej, inte på samma sätt som det var i början. Vissa delar av företaget är så lönsamma nu att Amazon är lite av en pengamaskin. Men det är klart, Wall Street litar på företaget, och den höga värderingen är viktig för att behålla och hitta nya medarbetare.  </p>
      <p>
        <b>Finns det någon möjlighet att Amazon tappar den ställning de har byggt upp?</b>
      </p>
      <p>– Jadå. Microsoft är en stark konkurrent, som nyligen tog ett stort kontrakt på molntjänster för Pentagon. Walmart är mycket bättre på att leverera dagligvaror, och trots köpet av Whole Foods är matbranschen något som Amazon inte har fattat riktigt. Ett annat exempel på svaghet är märkesvaror. Nike har till exempel slutat sälja sina produkter genom Amazon. Det finns fickor av sårbarhet.</p>
      <p>
        <b>Så det är inte säkert att de dominerar e-handeln för alltid?</b>
      </p>
      <p>– Nej, det är inte säkert. Kanske är företagets största svaghet att de försöker göra så många olika saker, och att ledningen alltid är mest fokuserad på det nyaste projektet.</p>
      <p>
        <b>I stort sett alla analytiker som följer Amazon har en köprekommendation, och riktkurserna är väldigt höga jämfört med dagens aktiekurs. Vad är det de förväntar sig av företaget?</b>
      </p>
      <p>– Det är ganska mycket olika saker. Det här är dels ett ledarskapsteam som har bevisat sig flera gånger om, sedan finns det höga förväntningar på de nya endagsleveranserna. Det är ett dyrt steg för Amazon att ta, vilket är en anledning till att börsvärdet legat stilla ett tag. Men när Amazon väl hittat ett sätt att genomföra dem blir det ännu svårare för konkurrenter att tävla med dem. Sen finns det nog en känsla av att de möjliga marknaderna är så stora. Både Amazon Web Services och näthandeln kan växa länge till.</p>
      <p> </p>
      <p> </p>
      <p>På fredag den 29 november släpps nästa nummer av ”Bokpodden” – ett samarbete mellan Affärsvärlden av Lendify – som denna vecka handlar om "Världens största butik".</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fdet-finns-en-bezospremie-pa-aktien-6979585&amp;title=%22Det%20finns%20en%20Bezospremie%20p%C3%A5%20aktien%22&amp;description=Ryktena%20om%20att%20Amazon%20ska%20komma%20till%20Sverige%20har%20b%C3%B6rjat%20florera%20igen.%20I%20v%C3%A4ntan%20p%C3%A5%20den%20svenska%20handelns%20st%C3%A5lbad%20ringde%20Aff%C3%A4rsv%C3%A4rlden%20upp%20Brad%20Stone%2C%20f%C3%B6rfattare%20till%20den%20flerfaldigt%20prisbel%C3%B6nta%20boken%20%E2%80%9DV%C3%A4rldens%20st%C3%B6rsta%20butik%C2%A0%E2%80%93%20biografin%20om%20Jeff%20Bezos%20och%20Amazon%E2%80%9D%2C%20som%20nyligen%20gavs%20ut%20p%C3%A5%20svenska%20.">Facebook</a>
        </li>
        <li>
          <a href="http://twitter.com/share?text=%22Det%20finns%20en%20Bezospremie%20p%C3%A5%20aktien%22&amp;url=https%3A%2F%2Fwww.affarsvarlden.se%2Fbors-ekonominyheter%2Fdet-finns-en-bezospremie-pa-aktien-6979585">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fdet-finns-en-bezospremie-pa-aktien-6979585&amp;title=%22Det%20finns%20en%20Bezospremie%20p%C3%A5%20aktien%22">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fdet-finns-en-bezospremie-pa-aktien-6979585&amp;title=%22Det%20finns%20en%20Bezospremie%20p%C3%A5%20aktien%22">Reddit</a>
        </li>
        <li>Mail</li>
      </ul>
    </article>
  </body>
</html>