<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/la-repubblica-gabigol-il-flamengo-ha-fretta-ma-l-inter-no-sul-brasiliano-anche-un-italiana-e-ronaldo-323984"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T11:11:01+00:00"/>
    <meta property="og:title" content="La Repubblica - Gabigol, il Flamengo ha fretta ma l'Inter no. Sul brasiliano anche un'italiana e... Ronaldo"/>
    <meta property="og:description" content="Gabriel Barbosa è passato nel giro di un paio d'anni dall'essere una possibile minusvalenza a bilancio per l'Inter a giocatore utile per fare cassa e rigettarsi sul..."/>
  </head>
  <body>
    <article>
      <h1>La Repubblica - Gabigol, il Flamengo ha fretta ma l'Inter no. Sul brasiliano anche un'italiana e... Ronaldo</h1>
      <address><time datetime="2019-11-25T11:11:01+00:00">25 Nov 2019, 11:11</time> by <a rel="author">Redazione FcInterNews.it</a></address>
      <p><b>Gabriel Barbosa</b> è passato nel giro di un paio d'anni dall'essere una possibile minusvalenza a bilancio per l'<b>Inter</b> a giocatore utile per fare cassa e rigettarsi sul mercato. Determinante, in tal senso, l'annata da incorniciare con il <b>Flamengo</b> dopo aver fatto lo stesso al <b>Santos</b>. "L’Inter - scrive <i>Repubblica</i>- ha assistito paziente alla sua rinascita senza cedere alla tentazione di svenderlo. Ora si prepara ad andare all’incasso. Il Flamengo, con cui Gabigol ha segnato 31 gol in 38 partite (22 in campionato, superato il record di <b>Zico</b>), insiste per riscattarlo alla scadenza del prestito, il 31 dicembre. Il vicepresidente <b>Marco Braz </b>è pronto a pagare all’attaccante 5 milioni di euro netti a stagione fino al 30 dicembre 2024. Un ingaggio mostruoso, per il <b>Sudamerica</b>. Prima però deve trovare un accordo con i nerazzurri. Un mese fa Braz non si decise a chiudere l’affare a 22 milioni. Ora che Barbosa ha riportato al <b>Maracana </b>la <b>Libertadores </b>dopo 38 anni, rischia di spenderne almeno dieci in più".</p>
      <p>Secondo il quotidiano, "l’Inter fretta non ne ha, il Flamengo ne ha molta: perdere Gabigol significherebbe deludere l’intera tifoseria. Dimostrazioni d’interesse per il 23enne, mai sfociate in offerte all’Inter, sono arrivate dal <b>Crystal Palace</b>, dal <b>West Ham </b>e dal <b>Porto</b>. Come profilo potrebbe interessare alla <b>Fiorentina</b>. E da mesi lo corteggia il <b>Valladolid</b>, squadra della Primera Division spagnola il cui proprietario è <b>Ronaldo</b>, il fenomeno, grande fan di Gabigol".</p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>