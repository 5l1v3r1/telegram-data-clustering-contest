<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33193/contratto-per-il-web-time-berners-lee"/>
    <meta property="og:site_name" content="DDay.it"/>
    <meta property="article:published_time" content="2019-11-25T11:20:00+00:00"/>
    <meta property="og:title" content="La ricetta del creatore del World Wide Web per salvare internet"/>
    <meta property="og:description" content="È online il Contratto per il Web voluto dall’inventore di internet, Tim Berners-Lee. Nove princìpi destinati ai governanti, alle società e ai cittadini, per cercare di arginare la deriva malsana presa da internet puntando al suo benessere."/>
  </head>
  <body>
    <article>
      <h1>La ricetta del creatore del World Wide Web per salvare internet</h1>
      <h2>È online il Contratto per il Web voluto dall’inventore di internet, Tim Berners-Lee. Nove princìpi destinati ai governanti, alle società e ai cittadini, per cercare di arginare la deriva malsana presa da internet puntando al suo benessere.</h2>
      <address><time datetime="2019-11-25T11:20:00+00:00">25 Nov 2019, 11:20</time> by <a rel="author">Sergio Donato</a></address>
      <p>Tim Berners-Lee, l”inventore” di internet, <a href="https://www.dday.it/redazione/30111/tim-berners-lee-nel-web-ce-cattiveria-e-disinformazione">ci ha lavorato per più di un anno</a> insieme a più di 80 tra organizzazioni e società mondiali, e alla fine <a href="https://contractfortheweb.org/">il “Contract for the Web” è stato pubblicato</a>. <b>È un elenco di principi volti alla protezione del web, visto come bene pubblico e diritto fondamentale di ciascuno</b>.</p>
      <p> </p>
      <h3>Tutti devono fare la loro parte</h3>
      <p><b>Il Contratto per il Web può essere identificato come una carta etica di internet</b>, che Berners-Lee ha sentito l’urgenza di scrivere con l’aiuto diretto e indiretto di altre organizzazioni attive nel campo dei diritti umani e digitali.</p>
      <p>È una sorta di compendio che raccoglie i traguardi già raggiunti in merito alla definizione di una internet equa, ma che si pone l’ambizioso obiettivo di <b>estendere l’uso di internet correggendo la deriva di cattiveria, disinformazione e dell’utilizzo politico malsano che sta imboccando la rete</b>.</p>
      <figure>
        <img src="https://cdn.dday.it/system/uploads/picture/image/59054/content_small_Screenshot_2019-11-25_Contract_for_the_Web.jpg"/>
      </figure>
      <p>Il Contratto è diviso in tre sezioni che si rivolgono a uno specifico interlocutore: Governi, Aziende e Cittadini; ognuno dei quali ha tre principi da seguire. Dunque, <b>un totale di nove principi messi nero su bianco per il bene di internet e quindi della società civile</b>.</p>
      <p> </p>
      <h3>Governi, supervisori e promotori di una internet per tutti</h3>
      <p><b>L’impegno dei governi è innanzitutto quello di assicurarsi che chiunque possa connettersi a internet</b>. Il Contratto stabilisce anche tre obiettivi da raggiungere in breve tempo: 1 GB di dati mobili non deve costare più del 2% del reddito medio mensile entro il 2025; L'accesso a internet a banda larga deve essere disponibile per almeno il 90% dei cittadini entro il 2030, e che il divario verso tale obiettivo si dimezzi entro il 2025; entro il 2025, almeno il 70% dei giovani di età superiore ai 10 anni e degli adulti di età superiore ai 65 anni dovrà avere competenze in materia di tecnologie dell’informazione e della comunicazione.</p>
      <p>I governi dovranno inoltre prevedere la diffusione di infrastrutture di rete aperte e di tipo wholesale per le aree di territorio non competitive, e di conseguenza <b>assicurarsi di applicare politiche volte all’ingresso di parte della popolazione sistematicamente esclusa dall’accesso alla rete</b>. Il tutto, mantenendo la capacità di rimuovere i contenuti illegali avendo comunque come criterio di intervento il rispetto dei diritti umani e la libertà di espressione.</p>
      <h3> </h3>
      <h3>Aziende, responsabilità nella gestione dei dati personali</h3>
      <p><b>Le aziende dovranno prestare attenzione a sviluppare piani di crescita che non escludano le minoranze</b>, realizzando anche interfacce in lingue escluse dai piani attuali o adatte all’uso da parte di individui con disabilità.</p>
      <p>Dovranno inoltre garantire <b>il controllo e la sicurezza dei dati personali delle persone che utilizzano la rete</b>, riducendo il più possibile la collezione e l’uso delle informazioni raccolte.</p>
      <p>Il dialogo con le comunità coinvolte, anche indirettamente, nello sviluppo delle tecnologie dovrà essere stretto, in modo da essere inclusivo; <b>illustrando anche i possibili rischi derivanti dai contenuti online come la mistificazione e la disinformazione</b>.</p>
      <p> </p>
      <h3>Agli internauti, la speranza che diventino più "buoni"</h3>
      <p>Non ultimi, arrivano <b>i principi che dovrebbero essere seguiti dai cittadini, al fine di rendere internet un luogo positivo e proattivo</b>. Quindi, produrre contenuti che utilizzino e diffondano i software e l’hardware che hanno licenze aperte; ma anche condividere linee guida per sviluppare un web a misura di cittadino e quindi dei suoi bisogni.</p>
      <figure>
        <img src="https://cdn.dday.it/system/uploads/picture/image/59055/content_small_wired-amazon-apple-networks-2.jpg"/>
      </figure>
      <p><b>Adottare un tono civile nelle discussioni online</b>, amplificare i messaggi delle minoranze escluse, scegliere prodotti e servizi attenti alla privacy, e di conseguenza evitare di diffondere le informazioni personali altrui che violino la riservatezza delle persone coinvolte a loro insaputa.</p>
      <p> </p>
      <h3>Apple e Amazon, non pervenute</h3>
      <p>Il Contratto per il Web è stato sposato da più di 149 tra organizzazioni e società, compresi nomi importanti come Google, Facebook, Microsoft e Twitter. <b>Al momento mancano Amazon e Apple, i cui nomi non appaiano né nel gruppo che ha dato vita al contratto, né in quello delle società che si sono legate a esso</b>.</p>
      <p>Tra i governi che si sono dimostrati attivi nella realizzazione del contratto si leggono solo Germania, Francia e il governo locale di Londra, con la Spagna in qualità di osservatrice esterna.</p>
    </article>
  </body>
</html>