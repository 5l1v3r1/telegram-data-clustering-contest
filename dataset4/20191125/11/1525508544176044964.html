<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780727/%D8%A7%D8%B5%D9%84%D8%A7%D8%AD-%D9%82%D8%A7%D9%86%D9%88%D9%86-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D8%AA%D8%AE%D9%84%D9%81%D8%A7%D8%AA-%D8%B1%D8%A7%D9%86%D9%86%D8%AF%DA%AF%DB%8C-%D8%A8%D8%A7-%D9%BE%DB%8C%D8%B4%D9%86%D9%87%D8%A7%D8%AF-%D9%85%D8%AD%DB%8C%D8%B7-%D8%B2%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:47:52+00:00"/>
    <meta property="og:title" content="اصلاح قانون «رسیدگی به تخلفات رانندگی» با پیشنهاد محیط زیست"/>
    <meta property="og:description" content="سازمان حفاظت محیط زیست به منظور ساماندهی ناوگان موتورسیکلت، پیشنهاد اصلاح موادی از قانون «رسیدگی به تخلفات رانندگی» را به دولت ارسال کرده است."/>
  </head>
  <body>
    <article>
      <h1>اصلاح قانون «رسیدگی به تخلفات رانندگی» با پیشنهاد محیط زیست</h1>
      <address>
        <time datetime="2019-11-25T11:47:52+00:00">25 Nov 2019, 11:47</time>
      </address>
      <p>به گزارش <a href="https://www.mehrnews.com/">خبرگزاری مهر</a>، بر اساس مطالعات انجام شده، میزان آلایندگی هوا و صدای موتورسیکلت ها از جمله مهمترین چالش های زیست‌محیطی کلان‌شهرها و از جمله معضلات مهم کشور به شمار می رود. بنابر گزارش بانک جهانی در سال ۲۰۱۸ خسارت مالی و اقتصادی ناشی از آلودگی هوا تنها در تهران بالغ بر ۲.۶ میلیارد دلار محاسبه شده است.</p>
      <p>مطابق آمار اعلامی پلیس راهور موتورسیکلت ها به عنوان یکی از وسایل نقلیه پرکاربرد بالغ بر ۳۵ درصد از کل وسایل نقلیه شماره‌گذاری شده را به خود اختصاص داده اند و در حال حاضر بیش از ۱۱ میلیون دستگاه موتورسیکلت پلاک شده در کشور موجود است. بخشی از این آمار به موتورسیکلت های کاربراتوری اختصاص دارد که میزان انتشار آلایندگی آن ها به نسبت سایر انواع، بسیار بالا است.</p>
      <p>از این رو فراهم آوردن امکان پایش مستمر، ثبت تخلفات به صورت مکانیزه، تسهیل اسقاط ناوگان فرسوده و جلوگیری از انباشت و بلاتکلیفی انبوه موتورسیکلت های توفیقی در پارکینگ های پلیس راهور و شهرداری ها، یکی از الزامات ساماندهی و کنترل آلایندگی در کشور محسوب می شود.</p>
      <p>هم‌چنین، مواردی نظیر هویت‌بخشی به ناوگان موتورسیکلت و تسهیل اسقاط ناوگان فرسوده به ویژه موتورسیکلت های توفیقی و رسوبی در بهبود وضعیت مراکز اسقاط و تولیدکنندگان داخلی می تواند مثمرثمر واقع شود.</p>
      <p>بنابراین باتوجه به سهم بالای آلایندگی منابع متحرک در آلودگی هوا و اهمیت کاهش و کنترل آلایندگی ناشی از اینگونه وسایل نقلیه موتوری، به نظر می رسد اصلاح قانون «رسیدگی به تخلفات رانندگی» با هدف ساماندهی ناوگان موتورسیکلت امری ضروری به شمار می رود.</p>
      <p>لذا سازمان حفاظت محیط زیست بدین منظور پیش‌نویس اصلاح مواد (۹)، (۱۰)، (۱۱) و (۲۹) «قانون رسیدگی به تخلفات رانندگی» را تدوین و به دولت ارسال کرده است.</p>
    </article>
  </body>
</html>