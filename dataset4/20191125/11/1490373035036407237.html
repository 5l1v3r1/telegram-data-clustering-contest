<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/zimni-sporty/biatlon-svetovy-pohar-cesky-biatlon-priprava-zdravi-nemoci-zraneni-krcmar_1911251146_tat"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T11:46:00+00:00"/>
    <meta property="og:title" content="Zakletá příprava? Biatlonisty trápí před startem sezony zdravotní potíže, vymlouvat se ale nechtějí"/>
    <meta property="og:description" content="Někteří čeští biatlonisté v tréninkovém deníku před startem letošní sezony až příliš často vyplňovali kolonky s označením nemoc."/>
  </head>
  <body>
    <article>
      <h1>Zakletá příprava? Biatlonisty trápí před startem sezony zdravotní potíže, vymlouvat se ale nechtějí</h1>
      <address><time datetime="2019-11-25T11:46:00+00:00">25 Nov 2019, 11:46</time> by <a rel="author">David Nyč</a></address>
      <p>
        <b>Jak možná sami víte, ne vždy se daří držet ideálního scénáře a dokonalých plánů. Své o tom vědí i čeští biatlonisté. Někteří z nich v tréninkovém deníku až příliš často vyplňovali kolonky s označením nemoc. Za poslední roky asi nepamatují tak smolnou přípravu, přitom už o víkendu začne ve Švédsku nová sezona Světového poháru.</b>
      </p>
      <p>„Musím zaklepat, jsem ráda, že mi zdraví zatím docela drží,“ říká Radiožurnálu Markéta Davidová, která vedle sebe nemá nic dřevěného, a tak klepe alespoň na kovové opěrátko lavice, na které sedí těsně před odletem na závěrečné soustředění.</p>
      <figure>
        <audio src="https://www.irozhlas.cz/sites/default/files/audios/0361685333c04668293524682e1a0a66.mp3"/>
        <figcaption>Zakletá příprava? Biatlonisty trápí před startem sezony zdravotní potíže, vymlouvat se ale nechtějí</figcaption>
      </figure>
      <p>Řada jiných ale v posledních měsících klepala spíš na dveře ordinací, tady je krátká, ovšem vystihující rekapitulace biatlonových trápení…</p>
      <p>„Pořád jsem byla unavená, docházelo k dýchacím potížím,“ říká Veronika Vítková. „Měl jsem problémy s ramenem, kolenem, kotníkem, několik viróz nebo jiných problémů,“ přidává se Ondřej Moravec. A problémům se nevyhnul ani Michal Krčmář: „Moje zdravotní trable začaly tím, že jsem si dal tortillu se zeleninou a kuřecím masem a dostal jsem takovou střevní virózu.“</p>
      <p>Krčmář snědl zkažené maso v nejméně vhodnou dobu, těsně před cestou na poslední předsezonní soustředění, které kvůli nemoci zmeškal taky trenér Zdeněk Vítek. K tomu připočtěme třeba boreliózu Tomáše Krupčíka - nejlepší český biatlonista z březnového mistrovství světa kvůli tomu dokonce vynechá úvodní díl Světového poháru. Je snad letošní příprava nějaká zakletá?</p>
      <related>
        <h4>Číst článek</h4>
        <a href="https://www.irozhlas.cz/sport/zimni-sporty/biatlon-marketa-davidova-priprava-svetovy-pohar-ondrej-rybar_1911232117_mov"/>
      </related>
      <p>„Nechci říkat zakletá, pak to může znít, že se nějak vymlouváme nebo že neumíme nakládat se svým zdravotním stavem. Bohužel, stalo se, ale myslím, že se z toho dá vždycky nějakým způsobem vyklouznout a najít řešení,“ říká Krčmář.</p>
      <p>Ostatně, v tomhle ohledu existuje mezi biatlonisty jediná možná prevence.</p>
      <p>„Pokyny jsou každý rok stejné - udržovat se v teple, nikde nevymrznout. Ale jsme dospělí, už to všichni víme sami nejlépe,“ dodává Markéta Davidová.</p>
      <p>Tak snad čeští reprezentanti, jak říká Krčmář, vyklouznou ze všech problémů. Organizátoři biatlonových závodů pochopitelně nepřidávají milosrdně bonusové body jako kompenzaci za podlomené zdraví, a tak nezbývá než věřit, že si Češi vybrali všechnu smůlu na dlouho dopředu, vždyť nová sezona Světového poháru začne ve švédském Östersundu už v sobotu.</p>
      <related>
        <h4>Související články</h4>
        <a href="https://www.irozhlas.cz/sport/zimni-sporty/biatlon-marketa-davidova-priprava-svetovy-pohar-ondrej-rybar_1911232117_mov"/>
        <a href="https://www.irozhlas.cz/sport/zimni-sporty/biatlonista-krcmar-resi-pred-sezonou-neobvykle-trable-muze-za-ne-tortilla-s_1911061739_mim"/>
        <a href="https://www.irozhlas.cz/zivotni-styl/spolecnost/gabriela-koukalova-stardance-tanec-biatlon-narozeniny_1911011823_and"/>
      </related>
    </article>
  </body>
</html>