<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/826478/to-symplega-koinotiton-soleas-sto-plevro-toy-g-papadoyri136"/>
    <meta property="og:site_name" content="Philenews"/>
    <meta property="article:published_time" content="2019-11-25T11:49:00+00:00"/>
    <meta property="og:title" content="Το σύμπλεγμα κοινοτήτων Σολέας στο πλευρό του Γ. Παπαδούρη"/>
    <meta property="og:description" content="Το σύμπλεγμα κοινοτήτων Σολέας με ανακοίνωση τους, δηλώνουν την αμέριστη συμπαράσταση και ευγνωμοσύνη τους στο πρόσωπο του Επιτρόπου Ορεινών Περιοχών Γιαννάκη Παπαδούρη και τον διαβεβαιώνουν ότι θα παραμείνουν στο πλευρό του μαχόμενοι προς υλοποίηση του κοινού οράματος.  "/>
  </head>
  <body>
    <article>
      <h1>Το σύμπλεγμα κοινοτήτων Σολέας στο πλευρό του Γ. Παπαδούρη</h1>
      <address>
        <time datetime="2019-11-25T11:49:00+00:00">25 Nov 2019, 11:49</time>
      </address>
      <p><b>Το σύμπλεγμα κοινοτήτων Σολέας με ανακοίνωση τους, δηλώνουν την αμέριστη συμπαράσταση και ευγνωμοσύνη τους στο πρόσωπο του Επιτρόπου Ορεινών Περιοχών Γιαννάκη Παπαδούρη και τον διαβεβαιώνουν ότι θα παραμείνουν στο πλευρό του μαχόμενοι προς υλοποίηση του κοινού οράματος.</b><br/> </p>
      <p>Οι κοινότητες Κακοπετριά, Άγιος Θεόδωρος Σολέας, Γαλάτα, Σινά Όρος, Καλιάνα, Τεμβριά, Κοράκου, Ευρύχου, Φλάσου, Ληνού, Κατύδατα, Σπήλια, Κούρδαλι με αφορμή δημοσιεύματα στον Τύπο όπου γίνεται αναφορά σε Εταιρείες Ανάπτυξης για τις οποίες παρουσιάζεται ο Γιαννάκης Παπαδούρης και συγγενικά του πρόσωπα να εμπλέκονται στην ίδρυση και λειτουργία τους, τα διαψεύδουν κατηγορηματικά.</p>
      <p>Σημειώνουν ότι  για τις Εταιρείες Ανάπτυξης που αναφέρονται, Σολιάς, Κοιλάδας Μαραθάσας, Τροόδους, αυτές είχαν δημιουργηθεί από τα Κοινοτικά Συμβούλια και τα οργανωμένα σύνολα της περιοχής με σκοπό την προώθηση από κοινού σκοπών και στόχων για την ανάπτυξη της περιοχής και αντιμετώπιση κοινών προβλημάτων και όχι για να ασκήσουν επιχειρηματική δραστηριότητα.<br/> </p>
      <p><b>ΔΙΑΒΑΣΤΕ ΕΠΙΣΗΣ: <a href="http://www.philenews.com/koinonia/eidiseis/article/825442/zita-na-katathesei-o-papadoyris-anakribi-ta-stoicheia">Ζητά να καταθέσει ο Παπαδούρης - «Ανακριβή τα στοιχεία»</a></b><br/><br/>Ειδικότερα και όσον αφορά την εταιρεία «Αναπτύξεως Σολιάς Λτδ», αναφέρουν ότι δημιουργήθηκε το 2006 και αποτελεί εταιρεία Διεγγυήσεως χωρίς κεφάλαιο από τους Προέδρους των Κοινοτικών Συμβουλίων της περιοχής.<br/><br/>Αναφέρουν ότι η εταιρεία «Αναπτύξεως Σολιάς Λτδ», μετά την δημιουργία της Εταιρείας Ανάπτυξης Τροόδους στην οποία έχουν ενταχθεί ως μέλη οι κοινότητες Σολέας, έχει διαγραφεί και αυτό διαφαίνεται και στην ηλεκτρονική πλατφόρμα του Τμήματος Εφόρου Εταιρειών και Επίσημου Παραλήπτη.</p>
      <p> </p>
      <p><b>ΔΕΙΤΕ ΑΚΟΜΗ: <a href="http://www.philenews.com/eidiseis/politiki/article/823984/sto-stochastro-tis-epitropis-elenchoy-o-papadoyris">Στο στόχαστρο της Επιτροπής Ελέγχου ο Παπαδούρης</a></b><br/><br/>Σε άλλη ανακοίνωση από τον Γενικό Διευθυντή της Αναπτυξιακής Εταιρείας Κοινοτήτων Περιοχής Τροόδους ΛΤΔ Πέτρο Χατζηκώστα, αναφέρεται ότι αποκλειστικός σκοπός δημιουργίας της Εταιρείας, ήταν και παραμένει η συνένωση της Ορεινής και ευρύτερης περιοχής του Τροόδους και η αναγνώριση της Εταιρείας ως Ομάδας Τοπικής Δράσης (ΟΤΔ) από το Υπουργείο Γεωργίας για το Πρόγραμμα Αγροτικής Ανάπτυξης 2007-2013 και κατ’ επέκταση για τις επόμενες προγραμματικές περιόδους.<br/> <br/>«Η δική μας Εταιρεία είχε την τύχη, πρωτοστάτης σε αυτήν την προσπάθεια, να ήταν ο τότε Κοινοτάρχης Καλοπαναγιώτη και νυν Επίτροπός Ορεινών Κοινοτήτων κ. Γιαννάκης Παπαδούρης. Με δική του πρωτοβουλία ανέλαβε να πείσει εβδομήντα πέντε (75) κοινοτικά Συμβούλια της Περιοχής (Μαραθάσα, Πιτσιλιά, Σολέα, Ορεινά Θέρετρα Λεμεσού, Κρασοχώρια, Κουμανταροχώρια) και να συνενώσει άλλες παρόμοιες εταιρείες που δημιουργήθηκαν, στο όνομα της Εταιρείας Ανάπτυξης Κοινοτήτων Περιοχής Τροόδους ΛΤΔ.», σημειώνεται.<br/><br/>Αναφέρεται ακόμη, ότι λόγω της φύσης της εταιρείας, συγκεκριμένα άρθρα στο καταστατικό, απαγορεύουν ρητώς το μέρισμα κερδών να διανέμεται στα μέλη, άρα, προστίθεται, «τα όσα ο κ.Παπαδούρης και οι υπόλοιποι Προέδροι και μέλη προσέφεραν στην Εταιρεία, ήταν χωρίς οικονομικό όφελος. Αντίθετα, στην περίπτωση του κ. Παπαδούρη, ο ίδιος επωμίστηκε με δική του πρωτοβουλία μεγάλο οικονομικό κόστος».</p>
      <p> </p>
      <p>Πηγή: Philenews/ΚΥΠΕ</p>
    </article>
  </body>
</html>