<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198528/live-voyli-h-omilia-toy-kyriakoy-mitsotaki-gia-ti-syntagmatiki-anatheorisi"/>
    <meta property="og:site_name" content="CNN.gr"/>
    <meta property="article:published_time" content="2019-11-25T11:00:31+00:00"/>
    <meta property="og:title" content="Μητσοτάκης: Τις προτάσεις του ΣΥΡΙΖΑ απέρριψε ο ελληνικός λαός στις εκλογές"/>
    <meta property="og:description" content="LIVE Βουλή: Η ομιλία του Κυριάκου Μητσοτάκη για τη συνταγματική αναθεώρηση"/>
  </head>
  <body>
    <article>
      <h1>Μητσοτάκης: Τις προτάσεις του ΣΥΡΙΖΑ απέρριψε ο ελληνικός λαός στις εκλογές</h1>
      <h2>«Κύριε Τσίπρα τις προτάσεις δεν τις απορρίπτει σήμερα η Κ.Ο. της ΝΔ, τις απέρριψε ο λαός στις εκλογές. Ήταν αντικείμενο των εκλογών και η συνταγματική αναθεώρηση, κύριε Τσίπρα και αν είχατε το θάρρος να προσυπογράψετε μια συνταγματική αναθεώρηση με πολύ περισσότερες διατάξεις, θα το είχατε κάνει και τα πράγματα θα ήταν πολύ διαφορετικά», είπε ο πρωθυπουργός, Κυριάκος Μητσοτάκης, εξαπολύοντας σφοδρή επίθεση κατά του ΣΥΡΙΖΑ και του Αλέξη Τσίπρα, κατά την έναρξη της ομιλίας του στη Βουλή, στο πλαίσιο της συζήτησης και ψηφοφορίας που διεξάγεται σε επίπεδο Ολομέλειας για την αναθεώρηση του Συντάγματος.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:00 , 25 November 2019 - 14:04</p>
      <p>«<b>Θα αργήσουμε πολύ κ. Τσίπρα να έχουμε άλλη αναθεωρητική διαδικασία</b>. Η επόμενη αναθεώρηση δεν μπορεί να ολοκληρωθεί παρά μόνο αν παρέλθει μια δεκαετία. Σήμερα να κάνουμε ψύχραιμη αποτίμηση για το τι ακριβώς συνέβη κατά τη διάρκεια αυτής της διαδικασίας [...] <b>Από αύριο η χώρα θα έχει νέο Σύνταγμα, του 2019</b>. Θα φέρει τη σφραγίδα της σημερινής κοινοβουλευτικής πλειοψηφίας αλλά [θα είναι] και προϊόν διακομματικής συναίνεσης», τόνισε ο πρωθυπουργός</p>
      <p>Επίσης ο κ. Μητσοτάκης, απευθυνόμενος στον αρχηγό της αξιωματικής αντιπολίτευσης συμπλήρωσε: «<b>Ο τόνος, κ. Τσίπρα, της ομιλίας σας ήταν εκτός κλίματος</b>. Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή [...] Όπως είχαμε δεσμευτεί, προσεγγίσαμε τη συνταγματική αναθέωρηση με διαφορετικό τρόπο από εκείνον του ΣΥΡΙΖΑ. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. Τσίπρα; Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό απο την απελθούσα Βουλή».</p>
      <p>Εξάλλου, επισήμανε πως «οδηγός για τη συνταγματική αναθεώρηση η <b>απαρέγκλιτη τήρηση του Κανονισμού της Βουλής</b>, γεγονός που πυροδότησε ένα γόνιμο και παραγωγικό διάλογο».</p>
      <blockquote>«Η πρότασή σας <b>δεν συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον</b>. Εσείς, ο φίλος του περιβάλλοντος, κρίνατε πως δεν ήταν απαραίτητη η αναθεώρηση του άρθρου 24 του Συντάγματος, με φόντο την κλιματική αλλαγή», είπε <b>απευθυνόμενος στον Αλέξη Τσίπρα</b>. </blockquote>
      <p>Ο κ. Μητσοτάκης μίλησε και για την <b>ανεξαρτησία της Δικαιοσύνης</b>, σημειώνοντας πως «προκρίναμε την αποσύνδεση της εκλογής των ανώτατων δικαστικών από την κυβέρνηση. Αντίθετα με τα παραπάνω, <b>ο ΣΥΡΙΖΑ επέμεινε σε θέσεις κομματικού καιροσκοπισμού</b>».</p>
      <h3>Για την απλή αναλογική</h3>
      <p>Σκληρή επίθεση εξαπέλυσε, εξάλλου ο πρωθυπουργός στην αξιωματική αντιπολίτευση και για το ζήτημα της <b>απλής αναλογικής</b>.</p>
      <blockquote>«Ο ΣΥΡΙΖΑ επέμεινε σε διαφορετική κατεύθυνση με <b>περιττούς συνταγματικούς βερμπαλισμούς</b>. Με επικίνδυνες κάποιες διατάξεις πολιτικού καιροσκοπισμού. Πού ακούσατε ότι εμείς προτείναμε την απλή αναλογική ως μόνιμο σύστημα; Άλλο η συνταγματική κατοχύρωση σταθερού εκλογικού συστήματος και άλλο ότι προτείναμε την απλή αναλογική ως σύστημα Η σημερινή αξιωματική αντιπολίτευση, όταν μιλούσε για αναθεώρηση του Συντάγματος, εννοούσε τη ματαίωση μιας ριζικής αλλαγής. Χωρίς ίχνος ντροπής λέτε τώρα ότι αυτή η αναθεώρηση είναι «τζούφια». Κύριε Τσίπρα, για άλλη μια φορά, είστε <b>κατώτερος των περιστάσεων και των ευθυνών σας απέναντι στην Ιστορία</b>», σημείωσε ο πρωθυπουργός.</blockquote>
      <figure>
        <iframe src="https://www.youtube.com/embed/nlwiLEH4Nw4" width="560" height="315" data-service="Youtube" scrolling="no"/>
      </figure>
      <h3>Για την Εξεταστική Επιτροπή</h3>
      <p>«Η αναθεώρηση του Συντάγματος αποκαθιστά το θεσμό της Εξεταστικής Επιτροπής σε ένα κατεξοχήν εργαλείο του κοινοβουλευτικού ελέγχου και της Δημοκρατίας, γεγονός που, ούτως ή άλλως προέκρινε ως αναγκαίο το 1975 και ο συντακτικός νομοθέτης», πρόσθεσε ο <a href="https://www.cnn.gr/eidhseis/tag/215/kyriakos-mitsotakis"><b>Κυριάκος Μητσοτάκης</b></a>.</p>
      <h3>Για το ελάχιστο εγγυημένο εισόδημα </h3>
      <p>Ο πρωθυπουργός χαρακτήρισε τομή για την κυβέρνηση και για τη χώρα<b> την κατοχύρωση του ελάχιστου εγγυημένου εισοδήματος</b>.</p>
      <p>Επισήμανε ότι αποτελεί «μια σταθερή δέσμευση ότι το κράτος θα μεριμνά για την <b>αξιοπρεπή διαβίωση</b> κάθε πολίτη» και απευθυνόμενος στην αξιωματική αντιπολίτευση αναρωτήθηκε: «<b>Γιατί εσείς δεν υπερψηφίζετε την πρότασή μας για το ελάχιστο εγγυημένο εισόδημα;</b>».</p>
      <h3>Για τα πρόνομια των βουλευτών και την ευθύνη των υπουργών</h3>
      <blockquote>«Μπαίνουν συγκεκριμένοι περιορισμοί ως προς τη βουλευτική ασυλία, ενώ καταργείται η αποσβεστική διάταξη για την <b>ευθύνη των υπουργών. </b>Ο πολιτικός να έχει την ίδια αντιμετώπιση με κάθε πολίτη. Ας χειροκροτήσουμε επιτέλους ότι το άρθρο 86 αλλάζει με τη διακομματική στήριξη της Βουλής των Ελλήνων», υπογράμμισε ο Κυριάκος Μητσοτάκης.</blockquote>
      <h3>Για την ψήφο των Ελλήνων του εξωτερικού</h3>
      <p>«<b>Φανήκαμε ευέλικτοι, κάναμε υποχωρήσεις</b> και ανταποκριθήκαμε στην κατεύθυνση συναίνεσης. Το Σύνταγμα προβλέπει ότι, για να αλλάξει η σχετική διάταξη χρειάζονται 200 βουλευτές», σημείωσε ο πρωθυπουργός.</p>
      <blockquote>«<b>Να κλείσει μια πληγή που μένει ανοικτή εδώ και 45 χρόνια</b>. Η πατρίδα μας έχει ανάγκη όσο ποτέ τον παγκόσμιο ελληνισμό» προσέθεσε και επισήμανε πως «κάθε υπεκφυγή συνιστά προσβολή. Σήμερα κάνουμε το πρώτο βήμα. Το βήμα αυτό θα γίνει άλμα. Ενωμένοι οι Έλληνες παντού στο κόσμο πάντα μεγαλουργούν. Η ΝΔ μετά την υπερψήφιση σχετικής προσθήκης στο άρθρο 54 θα θέσει σε δημόσια διαβούλευση το σχετικό νομοσχέδιο. Καταλήξαμε σε πρόταση που θεωρω αρκούντως ικανοποιητική. Και εύχομαι και ελπίζω τουλάχιστον αυτό το νομοσχέδιο <b>- ας είναι μόνο αυτό το νομοσχέδιο - που θα ψηφιστεί από 300 βουλευτές</b>», πρόσθεσε.</blockquote>
      <h3>Για την εκλογή του Προέδρου της Δημοκρατίας</h3>
      <blockquote>«Έχουμε τη διάταξη που προκάλεσε τη μεγαλύτερη συζήτηση. Την αλλαγή τρόπου εκλογής του Προέδρου της Δημοκρατίας. Κρίσιμη διάταξη που <b>υπέστη σοβαρή μετάλλαξη στη διάρκεια της Μεταπολίτευσης</b>. Στην ουσία, ειδικά μετά την αναθεώρηση του 2001, λειτούργησε ως <b>προνόμιο της εκάστοτε αντιπολίτευσης για πρόκληση εκλογών</b>». Αυτό τόνισε ο πρωθυπουργός Κυριάκος Μητσοτάκης μιλώντας από το βήμα της Βουλής σχετικά με την αναθεώρηση του Συντάγματος».</blockquote>
      <p>Συμπλήρωσε δε τα εξής:</p>
      <blockquote>«Η πρόταση που υποβάλαμε ήταν σαφής και καθαρή. Θα ισχύσει η υφιστάμενη διάταξη η οποία αναζητεί μεγάλες συνθέσεις και εν τέλει καταλήγει σε απλή πλειοψηφία αφαιρώντας τη μεσολάβηση εκλογών [...] <b>Καλό είναι στο σπίτι του κρεμασμένου να μη μιλάμε για σχοινί</b>, διότι από την πρότασή μας το 2014 μεσολάβησε μια δραματική εμπειρία, κ. Τσίπρα, που προσέφερε διδάγματα. Ωμή καταστρατήγηση του Συντάγματος από εσάς προσωπικά το 2014 όταν αρνηθήκατε προκλητικά την εκλογή οποιουδήποτε προσώπου. <b>Τόσο πολύ θέλατε να αξιοποιήσετε το Σύνταγμα ως εργαλείο για να διαλύσετε τη Βουλή</b>».</blockquote>
      <p>Εξάλλου, απάντησε σε έντονο ύφος στον Αλέξη Τσίπρα, με αφορμή την αναφορά του αρχηγού της αξιωματικής αντιπολίτευσης στους Κωνσταντίνο Τσάτσο και Κωνσταντίνο Καραμανλή.</p>
      <blockquote><b>«Είστε αδιάβαστος στα συνταγματικά, κύριε Τσίπρα!</b> Και σε αυτό πάλι αδιάβαστος είστε. Ο Κωνσταντίνος Καραμανλής εξελέγη με την ψήφο 153 βουλευτών, κύριε Τσίπρα! Εσείς προτείνετε μια έωλη πρόταση, γιατί δεν φροντίσατε να ζητήσετε την αναθεώρηση του άρθρου 30. Εσείς προκρίνατε ο πρόεδρος να ισοδυναμεί με κομματικό πρόσωπο, με λιγότερη κοινοβουλευτική νομιμοποίηση», είπε ο κ. Μητσοτάκης.</blockquote>
      <p>Επανερχόμενος στο <b>ζήτημα της εκλογής της πολιτειακής ηγεσίας</b> ο κ. Μητσοτάκης τόνισε: «Η λύση που προτείνουμε είναι η μόνη που μας επιτρέπει να αποσυνδέσουμε την εκλογή του Προέδρου της Δημοκρατίας από την πρόωρη διάλυση της Βουλής [...] Η πρότασή σας παραπέμπει σε άλλα συστήματα και θα προκαλούσε σοβαρότατες τριβές. Η εκλογή του Προέδρου της Δημοκρατίας δεν μπορεί να είναι μέρος της πολιτικής ατζέντας αυτών που τον προτείνουν».</p>
      <blockquote>«Παρά τα βέλη τα οποία, με μεγάλη άνεση εκτοξεύουν κατά της Μεταπολίτευσης, αυτή η περίοδος εισέφερε στην Ελλάδα μια μακρά περίοδο συνταγματικής ομαλότητας. Η οικονομική κρίση προσέθεσε μεγάλες προκλήσεις στο συνταγματικό μας οπλοστάσιο. Ασφαλώς το Σύνταγμα δεν ευθύνεται για την οικονομική περιπέτεια, ούτε μπορεί να εξασφαλίσει ευημερία. Το Σύνταγμα που θα ισχύσει από αύριο εκπέμπει ένα μήνυμα εκσυγχρονισμού. <b>Δεν μπορεί κανένα Σύνταγμα να υποκαταστήσει τη διαδικασία ωρίμασης της κοινωνίας [...]</b>», πρόσθεσε.</blockquote>
      <h3>Για την απευθείας κατάθεση προτάσεων πολιτών στη Βουλή</h3>
      <p>Όπως δήλωσε με έμφαση ο πρωθυπουργός,<b> </b>«<b>συμφωνήσαμε οι υπογραφές 500.000 πολιτών</b> με δικαίωμα ψήφου να οδηγούν στην <b>κατάθεση προτάσεων που θα συζητούνται στη Βουλή</b>. Μπορεί να κρύβει κινδύνους για την αντιπροσωπευτική δημοκρατία γι' αυτό και περιοριζούμε τον αριθμό σε 2 σε κάθε κοινοβουλευτική περίοδο». Αυτό τόνισε ο πρωθυπουργός Κυριάκος Μητσοτάκης, μιλώντας από το βήμα της Βουλής στη συζήτηση για την αναθεώρηση του Συντάγματος».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198551/kleistes-pliros-exoplismenes-klines-meth-logo-elleipsis-giatron-kai-nosileyton">Κλειστές πλήρως εξοπλισμένες κλίνες ΜΕΘ λόγω έλλειψης γιατρών και νοσηλευτών</a>
        </li>
        <li>
          <a href="https://www.cnn.gr/oikonomia/story/198545/sta-5-7-dis-eyro-to-protogenes-pleonasma-sto-dekamino-2019">Στα 5,7 δισ. ευρώ το πρωτογενές πλεόνασμα στο δεκάμηνο 2019</a>
        </li>
        <li>
          <a href="https://www.cnn.gr/reportaz/video/10868/cnn-now-deytera-25-noemvrioy">CNN NOW: Δευτέρα 25 Νοεμβρίου</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/17218/syntagmatikh-anathewrhsh">ΣΥΝΤΑΓΜΑΤΙΚΗ ΑΝΑΘΕΩΡΗΣΗ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/15583/anathewrhsh-syntagmatos">ΑΝΑΘΕΩΡΗΣΗ ΣΥΝΤΑΓΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1386/prothypoyrgos">ΠΡΩΘΥΠΟΥΡΓΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198532/snapshot/2767306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198531/snapshot/2719811.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198545/snapshot/protogenes-pleonasma.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198544/snapshot/2627888.jpg"/>
      </figure>
    </article>
  </body>
</html>