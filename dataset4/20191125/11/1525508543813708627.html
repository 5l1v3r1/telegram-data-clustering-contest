<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780672/%D8%B3%D8%A7%D8%B1%D9%82%D8%A7%D9%86-%D8%B3%DB%8C%D9%85-%D8%A8%D8%B1%D9%82-%D8%AF%D8%B1-%D9%85%D9%84%D8%A7%DB%8C%D8%B1-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF-%DA%A9%D8%B4%D9%81-%DB%B1%DB%B2%D8%AA%D9%86-%DA%86%D9%88%D8%A8-%D9%82%D8%A7%DA%86%D8%A7%D9%82-%D8%AF%D8%B1-%D9%81%D8%A7%D9%85%D9%86%DB%8C%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:13:50+00:00"/>
    <meta property="og:title" content="اخبار کوتاه انتظامی همدان؛ سارقان سیم برق در ملایر دستگیر شدند/ کشف ۱۲تن چوب قاچاق در فامنین"/>
    <meta property="og:description" content="همدان - دستگیری سارقان سیم برق در ملایر و کشف ۱۲ تن چوب قاچاق در فامنین عناوین اخبار کوتاه انتظامی همدان است."/>
  </head>
  <body>
    <article>
      <h1>اخبار کوتاه انتظامی همدان؛ سارقان سیم برق در ملایر دستگیر شدند/ کشف ۱۲تن چوب قاچاق در فامنین</h1>
      <address>
        <time datetime="2019-11-25T11:13:50+00:00">25 Nov 2019, 11:13</time>
      </address>
      <p>به گزارش <a href="https://www.mehrnews.com/">خبرگزاری مهر</a>، فرمانده انتظامی شهرستان ملایر از دستگیری ۲ سارق سیم برق در این شهرستان خبر داد.</p>
      <p>سرهنگ محمد باقر سلگی گفت: به دنبال وقوع یک فقره سرقت سیم برق در یکی از روستاهای همجوار شهرستان ملایر، ماموران با اعزام گشت های هدفمند به مناطق از پیش تعیین شده به یک دستگاه موتورسیکلت با یک راکب و یک نفر سرنشین که سرنشین دارای پوشش چادر زنانه بودند مشکوک شدند.</p>
      <p>وی افزود: با  توجه به تلاش راکب موتورسیکلت برای متواری شدن و لزوم بررسی دقیق تر موضوع توسط ماموران، قسمتی از چادر سرنشین موتورسیکلت داخل پره های چرخ عقب موتور رفته و این موتور سیکلت متوقف شد.</p>
      <p>سرهنگ سلگی بیان کرد: طی بررسی ها مشخص شد، سرنشین موتورسیکلت مرد است و هر دو نفر اعتیاد به مواد مخدر دارند که در بازرسی های صورت گرفته یک کیسه حاوی سیم برق، قیچی مخصوص بریدن سیم و چراغ قوه نیز از این سارقان کشف و نامبردگان با تشکیل پرونده تحویل مرجع قضائی شدند.</p>
      <p>
        <b>کشف ۱۲ تن چوب قاچاق در فامنین</b>
      </p>
      <p>فرمانده انتظامی شهرستان فامنین از کشف ۱۲ تن چوب قاچاق و فاقد مجوز در این شهرستان خبر داد.</p>
      <p>سرهنگ علی حسن حیدری گفت: ماموران انتظامی شهرستان فامنین حین کنترل محورهای مواصلاتی به یک دستگاه کامیون مشکوک و آن را متوقف کردند.</p>
      <p>وی افزود: طی بازرسی از این کامیون، ۱۲ تن چوب قاچاق و فاقد مجوز کشف و یک متهم با تشکیل پرونده به مرجع قضائی معرفی شد.</p>
      <p>سرهنگ حیدری با اشاره به این که بر اساس نظر کارشناسان، ارزش محموله کشف شده بیش از ۷۰۰ میلیون ریال برآورد شده، گفت: پلیس با اقتدار کامل در حوزه مبارزه با قاچاق کالا با قانون شکنان قاطعانه برخورد خواهد کرد.</p>
    </article>
  </body>
</html>