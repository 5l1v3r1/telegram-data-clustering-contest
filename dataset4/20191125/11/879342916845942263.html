<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/kolonka/bohdan-mashai/polityka/ni-obicyanok-ni-probachen-chomu-mvf-ne-pospishaye-novymy-kredytamy-ukrayiny"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T11:41:44+00:00"/>
    <meta property="og:title" content="Ні обіцянок, ні пробачень: чому МВФ не поспішає з новими кредитами для України"/>
    <meta property="og:description" content="Місія МВФ удруге за останні три місяці залишила Україну без конкретних домовленостей щодо параметрів майбутньої програми співпраці."/>
  </head>
  <body>
    <article>
      <h1>Ні обіцянок, ні пробачень: чому МВФ не поспішає з новими кредитами для України</h1>
      <address><time datetime="2019-11-25T11:41:44+00:00">25 Nov 2019, 11:41</time> by <a rel="author">Богдан Машай</a></address>
      <p>
        <b><i>«Команда фахівців МВФ провела конструктивні та плідні обговорення з представниками влади України. Місія віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики»</i>, – навряд чи можна було придумати більш дипломатичну заяву, аніж зробив Міжнародний валютний фонд <a href="https://www.slovoidilo.ua/2019/11/23/novyna/polityka/misiya-mvf-zavershyla-robotu-ukrayini">за підсумками роботи своєї місії в Україні</a> з 14 до 22 листопада. Міністр фінансів Оксана Маркарова написала у Facebook, що «зради» немає і сторони <a href="https://www.slovoidilo.ua/2019/11/23/novyna/polityka/markarova-prokomentuvala-zavershennya-roboty-misiyi-mvf-ukrayini">продовжують конструктивний діалог</a>. Але факт залишається фактом: команда переговірників фонду вдруге за останні три місяці повернулася з Києва без конкретних домовленостей щодо параметрів майбутньої програми співпраці з українським урядом.</b>
      </p>
      <h3>Кредит у «турборежимі»</h3>
      <p>Восени як в Національному банку, так і в уряді, заявляли про наміри узгодити пункти нової програми співпраці з МФВ до кінця 2019 року. У жовтні голова Нацбанку Яків Смолій заявив, що регулятор розраховує до 31 грудня отримати перший транш на нових умовах. Оптимізм випромінював прем’єр-міністр Олексій Гончарук. <i>«Наразі відбуваються перемовини, щоб розпочати нову трирічну програму. Ми розраховуємо, і від початку говорили, що ця програма буде розпочата в грудні на три роки»</i>, – сказав Гончарук після завершення роботи місії МВФ в Україні у вересні. Впевненість українській стороні у швидких та успішних переговорах з кредитором надавала повнота влади, яку «зелена» команда консолідувала за підсумками дострокових парламентських виборів. Сьогодні уряд, на відміну від попередників, має повний карт-бланш у формуванні переліку зобов’язань, які готова взяти на себе Україна заради отримання нових кредитів від МВФ.</p>
      <p>Після візиту місії фонду до Києва у вересні стало зрозуміло, що за океаном налаштовані менш рішуче та мають абсолютно конкретні побоювання щодо економічної стабільності в Україні. За інформацією у ЗМІ, емісари МВФ заявили про три ключові позиції, необхідні для продовження співпраці з Києвом:</p>
      <ul>
        <li>встановлення ринкових цін на газ до 1 травня 2020 року;</li>
        <li>збереження незалежності Національного банку та недопустимість тиску на колишніх та нинішніх керівників регулятора;</li>
        <li>недопущення повернення ПриватБанку попереднім власникам чи будь-яких компромісів з ними щодо можливої компенсації за націоналізований актив.</li>
      </ul>
      <p>Побоювання кредиторів щодо ціни на газ базується, імовірніше, на діях попереднього уряду. Впродовж 2017-2018 років Кабмін Гройсмана, всупереч домовленостям з МВФ, продовжував регулювати ціну газу для населення у ручному режимі. А от гарантії недопущення тиску на керівництво Нацбанку і крапки над «і» у ситуації з ПриватБанком були домашнім завданням для президента <a href="https://www.slovoidilo.ua/persony/zelenskyi-volodymyr-oleksandrovych">Зеленського </a>та його команди. З ним за півтора місяці влада не впоралась.</p>
      <h3>Очевидне неймовірне</h3>
      <p>Увечері 11 листопада, за три дні до початку роботи місії МВФ в Україні, детективи НАБУ <a href="https://www.slovoidilo.ua/2019/11/11/novyna/finansy/zatrymaly-ekspershoho-zastupnyka-holovy-nbu-oleksandra-pysaruka">затримали Олексія Писарука</a> – голову правління «Райффайзен банку Аваль» та колишнього першого заступника ексголови Нацбанку Валерії Гонтаревої. Разом з Писаруком НАБУ взяло під варту ще 6-х колишніх та нинішніх чиновників НБУ. Затриманих підозрюють у заволодінні 1,2 млрд грн стабілізаційного кредиту, який регулятор у 2014 році надав «VAB банку». Чи причетний Писарук та інші фігуранти справи до скоєння злочину, розбирається Вищий антикорупційний суд, але навряд чи у МВФ очікували масових арештів, коли говорили про неприпустимість тиску на колишніх та нинішніх функціонерів НБУ.</p>
      <p>Водночас наближений до олігарха Ігоря Коломойського народний депутат фракції «Слуги народу» Олександр Дубінський 20 листопада пообіцяв знайти 150 голосів у парламенті для створення тимчасової слідчої комісії з питань розслідування фактів міжнародної корупції за участю вищих посадових осіб держави. За словами Дубінського, ТСК, серед іншого, планує зосередитись на перевірці діяльності ексголови Нацбанку Валерії Гонтаревої та ексміністерки фінансів Наталії Яресько. Проєкт постанови про створення такої комісії зареєстрували у парламенті в жовтні. До слова, у справі про підпал будинку Гонтаревої досі немає ані офіційних підозрюваних, ані обвинувачених…</p>
      <h3>Третій зайвий</h3>
      <p>Не оминув увагою черговий робочий візит місії МВФ до Києва і сам Коломойський. 13 листопада (за день до старту перемовин) <a href="https://www.slovoidilo.ua/2019/11/14/pogljad/polityka/intervyu-kolomojskoho-the-new-york-times-pidvyshhennya-stavok-chy-syhnal-ssha">олігарх в інтерв’ю</a> одному із найбільш популярних західних видань The New York Times заявив, що замість кредитів Міжнародного валютного фонду «ми візьмемо 100 мільярдів доларів у росіян» і сказав про памперси, які купуватиме НАТО, коли «російські танки стоятимуть під Краковом і Варшавою». Отже, Коломойський вдався наступного кроку в протистоянні з західними дипломатами, які тиснуть на українську владу з вимогою не повертати ПриватБанк колишнім власникам.</p>
      <p>15 листопада речниця Зеленського Юлія Мендель написала у Facebook, що Коломойський не має повноважень говорити від імені України і впливу на ухвалення рішень в Офісі президента. Утім, сам факт публікації заяви такого змісту на сторінці прессекретарки президента змушує замислитися над реальним впливом олігарха на політичні процеси у державі.</p>
      <p>І Гончарук, і Зеленський вже встигли публічно заявити, що держава не буде повертати ПриватБанк за жодних умов, але МВФ одних слів не достатньо. За даними <a href="https://www.reuters.com/article/ukraine-banking-imf-idUSL8N27Z4NL?fbclid=IwAR2kJgA9zWt71peGkipFNQfQYn_zsBIfasj5_8TEl9tPvAGRZ2Hkb1ahBNQ">Reuters</a>, емісари висунули вимогу Україні ухвалити окремий закон, який унеможливить передачу Привату у власність Коломойському. Олігарх, своєю чергою, в останній день перебування місії МВФ в Україні заявив, що не сумнівається у поверненні йому ПриватБанку найближчим часом.</p>
      <p><i>«Особливих складнощів (у переговорах з МВФ, – ред.) я вже не бачу: закон про незаконне збагачення ухвалено, бюджет – теж, анбандлінг «Нафтогазу» підписаний президентом, наскільки я знаю, невдовзі буде сформовано нові незалежні наглядові ради держбанків»</i>, – заявила 21 листопада перша заступниця голови Нацбанку Катерина Рожкова. Підстав не вірити словам пані Рожкової немає. Тим паче парламент вчасно ухвалив бюджет на 2020 рік і в першому читанні проголосував за відкриття ринку землі, як того очікували у фонді раніше. Утім, попри очікування української влади, нова угода з МВФ не станеться сама собою.</p>
      <p>
        <i>Богдан Машай, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/23/novyna/polityka/markarova-prokomentuvala-zavershennya-roboty-misiyi-mvf-ukrayini"/>
        <a href="https://www.slovoidilo.ua/2019/11/23/pogljad/ekonomika/ambiczijnyj-plan-chy-mozhe-ukrayina-zavershyty-spivpracyu-mvf-2023-roku"/>
        <a href="https://www.slovoidilo.ua/2019/11/21/novyna/ekonomika/kyyiv-rozraxovuye-otrymaty-novyj-kredyt-mvf-kincya-roku"/>
        <a href="https://www.slovoidilo.ua/2019/11/14/pogljad/ekonomika/vizyt-misiyi-mvf-ukrayinu-yaki-pytannya-ne-vyrisheni-ta-bude-kredytom"/>
        <a href="https://www.slovoidilo.ua/2019/11/16/novyna/polityka/mvf-ozvuchyly-umovy-spivpraczi-ukrayinoyu"/>
      </related>
    </article>
  </body>
</html>