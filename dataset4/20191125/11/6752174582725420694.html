<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-kormany-jelentos-erofesziteseket-tesz-az-eletmentes-fejleszteseert/"/>
    <meta property="og:site_name" content="lokál"/>
    <meta property="article:published_time" content="2019-11-25T11:38:26+00:00"/>
    <meta property="og:title" content="A kormány jelentős erőfeszítéseket tesz az életmentés fejlesztéséért"/>
    <meta property="og:description" content="A kormány jelentős erőfeszítéseket tesz az életmentés folyamatos fejlesztéséért - mondta az emberi erőforrások minisztere hétfőn Budapesten, amikor átadta az Országos Mentőszolgálat (OMSZ) új mentőautóinak első kontingensét."/>
  </head>
  <body>
    <article>
      <h1>A kormány jelentős erőfeszítéseket tesz az életmentés fejlesztéséért</h1>
      <address><time datetime="2019-11-25T11:38:26+00:00">25 Nov 2019, 11:38</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/DMARC20191125010-1280x854.jpg"/>
      </figure>
      <p>
        <b>A kormány jelentős erőfeszítéseket tesz az életmentés folyamatos fejlesztéséért – mondta az emberi erőforrások minisztere hétfőn Budapesten, amikor átadta az Országos Mentőszolgálat (OMSZ) új mentőautóinak első kontingensét.</b>
      </p>
      <p>Kásler Miklós az OMSZ Markó utcai székházában tartott sajtótájékoztatón elmondta, 2010 óta több mint ezer mentőautó cseréjére került sor. Ebben az évben és jövőre 254 gépkocsit cserélnek le, csaknem 10 milliárd forint értékben – tette hozzá, kiemelve, hogy a gépkocsik és felszereltségük a kor legmagasabb színvonalát képviselik.</p>
      <p>A miniszter elmondta, hogy a járművek cseréjén túl 255 mentőállomás is segíti a mentőket, és a további 21 mentőállomás építésével és megújításával szintén jelentős lépéseket tesz a kormány.</p>
      <p>Csató Gábor, a mentőszolgálat főigazgatója arról beszélt, hogy a most átadott 40 új gépkocsival és a következő időszakban érkezőkkel öt év alá csökken a mentőautók átlagéletkora, ami nemzetközi összehasonlításban is kiemelkedő.</p>
      <p>Elmondta, hogy a korábban eszközbeszerzésre kapott forrásból folyamatos a mentőautók felszereléseinek cseréje is. Hozzátette: a vecsési új mentőállomás lett az országban a 255. állomás. A váci és a tabi állomás felújítása is befejezéséhez közeledik.</p>
      <p>A cél az, hogy emelkedjen mind a betegellátás, mind a szolgálatot teljesítők munkakörülményeinek színvonala – tette hozzá.</p>
      <p>A mentőszolgálat évente 1,2 millió esetet lát el, mentőautóik 40 millió kilométert tesznek meg.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-tizenegyezer-emlorakot-fedeztek-fel-a-szureseken-2002-ota/">Tizenegyezer emlőrákot fedeztek fel a szűréseken 2002 óta</a>
        </li>
        <li>
          <a href="https://www.lokal.hu/2019-11-segitenek-leszokni-a-cigirol/">Segítenek leszokni a cigiről</a>
        </li>
        <li>
          <a href="https://www.lokal.hu/2019-11-a-kormany-nem-keszul-korhazbezarasokra/">A kormány nem készül kórházbezárásokra</a>
        </li>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
        <li>
          <a href="https://www.lokal.hu/2019-11-peticiot-inditottak-a-del-budai-szuperkorhaz-megepiteseert/">Petíciót indítottak a dél-budai szuperkórház megépítéséért</a>
        </li>
      </ul>
    </article>
  </body>
</html>