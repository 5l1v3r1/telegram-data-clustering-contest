<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121484/wp-andrzej-duda-zdecydowal-ws-pawlowicz-i-piotrowicza.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T11:16:00+00:00"/>
    <meta property="og:title" content="WP: Andrzej Duda zdecydował ws. Pawłowicz i Piotrowicza"/>
    <meta property="og:description" content="Prezydent Andrzej Duda przyjmie ślubowanie od trzech nowych sędziów Trybunału Konstytucyjnego, w tym Krystyny Pawłowicz i Stanisława Piotrowicza – informuje Wirtualna Polska."/>
  </head>
  <body>
    <article>
      <h1>WP: Andrzej Duda zdecydował ws. Pawłowicz i Piotrowicza</h1>
      <address>
        <time datetime="2019-11-25T11:16:00+00:00">25 Nov 2019, 11:16</time>
      </address>
      <h4>Prezydent Andrzej Duda przyjmie ślubowanie od trzech nowych sędziów Trybunału Konstytucyjnego, w tym Krystyny Pawłowicz i Stanisława Piotrowicza – informuje Wirtualna Polska.</h4>
      <p>W źródłach z otoczenia głowy państwa WP ustaliła, że prezydent nie chce iść na wojnę z PiS podczas kampanii i odbierze przysięgę od nowych sędziów Trybunału, których Sejm wybrał w ubiegłym tygodniu.</p>
      <p>Największe kontrowersje budzą nazwiska Pawłowicz i Piotrowicza, któremu zarzuca się przeszłość w prokuraturze PRL. Trzeci nowy sędzia wybrany głosami PiS to Jakub Stelina, były dziekan Wydziału Prawa i Administracji Uniwersytetu Gdańskiego.</p>
      <p>Zgodnie z przepisami uroczystość zaprzysiężenia odbędzie się po upływie kadencji ustępujących sędziów TK. 3 grudnia ze stanowiskami w Trybunale pożegnają się sędziowie wybrani w czasach rządów PO-PSL: Marek Zubik, Piotr Tuleia i Stanisław Rymar.</p>
      <p>WP pisze, że zapowiedź o zaprzysiężeniu Pawłowicz i Piotrowicza to zawód dla tych, którzy liczyli, że <a href="https://dorzeczy.pl/obserwator-mediow/121463/co-prezydent-powinien-zrobic-ws-pawlowicz-i-piotrowicza-zaskakujacy-sondaz.html">prezydent mógłby odmówić zaprzysiężenia nowych sędziów</a>, tak jak to miało miejsce w 2015 roku.</p>
      <p>Portal przypomina, że wówczas Andrzej Duda nie odebrał przysięgi od trzech sędziów wybranych przez poprzedni Sejm, a w zamian przyjął ślubowanie od tych przegłosowanych już przez parlament zdominowany przez PiS. Część mediów nazywa ich "dublerami".</p>
      <footer>/ Źródło: Wirtualna Polska <br/>/ dcy</footer>
    </article>
  </body>
</html>