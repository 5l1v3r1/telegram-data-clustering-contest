<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23513065-producatorul-bijuterii-lux-tiffany-cumparat-pentru-16-2-mld-dolari.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T11:38:00+00:00"/>
    <meta property="og:title" content="Producătorul de bijuterii de lux Tiffany, cumpărat pentru 16,2 mld. dolari"/>
    <meta property="og:description" content="Compania franceză LVMH, care deține Louis Vuitton, va cumpăra compania de bijuterii Tiffany pentru 16,2 miliarde de dolari, aceasta fiind cea mai mare achiziție a producătorului de bunuri de lux"/>
  </head>
  <body>
    <article>
      <h1>Producătorul de bijuterii de lux Tiffany, cumpărat pentru 16,2 mld. dolari</h1>
      <address><time datetime="2019-11-25T11:38:00+00:00">25 Nov 2019, 11:38</time> by <a rel="author">G.S.</a></address>
      <p><b>Compania franceză LVMH, care deține Louis Vuitton, va cumpăra compania de bijuterii Tiffany pentru 16,2 miliarde de dolari, aceasta fiind cea mai mare achiziție a producătorului de bunuri de lux până în prezent, anunță Reuters, preluată de Mediafax.<br/></b><br/>Acordul va stimula cea mai mică divizie a LVMH, cea de bijuterii și ceasuri, care include deja mărcile Bulgari și Tag Heuer și o va ajuta să se extindă într-una dintre secțiunile cu cea mai rapidă creștere.<br/><br/>Brandurile de modă și accesorii, inclusiv Christian Dior, generează cea mai mare parte a câștigurilor la LVMH, condusă de cel mai bogat francez, Bernard Arnault.<br/><br/>"Achiziția de Tiffany va consolida poziția LVMH în domeniul bijuteriilor și va crește și mai mult prezența sa în Statele Unite", au declarat LVMH și Tiffany într-un comunicat comun.<br/><br/>Acțiunile LVMH au deschis luni cu o creștere de aproximativ 1,8%. CEO-ul Tiffany, Alessandro Bogliolo, a declarat că tranzacția va „oferi sprijin suplimentar, resurse și impulsuri”. Companiile au spus că se așteaptă să finalizeze tranzacția la jumătatea anului 2020.<br/><br/>Fondată la New York în 1837, Tiffany este unul dintre cele mai cunoscute nume din industria bijuteriilor, prezent în filmul „Micul dejun la Tiffany”, cu Audrey Hepburn.<br/><br/>Însă compania este în schimbare după ce s-a străduit să câștige cumpărători mai tineri în ultimii ani. De asemenea, acum se confruntă cu războiul comercial dintre Washington și Beijing și cu schimbarea modelelor de cheltuieli, într-o perioadă în care cumpărătorii chinezi se retrag din Statele Unite și cheltuiesc mai mult acasă. Consumatorii chinezi contribuie substanțial la creșterea segmentului mărfurilor de lux.</p>
    </article>
  </body>
</html>