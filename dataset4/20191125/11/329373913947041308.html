<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149546/12-slovakov-ktori-predvadzaju-v-top-europskych-ligach-najlepsie-vykony"/>
    <meta property="og:site_name" content="Sport7"/>
    <meta property="article:published_time" content="2019-11-25T11:15:00+00:00"/>
    <meta property="og:title" content="12 Slovákov, ktorí predvádzajú v TOP európskych ligách najlepšie výkony"/>
    <meta property="og:description" content="Na našich stránkach často píšeme o NHL a ostatné súťaže sú posunuté tak trochu do úzadia. Je to aj tým, že rozdiel medzi zámorskou profiligou a najlepšími európskymi súťažami je dosť veľký, ale ani to nie je dôvod na to, aby sme sa nepozreli na našich najlepších hokejistov v týchto končinách. Toto je podľa nás TOP 12 Slovákov v európskych ligách. "/>
  </head>
  <body>
    <article>
      <h1>12 Slovákov, ktorí predvádzajú v TOP európskych ligách najlepšie výkony</h1>
      <address><time datetime="2019-11-25T11:15:00+00:00">25 Nov 2019, 11:15</time> by <a rel="author" href="https://www.sport7.sk/autor/marek-dado" target="_blank">Marek Ďaďo</a></address>
      <p>
        <b>Na našich stránkach často píšeme o NHL a ostatné súťaže sú posunuté tak trochu do úzadia. Je to aj tým, že rozdiel medzi zámorskou profiligou a najlepšími európskymi súťažami je dosť veľký, ale ani to nie je dôvod na to, aby sme sa nepozreli na našich najlepších hokejistov v týchto končinách. Toto je podľa nás TOP 12 Slovákov v európskych ligách. </b>
      </p>
      <h3>12. Filip Krivošík - Hämeenlinna</h3>
      <p>Minuloročný víťaz fínskej <b>Liigy</b> pokračuje v tíme <b>Hämeenlinny</b>, s ktorou na tento úspech dosiahol. Je treba ale zdôrazniť, že tento rok sa mu osobne darí oveľa viac, ako vlani. V doterajších <b>22 zápasoch</b> získal <b>11 bodov</b> (5 + 6). Minulý rok mal v základnej časti na konte iba 3 body v 24 dueloch. To je výrazný pokrok. To isté sa však nedá povedal o jeho mužstve, ktoré je momentálne na 8. priečke, ktorá by znamenala iba postup do osemfinále, a nie priamo do štvrťfinále. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-04/bb_58.jpg?itok=6-UT04WN"/>
        <figcaption>Filip Krivošík (vpravo)<cite>zdroj: TASR</cite></figcaption>
      </figure>
      <h3>11. Marek Hrivík - Leksands IF</h3>
      <p>Keď to pred minulou sezónou <b>Hrivík</b> po rokoch strávených neustálymi pokusmi dostať sa do <b>NHL</b> vzdal, otvorili sa mu dvere do Európy. V ročníku 2018/2019 si zahral za <b>Podoľsk</b>, no v auguste sa dohodol na novom angažmán vo švédsku, kde oblieka dres <b>Leksandsu</b> - posledného tímu súťaže. Švédska <b>SHL</b> je naozaj ťažká súťaž, ale aj napriek tomu sa Hrivík drží celkom slušne. S <b>13 bodmi</b> (5 + 8) v <b>20 dueloch</b> je s náskokom 5 bodov najproduktívnejším mužom tímu. Mužstvo to z biedy síce nevytiahne, ale jeho výkony nie sú vôbec na zahodenie. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-03/hrivi.jpg?itok=T1jl_NJ9"/>
        <figcaption>Marek Hrivík<cite>zdroj: TASR</cite></figcaption>
      </figure>
      <h3>10. Martin Gernát - HC Oceláři Třinec</h3>
      <p>O <b>Gernátovi</b> sa toho v tunajších médiách veľa nerozpráva, a to je z časti škoda. Je to totižto najproduktívnejší slovenský obranca a celkovo druhý najproduktívnejší zadák v českej najvyššej súťaži. Vlani sa pritom stal majstrom tejto ligy a v <b>Třinci</b> pokračuje aj v tejto sezóne. Oceliari sa nachádzajú na 2. priečke, k čomu <b>17 bodmi</b> (3 + 14) v <b>23 dueloch</b> výrazne prispel aj Gernát. Jeho druhý rok v kabíne Třinca tak môže byť v osobných štatistikách ešte úspešnejší, než ten minulý. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2017-11/20170514_hok_ms17_svk_usa_010429040.jpg?itok=I6h4Zpch"/>
        <figcaption>Martin Gernát<cite>zdroj: TASR</cite></figcaption>
      </figure>
      <h3>9. Adam Liška - Severstal Čerepovec</h3>
      <p><b>Čerepovec</b> je na poslednom mieste v tabuľke západnej konferencie, ale aj napriek tomu sa na Slovensku o tomto tíme vcelku často píše. Zásluhu má na tom mladý <b>Adam Liška</b>, ktorý je s 8 gólmi najlepším strelcom mužstva a s <b>10 bodmi</b> (8 + 2) v <b>30 zápasoch</b> štvrtým najproduktívnejším hráčom. Liška sa po viacmennej nútenom odchode <b>Slovana</b> z <b>KHL</b> rozhodol v 2. najlepšej lige sveta zotrvať, a zdá sa, že to prináša ovocie. Je až nepochopiteľné, že si ho žiaden z klubov NHL na drafte nevybral. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-09/hokej15_20_5_2019617987.jpg?itok=Fb0SDQyo"/>
        <figcaption>Adam Liška<cite>zdroj: TASR</cite></figcaption>
      </figure>
      <h3>8. Libor Hudaček - Bílí Tygři Liberec</h3>
      <p><b>Hudáček</b> už vlani dokazoval, že kvalitatívne patrí medzi elitu českej extraligy. Hrá v jednom z najlepších mužstiev súťaže a je v kabíne na delenom 2. mieste v produktivite. Má priemer skvelého 1 bodu na zápas, keď v <b>19 stretnutiach</b> zaznamenal 9 gólov, ku ktorým pridal 10 asistencií. S <b>10 plusovými bodmi</b> sa nemusí hanbiť ani za štatistiku v tabuľke pravdy. Jeho <b>Liberec</b> sa nachádza na 3. priečke. Aj tento rok má na tom Hudáček nemalý podiel. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-05/bb_129.jpg?itok=BO7aUAe3"/>
        <figcaption>Libor Hudáček<cite>zdroj: TASR</cite></figcaption>
      </figure>
      <h3>7. Dávid Gríger - HC Karlovy Vary</h3>
      <p>Kúpeľné mesto asi prirástlo <b>Grígerovi</b> k srdcu, nakoľko v ňom hrá už 7. sezónu. Slovenský útočník má solídne štatistiky a je 2. najproduktívnejším mužom v kabíne. Zatiaľ získal <b>20 bodov </b>(10 + 10) v <b>21 zápasoch</b>. <b>Karlovy Vary</b> v ligovej tabuľke momentálne nájdeme na 6. priečke. Ak sa bude Gríger držať nastolených štandardov, na konci základnej časti by sme ich mohli nájsť aj o jedno či dve miesta vyššie. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-02/bb_60.jpg?itok=SAJZLtOT"/>
        <figcaption>Dávid Gríger<cite>zdroj: TASR</cite></figcaption>
      </figure>
      <h3>6. Pavol Skalický - BK Mladá Boleslav</h3>
      <p><b>Skalický</b> je so 7 bodovým náskokom najproduktívnejším hráčom <b>Mladej Boleslavy</b>, ktorá sa momentálne nachádza na 5. mieste českej najvyššej súťaže. 24-ročný útočník si udržuje priemer 1 bodu na zápas a je zároveň najproduktívnejším Slovákom v lige. V doterajších <b>21 dueloch</b> bodoval <b>21-krát</b> (9 + 12). Poteší aj jeho štatistika plus +/-, kde má <b>15</b> kladných bodov. V tíme Mladej Boleslavy je už druhý rok a je na ňom vidno výrazné zlepšenie. Vlani získal 23 bodov, no potreboval na to až 51 stretnutí. Je tak takmer isté, že svoje osobné maximum tento rok prekoná. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-01/17maj2016_ms16_hokej_slovensko_usa_24351278.jpg?itok=b4wzNGbu"/>
        <figcaption>Pavol Skalický<cite>zdroj: TASR</cite></figcaption>
      </figure>
      <h3>5. Michal Čajkovský - Dynamo Moskva</h3>
      <p>Už dlhšiu dobu vieme, že <b>Čajkovský</b> je výborný obranca s obrovským potenciálom. V tejto sezóne nám to ukazuje v plnej paráde. Jeho <b>Dynamo Moskva</b> je na 3. priečke v tabuľke západnej konferencie a Čajkovský sa o to pričinil výrazným spôsobom. V doterajších <b>30 zápasoch</b> zaznamenal <b>19 bodov</b> (4 + 15). Vyzerá to tak, že aj on je jedným z hokejistov, ktorým pomohol čas strávený v zámorí a následný návrat do Európy. Len tak ďalej. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-02/bb_210.jpg?itok=ZFb7E32B"/>
        <figcaption>Michal Čajkovský<cite>zdroj: TASR</cite></figcaption>
      </figure>
      <h3>4. Patrik Rybár - Kärpät</h3>
      <p><b>Rybár</b> sa po minulosezónnom pokuse o prerazenie v zámorí vrátil naspäť do Európy, aj keď práva naňho stále vlastnia Červené krídla z <b>Detroitu</b>. On si však za svoje nové pôsobisko vybral <b>Kärpät</b> z fínskej <b>Liigy</b>, kde dostáva šancu v približne polovici stretnutí. Nutno podotknúť, že sa mu v nich darí viac ako slušne. V <b>11 dueloch</b> si pripísal <b>93,9% úspešnosť zákrokov</b> a inkasoval v priemere iba 1,38-krát za zápas. Jeho tím je na 1. priečke v ligovej tabuľke a na výkony slovenského gólmana sa tak nemôže nikto sťažovať. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-05/bb_19.jpg?itok=NbuNTFy8"/>
        <figcaption>Patrik Rybár<cite>zdroj: TASR</cite></figcaption>
      </figure>
      <h3>3. Martin Bakoš - Admiral Vladivostok</h3>
      <p><b>KHL</b> je náročná liga, v ktorej je naozaj ťažké presadiť sa. V tejto sezóne sa to však darí <b>Martinovy Bakošovi</b>. S odstupom času snáď môžeme zhodnotiť, že urobil dobre, keď sa v ostatnej sezóne vykašľal na zámorské súťaže a po 16 zápasoch v <b>AHL</b> sa vrátil naspäť do Európy. v drese <b>Vladivostoku</b> mu to sype - v <b>28 stretnutiach</b> si pripísal <b>22 bodov</b> (8 + 14), čo ho radí na 15. miesto produktivity <b>KHL</b>. Bakoš je momentálne najproduktívnejším hráčom Vladivostoku - tímu nachádzajúceho sa na 4. mieste v tabuľke východnej konferencie. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-02/bvb.jpg?itok=cr5wflW-"/>
        <figcaption>Martin Bakoš<cite>zdroj: TASR</cite></figcaption>
      </figure>
      <h3>2. Tomáš Záborský - SaiPa</h3>
      <p><b>Záborský</b> je s prehľadom najproduktívnejším Slovákom v kvalitnej fínskej <b>Liige</b>. Zdá sa, že mu prestup s konkurenčnej <b>Tappary</b> prospel. Aj keď <b>SaiPa</b> nie je na tom tabuľkovo tak dobre, ako jeho bývalé mužstvo (SaiPa priebežné 9. miesto, Tappara 2. miesto), osobne sa mu však darí náramne. Je najproduktívnejším mužom svojho tímu. V doterajších <b>24 dueloch</b> získal <b>23 bodov </b>(8 + 15), čo stačí na 8. mieste v produktivite naprieč celou súťažou. 32-ročný útočník dokazuje svoje kvality a my veríme, že sa v podobnej forme udrží aj počas zvyšku sezóny. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-06/bb_19.jpg?itok=Kn5ItNNC"/>
        <figcaption>Tomáš Záborský<cite>zdroj: TASR</cite></figcaption>
      </figure>
      <h3>1. Július Hudáček - Spartak Moskva</h3>
      <p>31-ročnému gólmanovi <b>KHL</b> skrátka sadla. Je v nej už tretiu sezónu a druhý rok oblieka dres <b>Spartaku Moskva</b>, kde sa stal jedným z najobľúbenejších hráčov v mužstve. Nie je to však iba vďaka jeho zábavnému vystupovaniu - <b>Hudáček</b> ma aj výborné štatistiky. V doterajších <b>19 zápasoch</b> zaznamenal <b>92,9% úspešnosť zákrokov</b> a inkasuje v priemere 2,09-krát za zápas. Spartak je aj vďaka jeho výkonom na priebežnom 6. mieste v tabuľke západnej konferencie. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-05/bb_2.jpg?itok=8FM963PD"/>
        <figcaption>Július Hudáček<cite>zdroj: TASR</cite></figcaption>
      </figure>
    </article>
  </body>
</html>