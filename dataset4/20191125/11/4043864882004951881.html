<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232953/"/>
    <meta property="og:site_name" content="Українська правда"/>
    <meta property="article:published_time" content="2019-11-25T11:43:00+00:00"/>
    <meta property="og:title" content="У Чернівцях представили нового главу ОДА"/>
    <meta property="og:description" content="У Чернівцях представили нового голову Чернівецької обласної державної адміністрації Сергія Осачука."/>
  </head>
  <body>
    <article>
      <h1>У Чернівцях представили нового главу ОДА</h1>
      <address>
        <time datetime="2019-11-25T11:43:00+00:00">25 Nov 2019, 11:43</time>
      </address>
      <p>У Чернівцях представили нового голову Чернівецької обласної державної адміністрації Сергія Осачука.</p>
      <p><b>Джерело:</b> ТВА, <a href="https://www.president.gov.ua/documents/8662019-30653">офіс президента</a></p>
      <p><b>Деталі:</b> Указ про призначення Осачука опублікували на сайті президента 22 листопада, а 25 листопада перший заступник ОП Сергій Трофімов представив Осачука у будівлі держадміністрації області.</p>
      <p>Кабмін погодив його призначення ще у жовтні на виїзному засіданні.</p>
      <p>Осачук має ступінь кандидата історичних наук. У 2014 році його призначили почесним консулом Австрії в Чернівцях.</p>
      <figure>
        <img src="https://img.pravda.com/images/doc/0/8/08a247a-2.jpg"/>
        <figcaption>Сергій Осачук</figcaption>
      </figure>
      <p>Згідно з<a href="https://public.nazk.gov.ua/declaration/e25fdb93-6fbe-413a-ba21-ea1956fffc71"> декларацією</a>, яку він подав у 2018 році, Осачук заробив 89 тисяч 500 гривень від заняття підприємницькою діяльністю. У спільній власності із дружиною у нього квартира площею 66 кв. метрів у Чернівцях. Дружина також має володіє квартиру у 111.5 кв. метрів.</p>
      <p>Йому належать дві земельні ділянки у Чернівцях: 932 і 535 кв. метрів.</p>
      <p>Він зберігає 72 тисячі доларів, 1 мільйон 200 тисяч гривень готівкою. Ще 20 тисяч євро Осачук має на рахунку в Ощадбанку.</p>
      <p>Осачук є кінцевим бенефіціаром кількох громадських організацій: "Буковинський Медіа-центр", "Об'єднання випускників та друзів Чернівецького національного університету імені Юрія Федьковича", "Рідне місто", "Карпатсько-Дунайське партнерство", "Літературний Целанівський центр".</p>
      <p>Він керівник Чернівецької міської громадської організації "Рідне місто" та установи "Агенція регіонального розвитку чернівецької області".</p>
      <p>Партію "Рідне місто", як заявив екснардеп Максим Бурбак, пов’язують із олігархом Дмитром Фірташем.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftva.ua.channel%2Fvideos%2F486960661943304%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>Нагадаємо: </b>
      </p>
      <ul>
        <li>24 листопада 2018 року п'ятий президент Петро Порошенко <a href="https://www.pravda.com.ua/news/2018/11/24/7199152/">звільнив Олександра Фищука</a> з посади голови Чернівецької ОДА згідно з поданою ним заявою. Після звільнення <a href="https://www.pravda.com.ua/news/2018/12/22/7202051/">у Фищука проводили обшуки</a>.</li>
        <li>Фищук був призначений головою Чернівецької обласної державної адміністрації 5 лютого 2015 року.</li>
        <li>З листопада 2018 року і до призначення Осачука обов’язки голови ОДА виконував перший заступник Михайло Павлюк.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/25/7232922/"/>
        <a href="https://www.pravda.com.ua/news/2019/11/22/7232714/"/>
        <a href="https://www.pravda.com.ua/news/2019/11/5/7231057/"/>
      </related>
    </article>
  </body>
</html>