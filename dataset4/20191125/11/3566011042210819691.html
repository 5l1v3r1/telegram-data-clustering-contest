<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549907.html/%D9%85%D8%A7%D8%AC%D8%B1%D8%A7%DB%8C-%D9%86%D8%A7%D9%85%D9%87-%D8%A2%DB%8C%D8%AA-%D8%A7%D9%84%D9%84%D9%87-%D8%B1%D8%A6%DB%8C%D8%B3%DB%8C-%D8%A8%D9%87-%D8%B1%D9%88%D8%AD%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%86%D9%87-%D8%A8%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:44:00+00:00"/>
    <meta property="og:title" content="ماجرای نامه آیت الله رئیسی به روحانی درباره افزایش قیمت بنزین چه بود؟"/>
    <meta property="og:description" content="عضو کمیسیون قضایی و حقوقی مجلس از ماجرای نامه آیت الله رئیسی به روحانی درباره افزایش قیمت بنزین گفت."/>
  </head>
  <body>
    <article>
      <h1>ماجرای نامه آیت الله رئیسی به روحانی درباره افزایش قیمت بنزین چه بود؟</h1>
      <address>
        <time datetime="2019-11-25T11:44:00+00:00">25 Nov 2019, 11:44</time>
      </address>
      <p>عضو کمیسیون قضایی و حقوقی مجلس از ماجرای نامه آیت الله رئیسی به روحانی درباره افزایش قیمت بنزین گفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالفضل ابوترابی در گفتگو با <a href="http://sahebnews.ir/">صاحب نیوز</a> بیان کرد: آیت الله رئیسی سه روز قبل از افزایش قیمت بنزین وقتی در جریان قرار می گیرد نامه ای کتبی به آقای روحانی می زند و خواستار توقف این طرح می شود.</p>
      <p>نماینده مردم نجف آباد در مجلس شورای اسلامی ادامه داد: همچنین اعلام می کند وضعیت حال حاضر کشور برای این کار مناسب نیست و خواستار شد این کار انجام نشود؛ البته آقای روحانی هیچ توجهی به این نامه آقای رئیسی نکردند.</p>
      <p>وی افزود: رئیس جمهور 19 آبان در یزد سخنرانی کرد و می دانست که چند روز دیگر افزایش قیمت بنزین را داریم،؛ به جای این که مردم را در آن سخنرانی اقناع کند و توضیح دهد و دستگاه ها را متحد کند، یک سخنرانی شبیه سخنرانی بنی صدر در دانشگاه تهران کرد که مایه اختلاف و تفرقه بود و از طرفی به دو دستگاه مهم به نام قوه قضاییه و سپاه پاسداران که امروز امید و اتکا مردم هستند به صورت غیر مستقیم هجمه می برد.</p>
      <p>عضو کمیسیون قضایی و حقوقی مجلس شورای اسلامی خاطر نشان کرد: به جای این که در این روزها همه دستگاه ها را متحد کنند هجمه هم وارد می کنند؛ این ها همه برای ما علامت سؤال است که آیا این کارها عمدی است یا غیر عمدی انجام می شود و حتماً دستگاه های امنیتی باید درباره عمدی یا غیر عمدی بودن این کارها اظهار کنند.</p>
      <p>ابوترابی تصریح کرد: در هر صورت این کارهای اشتباه به خصوص اقناع نکردن مردم توسط دولت و بی تدبیری ها باعث شد امروز این مشکلات برای کشور به وجود بیاید.</p>
      <p>نماینده مردم نجف آباد در پایان گفت: قوه قضاییه باید برای برخورد با کسانی که به تحریک و تشویق مردم پرداختند ورود و برخورد کند و این ها باید تحت تعقیب کیفری قرار بگیرند؛ تشویق و ترغیب مردم به این دست کارها به عنوان معاونت در اغتشاشات و زیر مجموعه جرایم امنیتی محسوب می شود.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>