<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402512/%D9%86%D8%A7%D8%AE%D8%B1%D8%B3%D9%86%D8%AF%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%A7%D8%B2-%DA%AF%D8%B1%DB%8C%D9%81%DB%8C%D8%AB-%D8%A8%D9%87-%D8%AF%D9%84%DB%8C%D9%84-%D8%A7%D8%B3%D8%AA%D9%82%D8%A8%D8%A7%D9%84-%D9%88%DB%8C-%D8%A7%D8%B2-%D8%AA%D9%84%D8%A7%D8%B4-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:23:13+00:00"/>
    <meta property="og:title" content="ناخرسندی انصارالله از گریفیث به دلیل استقبال وی از &quot;تلاش‌های بن سلمان در خصوص یمن&quot;"/>
    <meta property="og:description" content="منابع آگاه در صنعاء اعلام کردند، فضای تنش‌آلودی میان جنبش انصارالله و فرستاده ویژه سازمان ملل به یمن حکم‌فرما شده است."/>
  </head>
  <body>
    <article>
      <h1>ناخرسندی انصارالله از گریفیث به دلیل استقبال وی از "تلاش‌های بن سلمان در خصوص یمن"</h1>
      <address><time datetime="2019-11-25T11:23:13+00:00">25 Nov 2019, 11:23</time> by <a rel="author">پریسا فیضی</a></address>
      <p>منابع آگاه در صنعاء اعلام کردند، فضای تنش‌آلودی میان جنبش انصارالله و فرستاده ویژه سازمان ملل به یمن حکم‌فرما شده است.</p>
      <p>به گزارش ایسنا، به نقل از خبرگزری آناتولی ترکیه، این منابع اعلام کردند: فضای تنش‌آلودی میان رهبران انصارالله و مارتین گریفیث، فرستاده ویژه سازمان ملل به یمن که روز یکشنبه وارد صنعاء شد، حکم‌فرما شده است.</p>
      <p>منابع مذکور همچنین اعلام کردند: رهبران انصارالله در جریان دیدار با مارتین گریفیث ناخرسندی خود را از اقدام وی در ستودن محمد بن سلمان، ولیعهد سعودی و تلاش‌های وی جهت دستیابی به راه‌حل فراگیر در یمن اعلام کردند.</p>
      <p>گریفیث این سخنان را در روز جمعه در حین ارائه گزارش به شورای امنیت مطرح کرده بود.</p>
      <p>انصارالله همچنین ناخرسندی خود را نسبت به سخنان ورسولا مولر، معاون دبیر کل سازمان ملل که حین ارائه گزارش وی به شورای امنیت در روز جمعه مطرح شده بود، ابراز کرد. مولر در گزارش خود در خصوص اوضاع انسانی در یمن، مدعی شده بود که انصارالله مانع از "اجرای نیمی از پروژه‌های نهادهای انسانی می‌شود".</p>
      <p>پیشتر فرستاده ویژه سازمان ملل به یمن تاکید کرده بود، تعداد حملات هوایی ائتلاف متجاوز عربی تحت امر عربستان در یمن تا حدود ۸۰ درصد در دو هفته اخیر کاهش یافته است و نشانه‌های مثبتی وجود دارد که منجر به افزایش پویایی و تحرکات برای دستیابی به حل و فصل سیاسی در یمن می‌شود.</p>
      <p>وی همچنین افزود: این نشانه‌ها عبارتند از، توافق ریاض، کاهش حملات و اقدامات خصمانه در یمن و پیشرفت حاصله در اجرای توافق استکهلم.</p>
      <p>حملات ائتلاف عربی به یمن منجر به کشته و زخمی شدن هزاران نظامی و غیرنظامی، تخریب زیرساخت‌های یمن، شیوع بیماری‌ها از جمله وبا و قحطی در برخی از مناطق این کشور شده است و طبق اعلام سازمان ملل، یمن بدترین بحران انسانی جهان را تجربه می‌کند و نزدیک به ۸۰ درصد مردم این کشور به همه انواع کمک‌های انسانی و حمایتی نیاز دارند.</p>
      <p>انتهای پیام</p>
    </article>
  </body>
</html>