<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/nemzetkozi-foci/nemet-foci/hertha/dardai-vagy-a-vilagbajnok-allithatja-meg-a-hertha-zuhanorepuleset-sajtohir"/>
    <meta property="og:site_name" content="csakfoci.hu"/>
    <meta property="article:published_time" content="2019-11-25T11:48:21+00:00"/>
    <meta property="og:title" content="Dárdai vagy egy világbajnok állíthatja meg a Hertha zuhanórepülését – sajtóhír"/>
    <meta property="og:description" content="A zsinórban négy vereség után meneszthetik Ante Covicot a berlini kispadról, és nem kizárt, hogy visszatér a Bundesliga-gárda korábbi magyar szakvezetője. Vagy az egyik vezető veszi át a szakmai irányítást."/>
  </head>
  <body>
    <article>
      <h1>Dárdai vagy egy világbajnok állíthatja meg a Hertha zuhanórepülését – sajtóhír</h1>
      <address><time datetime="2019-11-25T11:48:21+00:00">25 Nov 2019, 11:48</time> by <a rel="author">csakfoci.hu</a></address>
      <p>
        <b>
          <b>A zsinórban négy vereség után meneszthetik Ante Covicot a berlini kispadról, és nem kizárt, hogy visszatér a Bundesliga-gárda korábbi magyar szakvezetője. Vagy az egyik vezető veszi át a szakmai irányítást.</b>
        </b>
      </p>
      <p>Egyre valószínűbbnek tűnik, hogy távozhat posztjáról <b>Ante Covic</b>, a Hertha BSC szakvezetője, miután a berliniek vasárnap, a 28. perctől tíz emberrel küzdve négygólos vereséget szenvedtek Augsburgban. Ez volt a fővárosiak zsinótban negyedik veresége, amivel a Hertha visszacsúsott a még éppen benmaradást jelentő 15. pozícióba.</p>
      <p>A csapat hétfői edzésén a megjelenő újságírók már Covicot faggatták a jövőjéről.</p>
      <p>– <i>A megértésüket kérem, 1-2 nap biztosan kell ahhoz, hogy az Augsburg elleni mérkőzés miatti csalódottságomon túl legyek. De a feladás nálam nem opció</i> – mondta a tréner, aki önszántából tehát nem kíván távozni a kispadról.</p>
      <p>Léphet viszont a klubvezetés, amely sajtóhírek szerint már keresi a horvát utódját. A Kicker például azt írja, hogy vasárnap éjjel már összeült a klubvezetés, azaz Lars Windhorst főbefektető, <b>Jürgen Klinsmann</b>, a felügyelő bizottság nemrég megválasztott tagja, illetve Michael Preetz sportigazgató, és a megbeszélésen szóba került az is, hogy ideiglenesen a korábbi világbajnok csatár, azaz Klinsmann üljön le a kispadra már a Dortmund elleni hétvégi bajnokin is.</p>
      <p>És ugyancsak képben van <b>Dárdai Pál</b> is, mint lehetséges utód. A jelenleg is a berlini klub alkalmazásában álló magyar tréner – aki 2015 és 2019 között már irányította az első csapatot a Herthánál – neve <a href="http://www.csakfoci.hu/nemzetkozi-foci/nemet-foci/bundesliga-igy-dontott-dardai-az-elvonalbeli-megkeresesekrol-sajtohir">nemrég a Köln kispadjával kapcsolatban is felmerült</a>, de végül nem tudtak megegyezni a felek.</p>
    </article>
  </body>
</html>