<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90487"/>
    <meta property="og:site_name" content="Denník politika"/>
    <meta property="article:published_time" content="2019-11-25T11:35:05+00:00"/>
    <meta property="og:title" content="Voľbu šéfa najvyššieho súdu by mohla sledovať aj verejnosť, Kiskovci upozorňujú na Šiškovú"/>
    <meta property="og:description" content="25.11.2019 (Webnoviny.sk) – Strana exprezidenta Andreja Kisku Za ľudí žiada opätovne priamy prenos z pondelkovej voľby predsedu Najvyššieho súdu SR na pôde Súdnej rady SR. Agentúru SITA o tom informoval Juraj Šeliga a pripomína, že aj pri poslednej neúspešnej voľbe mohla verejnosť sledovať celý proces prostredníctvom prenosu."/>
  </head>
  <body>
    <article>
      <h1>Voľbu šéfa najvyššieho súdu by mohla sledovať aj verejnosť, Kiskovci upozorňujú na Šiškovú</h1>
      <address><time datetime="2019-11-25T11:35:05+00:00">25 Nov 2019, 11:35</time> by <a rel="author">Webnoviny</a></address>
      <p>25.11.2019 (Webnoviny.sk) – Strana exprezidenta Andreja Kisku Za ľudí žiada opätovne priamy prenos z pondelkovej voľby predsedu Najvyššieho súdu SR na pôde Súdnej rady SR. Agentúru SITA o tom informoval Juraj Šeliga a pripomína, že aj pri poslednej neúspešnej voľbe mohla verejnosť sledovať celý proces prostredníctvom prenosu.</p>
      <h3>Najdôležitejší súd</h3>
      <p>Súdna rada bude v pondelok voliť šéfa najvyššieho súdu po druhýkrát v tomto roku, rozhodovať má medzi Alenou Šiškovou a Jánom Šikutom.</p>
      <p>Voľba sa uskutoční na verejnom zasadnutí, ktoré začne o 13:00, kandidáti sa najskôr budú prezentovať pred členmi najvyššieho poradného orgánu justície. K zvoleniu potrebujú získať minimálne desať hlasov členov Súdnej rady SR z osemnástich.</p>
      <p><i>„Pri minulej voľbe Súdna rada na náš podnet zabezpečila online vysielanie vypočutia kandidátov na funkciu predsedu Najvyššieho súdu SR. Rovnakú výzvu som Súdnej rade adresoval i dnes, pretože voľba predsedu Najvyššieho súdu SR patrí medzi najdôležitejšie rozhodnutia súdnej rady. Nehovoriac o tom, že ide o jeden z najdôležitejších súdov v krajine, ktorý bude rozhodovať napríklad o odvolaní Mariana K., Aleny Zs. a ďalších,“</i> uviedol Šeliga.</p>
      <h3>Komunikácia Mariána K.</h3>
      <p>Pripomenul tiež, že meno kandidátky Šiškovej sa objavilo aj v komunikácii Mariana K. <i>„Rovnako, vzhľadom na medializované pochybnosti o bývaní pani Šiškovej a jej menovaní v komunikácii Máriána K., bude viac ako vhodné vidieť, ako sa členovia Súdnej rady budú na tieto otázky pýtať a ako bude pani Šišková na tieto otázky odpovedať. A toto má verejnosť právo vidieť,“</i> dodal.</p>
      <p>Oprávnení navrhovatelia mohli predkladať návrhy na kandidátov do 4. novembra 2019. Šikutu na funkciu navrhol člen súdnej rady Branislav Jablonka, Šiškovú bývalá predsedníčka najvyššieho súdu Daniela Švecová.</p>
      <p>Súdna rada SR už raz v tomto roku neúspešne hlasovala o novom šéfovi najvyššieho súdu. Ten v súčasnosti vedie dočasne jeho podpredsedníčka Jarmila Urbancová.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/kiskova-politicka-strana/"><u>Za ľudí – Kiskova politická strana</u></a><br/>Zdroj: Webnoviny.sk – <a href="https://www.webnoviny.sk/volbu-sefa-najvyssieho-sudu-by-mohla-sledovat-aj-verejnost-kiskovci-upozornuju-na-siskovu/"><u>Voľbu šéfa najvyššieho súdu by mohla sledovať aj verejnosť, Kiskovci upozorňujú na Šiškovú</u></a> © SITA Všetky práva vyhradené.</p>
    </article>
  </body>
</html>