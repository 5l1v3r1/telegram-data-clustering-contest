<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/romancing-saga-3-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Romancing SaGa 3 | Recensione | Game Division"/>
    <meta property="og:description" content="Romancing SaGa 3 arriva per la prima volta dopo 24 anni in Occidente con un remaster che ne migliora la grafica e aggiunge nuovi contenuti e il New Game+."/>
  </head>
  <body>
    <article>
      <h1>Romancing SaGa 3 | Recensione | Game Division</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p><b>Romancing SaGa 3</b> nelle sue fasi iniziali è quasi rassicurante. I castelli, i paesi e i personaggi <b>in stile 16-bit</b> compongono uno scenario quasi familiare che ricorda molto da vicino <b>Final Fantasy</b>. Se fossero due fratelli <b>gemelli</b>, Final Fantasy sarebbe il classico figlio con “la testa a posto”: preciso, ordinato e con una chiara idea del proprio futuro. Romancing SaGa sarebbe invece quello tutto “genio e sregolatezza” che, immerso nel suo caos creativo, prova innumerevoli strade. Ecco perché quella rassicurante familiarità resta solo <b>un’impressione iniziale</b>: Romancing SaGa 3 pur condividendo con Final Fantasy lo stesso patrimonio genetico si sviluppa essenzialmente <b>per opposizione</b> rispetto a quest’ultimo.</p>
      <figure>
        <img src="https://www.tomshw.it/images/images/2019/11/romancing-saga-3-64338.jpg"/>
      </figure>
      <h3>Un gioco troppo in anticipo sui tempi</h3>
      <p>Quando <b>Romancing SaGa</b> <b>3</b> uscì nel 1995 era sicuramente un gioco<b> in anticipo sui tempi</b> tanto che oggi sorprende imbattersi in tante idee che solo in anni recenti sono diventate <b>standard</b> nei giochi di ruolo giapponesi. All’inizio, ad esempio, è possibile selezionare uno tra gli<b> otto personaggi</b> <b>principali</b> (accompagnati da lievi differenze nella storia e nelle meccaniche) ai quali se ne sommano 23 opzionali per un totale di 31, i nemici sono visibili nel dungeon, alla fine di ogni battaglia <b>gli</b> <b>HP vengono ricaricati</b> e c’è anche un sistema di <b>crafting</b> piuttosto semplice. E questi sono solo alcuni esempi.</p>
      <p><b>Romancing SaGa 3</b> fu innovativo anche nel proporre un approccio <b>non lineare</b> alla storia e all’esplorazione in generale. La maggior parte delle <b>città</b> principali, infatti, è <b>accessibile</b> via nave sin dall’inizio e la storia principale è fondamentalmente divisa in quattro <b>sottoarchi narrativi</b> che è possibile intraprendere a piacimento.</p>
      <figure>
        <img src="https://www.tomshw.it/images/images/2019/11/romancing-saga-3-64339.jpg"/>
      </figure>
      <p>Inoltre nel gioco manca anche un overworld, ovvero lo spazio aperto percorribile tra le varie locazioni. Tutte le zone, una volta scoperte, possono essere raggiunte da una semplice <b>mappa</b> che permette di selezionarle. Romancing SaGa 3 dunque offre una libertà pressoché totale al giocatore nello scegliere come affrontare la storia proponendo un <b>open world</b> ante litteram.</p>
      <p>C’è però un motivo per cui tutti questi aspetti sono stati realizzati solo dopo decenni. Il problema è che nel 1995 <b>non esisteva ancora il game design necessario</b> a implementare le ottime idee proposte da Romancing Saga 3. Il risultato è una brutale cripticità delle poche informazioni necessarie a proseguire le quest e gli archi narrativi, il che finisce per causare non poca <b>frustrazione</b>. A volte per poter raggiungere alcune zone serve che queste vengano <b>citate</b> parlando con personaggi non giocabili, altre volte certe quest si attivano solo <b>in base agli HP</b> massimi del party, altre volte vi imbatterete in eventi totalmente <b>casuali</b>.</p>
      <figure>
        <img src="https://www.tomshw.it/images/images/2019/11/romancing-saga-3-64367.jpg"/>
      </figure>
      <p>Solo per citare un esempio, oltre a un <b>minigioco</b> simil strategico di battaglie tra eserciti ce n’è anche uno piuttosto bizzaro a tema <b>economico-finanziario</b> che permette di acquisire una serie di aziende: quando lo attiverete alcuni personaggi che normalmente vi daranno una quest diventeranno “agenti” limitandosi a <b>farvi partecipare al minigioco</b> e sarete eventualmente costretti ad annullarlo nel corso della partita per fare le quest o a finire la prima missione a tema capitalistico (per la quale ci vorrà del tempo) in modo da far tornare i personaggi come prima.</p>
      <p>Tutto questo di per sé <b>non è un male</b>, sia chiaro. L’obiettivo era palesemente quello di dare libertà al giocatore e puntare sull’unicità di ogni singola partita grazie agli otto personaggi tra i quali scegliere. Il punto è che manca anche <b>quel minimo di “segnaletica”</b> necessaria al giocatore per capire dove andare e quali azioni intraprendere e non necessariamente per essere guidati come capita nella maggior parte dei giochi di oggi.</p>
      <figure>
        <img src="https://www.tomshw.it/images/images/2019/11/romancing-saga-3-64348.jpg"/>
      </figure>
      <p>C’è comunque un <b>Adventure Log</b>, una sorta di diario di bordo, che riassume in maniera informale alcune quest ma alla fine si rivela troppo spartano e poco funzionale. A risentirne sono sia i tantissimi contenuti disponibili tra quest e combattimenti, sia la <b>trama principale</b> e gli archi narrativi secondari che risultano davvero troppo frammentati per poter garantire un minimo di coinvolgimento e chiarezza.</p>
      <h3>Un battle system sempre attuale</h3>
      <p>Se dal punto di vista dell’esplorazione <b>Romancing SaGa 3</b> collassa sotto il peso delle sue pur legittime ambizioni, in quanto a <b>sistema di combattimento</b> la sua natura aperta e strategica lo eleva al di sopra della media dei giochi di ruolo dell’epoca e di oggi. C’è stato un momento in particolare che ci ha permesso di realizzare quanto il battle system fosse stato <b>progettato bene</b>.</p>
      <figure>
        <img src="https://www.tomshw.it/images/images/2019/11/romancing-saga-3-64360.jpg"/>
      </figure>
      <p>Inizialmente eravamo stati <b>sconfitti</b> da uno dei quattro boss principali e <b>siamo tornati</b> dopo qualche ora con un paio di statistiche più alte ma la situazione <b>non</b> <b>era migliorata</b> di molto. Messa da parte la pigrizia da giocatori di GDR moderni, abbiamo sostituito alcuni dei cinque componenti del party con altri tra i 31 personaggi disponibili con particolare attenzione alle <b>magie</b> che, a differenza di altri titoli simili, sono acquistabili nei negozi. Abbiamo poi <b>craftato</b> nella bottega qualche armatura con le giuste resistenze elementali e abbiamo cambiato la <b>formazione del party</b> tra le tante che il gioco permette di sbloccare e che possono essere davvero determinanti (per esempio, alcuni attacchi dei nemici sono in linea verticale e avere diversi fronti permette di contenere i danni al party). Siamo tornati dal boss: certo, non era diventato una passeggiata ma <b>siamo riusciti</b> a sconfiggerlo.</p>
      <figure>
        <img src="https://www.tomshw.it/images/images/2019/11/romancing-saga-3-64368.jpg"/>
      </figure>
      <p>Morale della favola: da quella che è la nostra esperienza, in <b>Romancing SaGa 3</b> aumentare gli HP, MP ed altri valori ripetendo le battaglie (il cosidetto “grinding”) non basta da solo per superare passaggi difficili a meno che non si investano ore su ore finendo per <b>sabotare il battle system</b>. Anzi, il sistema stesso tenta di scoraggiare del tutto il grinding. Nel gioco infatti livelli non sono legati al personaggio ma alla sua capacità con le <b>singole tipologie di armi</b>: più queste vengono usate, più il livello si alza e più abilità verranno imparate. Queste però si possono ottenere più facilmente se il livello dei mostri che si affrontano è più alto, se si decide di grindare questo potrebbe essere <b>controproducente</b> perché è vero che avrete più HP, MP o Skill Point ma difficilmente potrete imparare <b>nuove mosse</b>. Questo sistema di evoluzione però parzialmente collide con la natura non lineare del gioco. Proprio per la grande libertà che viene offerta è facile <b>imboccare un dungeon</b> che sembra alla vostra portata per gli incontri standard ma il cui boss in realtà si rivelerà essere <b>troppo impegnativo</b>.</p>
      <figure>
        <img src="https://www.tomshw.it/images/images/2019/11/romancing-saga-3-64352.jpg"/>
      </figure>
      <p>Dal punto di vista del sistema di combattimento <b>Romancing SaGa 3 è un promemoria arrivato dal passato</b> su come il livello di sfida di un gioco di ruolo giapponese non possa basarsi solo sui livelli e su com’è possibile costruire un sistema estremamente profondo in cui in definitiva è la <b>preparazione</b> in ogni singolo aspetto e la <b>sperimentazione</b> di nuove strategie a fare la differenza. Prepararsi e sperimentare però implica avere una <b>conoscenza</b> di come il sistema funziona e anche in questo non c’è alcun tipo di spiegazione.</p>
      <figure>
        <img src="https://www.tomshw.it/images/images/2019/11/romancing-saga-3-64364.jpg"/>
      </figure>
      <p><b>Tutorial e aiuti</b> contestuali sono soltanto un’invenzione (relativamente) recente nei giochi e quindi erano <b>impensabili nel 1995</b> quando l’unico riferimento erano i manuali di istruzione o le riviste specializzate e quando con meno titoli a disposizione ci si poteva dedicare a un gioco anche per mesi. Un po’ meno scusabile è che in un remaster <b>non si sia intervenuti</b> per inserire tutorial e indicazioni per superare limiti dovuti in parte a quel periodo storico e in parte alle scelte di game design considerando anche che per la prima volta Romancing SaGa 3 arriva in Occidente.</p>
      <h3>Il valore di un remaster</h3>
      <p><b>Romancing SaGa 3</b> <b>è graficamente uno dei migliori remaster</b> dei titoli 16-bit di Square Enix. Dopo le conversioni di Chrono Trigger e Final Fantasy VI molto discusse (con qualche retromarcia della casa giapponese) per gli sprite ridisegnati e per i menu dallo stile “mobile”, questo titolo è invece estremamente <b>rispettoso del materiale originale</b> con un approccio che migliora ed eleva l’estetica da 16-bit. Il <b>New Game+</b> rappresenta un ottimo incentivo alla rigiocabilità permettendovi di portare da una partita all’altra abilità e oggetti e c’è anche <b>un dungeon opzionale</b> che vi darà ulteriori elementi sulla storia di alcuni personaggi.</p>
      <figure>
        <img src="https://www.tomshw.it/images/images/2019/11/romancing-saga-3-64369.jpg"/>
      </figure>
      <p>In maniera per certi versi paradossale <b>mancano però tutti gli elementi aggiuntivi</b> inseriti in altri remaster come negli ultimi Final Fantasy in cui è possibile saltare gli scontri casuali o muoversi più velocemente (c’è un opzione simile in-game per correre in automatico ma è tutta un’altra storia). Proprio un gioco come Romancing SaGa 3 avrebbe <b>sicuramente beneficiato</b> di opzioni di questo tipo per mitigare la frustrazione di alcuni aspetti. È comunque disponibile il cross save dato che il gioco è disponibile praticamente su tutte le piattaforme anche se tra PlayStation 4 e Vita non è previsto il cross-buy e vanno quindi acquistate separatamente. Inoltre il gioco non è disponibile in italiano ma soltanto in lingua inglese. </p>
      <figure>
        <img src="https://www.tomshw.it/images/images/2019/11/romancing-saga-3-64357.jpg"/>
      </figure>
      <p>Romancing SaGa 3 dalla sua uscita nel 1995 non era <b>mai stato adattato in lingua inglese</b> ma basandosi sulle traduzioni realizzate dai fan, gli appassionati in due decenni hanno fatto un immenso lavoro nel collezionare <b>dati, guide e spiegazioni</b>. Solitamente riteniamo che un gioco realizzato bene non debba avere bisogno di aiuti esterni ma nel caso di un gioco così datato e complesso vale la pena fare un’eccezione. Dunque vi consigliamo caldamente di procurarvi una guida: <b>i pregi</b> di Romancing SaGa 3 non meritano, infatti, di essere sotterrati dai più o meno involontari difetti che lo accompagnano.</p>
    </article>
  </body>
</html>