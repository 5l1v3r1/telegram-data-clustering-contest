<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641973/%D9%88%D8%B2%DB%8C%D8%B1-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%AE%D8%B1%D8%A7%D8%AC-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T11:02:00+00:00"/>
    <meta property="og:title" content="وزیر نیروی دریایی آمریکا اخراج شد"/>
    <meta property="og:description" content="وزیر دفاع آمریکا روز یکشنبه وزیر نیروی دریایی این کشور را در پی رسوایی پرونده یکی از اعضای یگان ویژه نیروی دریایی از سمت خود اخراج کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641973/%D9%88%D8%B2%DB%8C%D8%B1-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%AE%D8%B1%D8%A7%D8%AC-%D8%B4%D8%AF">وزیر نیروی دریایی آمریکا اخراج شد</a>
      </h1>
      <h2>وزیر دفاع آمریکا روز یکشنبه وزیر نیروی دریایی این کشور را در پی رسوایی پرونده یکی از اعضای یگان ویژه نیروی دریایی از سمت خود اخراج کرد.</h2>
      <address><time datetime="2019-11-25T11:02:00+00:00">25 Nov 2019, 11:02</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «مارک اسپر» وزیر دفاع <b>آمریکا</b> روز یکشنبه با صدور بیانیه ای اعلام کرد که «ریچارد اسپنسر» وزیر نیروی دریایی ایالات متحده را در پی یک رسوایی از سمت خود برکنار کرد.</p>
      <p>مارک اسپر در این ارتباط گفت: «من به شدت از شیوه رفتار یکی از مقامات بلندپایه <b>وزارت دفاع</b> رنجیده خاطر شدم. متأسفانه به این نتیجه رسیدم که به وزیر اسپنسر برای باقی ماندن در سمتش دیگر اعتمادی ندارم. برای او آرزوی موفقیت می کنم».</p>
      <p>روزنامه واشنگتن پست در گزارشی اعلام کرد که ریچارد اسپنسر تلاش کرد تا با ترغیب مقامات کاخ سفید از مداخله ترامپ در پرونده «ادوارد گالاگر» یکی از اعضای یگان ویژه نیروی دریایی این کشور جلوگیری کند.</p>
      <p>ادوارد گالاگر متهم است که در جریان مأموریت خود در عراق در سال ۲۰۱۷ مرتکب جنایتهای جنگی از جمله تیراندازی به غیرنظامیان و ضرب و جرح یک زندانی مجروح با چاقو شده است. وی در نهایت از تمام اتهامات وارده تبرئه شد؛ اما به دلیل عکسبرداری از یک جسد گناهکار شناخته شد و تنزل درجه یافت.</p>
      <p>این محکومیت گالاگر از سوی ترامپ که حامی وی بود، به چالش کشیده شد. رئیس جمهور آمریکا هفته گذشته گالاگر را در درجه نظامی پیشین خود گماشت و دو نظامی دیگر را که به ارتکاب جرائم جنگی متهم بودند، مورد عفو قرار داد.</p>
      <p>اما اخراج ریچارد اسپنسر در پی حمله های انتقادی گالاگر در روز یکشنبه صورت گرفت. گالاگر مدعی شد که مقامات مافوق وی درصدد انتقام جویی هستند. گالاگر همچنین اسپنسر را به مداخله در پرونده خود و دریابان «کالین گرین» را به «سرپیچی کامل» از ترامپ متهم کرد.</p>
    </article>
  </body>
</html>