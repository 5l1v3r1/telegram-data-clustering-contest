<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ludovic-orban-obiectivul-meu-pana-la-finalul-zilei-de-maine-sa-stabilim-forma-definitiva-a-oug-privind-rectificarea.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T11:10:40+00:00"/>
    <meta property="og:title" content="Ludovic Orban: Obiectivul meu, până la finalul zilei de mâine, să stabilim forma definitivă a OUG privind rectificarea"/>
    <meta property="og:description" content="Premierul Ludovic Orban a declarat, luni, că obiectivul său este ca, până la finalul zilei de marţi, să fie stabilită forma definitivă a ordonanţei de"/>
  </head>
  <body>
    <article>
      <h1> Ludovic Orban: Obiectivul meu, până la finalul zilei de mâine, să stabilim forma definitivă a OUG privind rectificarea </h1>
      <address><time datetime="2019-11-25T11:10:40+00:00">25 Nov 2019, 11:10</time> by <a rel="author">Redacția</a></address>
      <p>Premierul Ludovic Orban a declarat, luni, că obiectivul său este ca, până la finalul zilei de marţi, să fie stabilită forma definitivă a ordonanţei de urgenţă privind rectificarea bugetară, relatează Agerpres.</p>
      <p>„Obiectivul meu este ca, până la finalul zilei de mâine, să stabilim forma definitivă a Ordonanţei de Urgenţă privind rectificarea bugetară. În rectificarea bugetară sunt câteva obiective pe care le urmărim. Cel mai important obiectiv este să asigurăm resursele financiare pentru toate instituţiile publice şi pentru toate autorităţile locale, resurse financiare care sunt indispensabile pentru buna funcţionare, pentru plata salariilor, pentru plata diferitelor drepturi sociale, pentru plata unor cheltuieli de funcţionare cum sunt iluminatul public, încălzirea şcolilor şi alte categorii de cheltuieli. Al doilea obiectiv este acela de a elimina practica guvernelor anterioare de a pune pe spinarea mediului de afaceri cheltuielile nesăbuite care au fost provocate. De exemplu, avem ca obiectiv în această rectificare să ajungem la zi cu rambursarea TVA către companii, pentru că este inadmisibil să menţii în mod artificial un deficit şi să lipseşti companiile de dreptul lor legal şi anume de banii la care au dreptul prin rambursarea TVA”, a afirmat Orban, după ce a participat la un eveniment organizat de Academia Română.</p>
      <p>El a adăugat că vor fi alocaţi bani pentru a asigura decontarea tuturor plăţilor care trebuie făcute de Casa Naţională de Asigurări de Sănătate.</p>
      <p>„Sunt concedii medicale nedecontate şi de 11 luni. (…) Nu în ultimul rând, urmărim să ajungem cât de cât la zi cu plata situaţiilor de lucrări pe toate proiectele de investiţii, indiferent dacă este vorba de investiţii la nivel guvernamental sau de investiţii în cadrul Planului Naţional de Dezvoltare Locală. De asemenea, căutăm să eliminăm toate cheltuielile nenecesare şi mai ales să eliminăm din structura bugetului cheltuieli care nu pot fi efectuate şi care au fost trecute acolo fără ca să existe efectiv posibilitatea de a putea fi efectuate până la finele anului 2019”, a explicat premierul.</p>
      <p>Ludovic Orban a afirmat că vor trebui majorate sumele de bani care reprezintă transferul de la bugetul de stat către fondul de pensii pentru a asigura plata acestor drepturi, „pentru că vechiul guvern nu a avut grijă să aloce suficienţi bani în bugetul statului ca transferuri către bugetul de pensii”. „Şi, ca atare, şi acolo va trebui să suplimentăm suma de la bugetul de stat către bugetul fondului de pensii”, a adăugat Orban.</p>
      <p>Întrebat dacă Guvernul va micşora alocările de fonduri la Educaţie sau Transporturi, premierul a dezminţit aceste zvonuri, „fitile băgate de oameni rău intenţionaţi, cel mai probabil din zona PSD şi care n-au nicio legătură cu realitatea”.</p>
      <p>„Vom aloca resursele financiare pentru cofinanţarea oricărui program care va aduce beneficii pentru români. (…) Forma proiectului de Ordonanţă de Urgenţă va fi făcută publică şi o vom adopta până la finalul acestei săptămâni”, a mai spus Orban.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>