<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/25/come-se-non-ci-fosse-un-domani-il-pubblico-russo-premia-il-film-d-7-956895.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T11:18:40+00:00"/>
    <meta property="og:title" content="&quot;Come se non ci fosse un domani&quot;, il pubblico russo premia il film di Pino e gli Anticorpi"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Cinema</h6>
      <h1>"Come se non ci fosse un domani", il pubblico russo premia il film di Pino e gli Anticorpi</h1>
      <h2>I fratelli sassaresi si sono aggiudicati il riconoscimento alla sesta edizione del RIFF - Russia Italia Film Festival</h2>
      <address><time datetime="2019-11-25T11:18:40+00:00">25 Nov 2019, 11:18</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Ai russi piace ridere coi sassaresi Michele e Stefano Manca.</p>
      <p>Già due anni fa Pino e gli Anticopri avevano vinto il Premio Best Cast al Festival Smile Russia per l'opera di debutto al cinema: "Bianco di Babbudoiu". Questa volta hanno vinto il premio del pubblico alla sesta edizione del RIFF - Russia Italia Film Festival.</p>
      <p>La pellicola, diretta da Igor Biddau, scritta dai fratelli Manca e lo sceneggiatore Nicola Alvau, ha convinto e appassionato il pubblico russo durante la proiezione avvenuta nella penultima giornata del festival, che si è concluso domenica a Mosca. Un riconoscimento beneaugurante per il lavoro prodotto dalla Babbudoiu Corporation in associazione con Firenze Produzioni Cinematografiche, con il sostegno della Sardegna Film Commission.</p>
      <p>Il Russia-Italia Film Festival è tra gli eventi dedicati al cinema italiano più importanti a livello internazionale: è sostenuto dall'Ambasciata d'Italia in Russia, l'Istituto LUCE Cinecittà, l'Agenzia ICE, l'Istituto Italiano di Cultura, l'Agenzia per il Turismo ENIT, il Programma PRIA del Consolato d'Italia e dalla Camera di Commercio Italo-Russa.</p>
      <p>Il 5 dicembre la carovana di "Come Se Non ci Fosse un Domani" si trasferirà ad Asti per partecipare all'Asti Film Festival, giunto alla sua nona edizione, organizzato dal Circolo Cinematografico Sciarada in collaborazione con il Comune di Asti e il Circolo Vertigo.</p>
    </article>
  </body>
</html>