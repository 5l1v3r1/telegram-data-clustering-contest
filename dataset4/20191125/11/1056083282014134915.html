<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402514/%D8%A8%D8%B3%DB%8C%D8%AC%DB%8C%D8%A7%D9%86-%D8%A2%D8%AA%D8%B4-%D8%A8%D9%87-%D8%A7%D8%AE%D8%AA%DB%8C%D8%A7%D8%B1-%D9%86%DA%AF%D8%B0%D8%A7%D8%B1%D9%86%D8%AF-%D9%85%D8%B7%D8%A7%D9%84%D8%A8%D8%A7%D8%AA-%D8%B1%D9%87%D8%A8%D8%B1%DB%8C-%D8%A8%D8%B1-%D8%B2%D9%85%DB%8C%D9%86-%D8%A8%D9%85%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:24:14+00:00"/>
    <meta property="og:title" content="بسیجیان آتش به اختیار نگذارند مطالبات رهبری بر زمین بماند"/>
    <meta property="og:description" content="ایسنا/همدان امام جمعه اسدآباد گفت: بسیج و بسیجی از جنس مردم است و با وجود بسیجیان آتش به اختیار نباید رهنمودها و مطالبات مقام معظم رهبری بر زمین بماند."/>
  </head>
  <body>
    <article>
      <h6 class="kicker">امام جمعه اسدآباد:</h6>
      <h1>بسیجیان آتش به اختیار نگذارند مطالبات رهبری بر زمین بماند</h1>
      <address><time datetime="2019-11-25T11:24:14+00:00">25 Nov 2019, 11:24</time> by <a rel="author">سمیرا معارفی</a></address>
      <p>ایسنا/همدان امام جمعه اسدآباد گفت: بسیج و بسیجی از جنس مردم است و با وجود بسیجیان آتش به اختیار نباید رهنمودها و مطالبات مقام معظم رهبری بر زمین بماند.</p>
      <p>حجت الاسلام والمسلمین سیدموسی حسینی مجد امروز به مناسبت هفته بسیج در جمع بسیجیان اسدآباد، بیان کرد: امروز بسیج و سپاه به عنوان بالاترین ارگان نظامی با فرهنگ غنی خود در هر جا که کم و کاستی را مشاهده کند، خودجوش و آتش به اختیار در جهت رفع آن تمام تلاش خود را به کار می گیرد.</p>
      <p>وی با بیان اینکه بسیج از پدیده های شگفت انگیز انقلاب اسلامی بوده و افتخار بسیج مولود سپاه بودن است، به اغتشاشات اخیر اشاره و اظهار کرد: آمریکایی ها برای اغتشاش در ایران از یک سال و نیم پیش برنامه ریزی کرده بودند تا ناآرامی در ایران را ببینند اما به فضل خدا این امر محقق نشد.</p>
      <p>حسینی مجد با بیان اینکه در جریان اغتشاشات اخیر شاهد رشادت های بسیجیانی بودیم که حتی در این راه به شهادت رسیدند تا مبادا به نظام اسلامی آسیبی برسد، خاطرنشان کرد: اگر جوانان ما جنگ و رشادت بسیجیان آن زمان را ندیدند، امروز و در جریان اتفاقات اخیر از سیل تا اغتشاشات مشاهده کردند که بسیج خط مقدم دفاع از کشور بوده و این روحیه بسیج است که اندکی از زمان ابتدای انقلاب از آن کم نشده است.</p>
      <p>امام جمعه اسدآباد ادامه داد: اگر امروز مردم لبنان جلوی آمریکا را می گیرند و اجازه دست اندازی به کشور اسلامیشان را نمی دهند، این فرهنگ بسیج است که به سایر ملل اسلامی منتشر شده است.</p>
      <p>وی در پایان این دیدار از تمام مسئولان درخواست کرد تا نسبت به کاهش جمعیت شهرستان حساس باشند و با سیاست های تشویقی نگذارند که جمعیت رو به پیری رود.</p>
      <p>انتهای پیام</p>
    </article>
  </body>
</html>