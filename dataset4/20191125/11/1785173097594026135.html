<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/allianz-tiriac-crestere-de-peste-14-a-primelor-subscrise-pe-segmentul-non-auto-1922400625522019111119179915"/>
    <meta property="og:site_name" content="News.ro"/>
    <meta property="article:published_time" content="2019-11-25T11:06:52+00:00"/>
    <meta property="og:title" content="Allianz-Ţiriac, creştere de peste 14% a primelor subscrise pe segmentul non-auto"/>
    <meta property="og:description" content="Firma de asigurare Allianz-Ţiriac a anunţat, luni, că a încheiat primele nouă luni cu prime brute subscrise pe segmentul asigurărilor non-auto în creştere cu peste 14% faţă de aceeaşi perioadă a anului trecut, în timp ce primele brute subscrise din asigurări de viaţă s-au majorat cu 8%."/>
  </head>
  <body>
    <article>
      <h1>Allianz-Ţiriac, creştere de peste 14% a primelor subscrise pe segmentul non-auto</h1>
      <address><time datetime="2019-11-25T11:06:52+00:00">25 Nov 2019, 11:06</time> by <a rel="author">Dinu Boboc</a></address>
      <p>
        <b>Firma de asigurare Allianz-Ţiriac a anunţat, luni, că a încheiat primele nouă luni cu prime brute subscrise pe segmentul asigurărilor non-auto în creştere cu peste 14% faţă de aceeaşi perioadă a anului trecut, în timp ce primele brute subscrise din asigurări de viaţă s-au majorat cu 8%.</b>
      </p>
      <p>Cele două linii de business strategice în portofoliul Allianz-Ţiriac au ajuns să genereze aproape 50% din vânzările totale aferente primelor nouă luni din acest an, în creştere de la 44% în aceeaşi perioadă din 2018.</p>
      <p>”La nivelul segmentului non-auto, principalii contributori la creştere au continuat să fie asigurările de sănătate, cu un plus de 31%, şi asigurările de proprietăţi, cu un avans de 10% faţă de primele nouă luni ale anului trecut. Pe segmentul asigurărilor de sănătate, Allianz-Ţiriac este lider de piaţă cu aproape 150.000 de clienţi, cât populaţia unor oraşe precum Arad, Piteşti sau Sibiu”, se arată în comunicat.</p>
      <p>Creşterile de pe liniile non-auto au reuşit să compenseze scăderea primelor brute subscrise pe segmentul asigurărilor auto obligatorii (RCA). La nivel agregat, pe toate liniile de business, Allianz-Ţiriac a înregistrat prime brute subscrise de peste un miliard de lei, în creştere cu 3% faţă de primele nouă luni din 2018. Profitabilitatea se menţine robustă, cu un rezultat operaţional de aproximativ 99 milioane de lei.</p>
      <p>
        <b>O schimbare de comportament în rândul clienţilor</b>
      </p>
      <p>”Observăm în ultima perioadă o schimbare de comportament în rândul clienţilor care nu poate decât să ne bucure: asigurările de viaţă, sănătate şi locuinţă – au devenit prioritare. Eforturile susţinute pe care le-am depus de-a lungul anilor sunt astfel răsplătite, iar această schimbare pozitivă de mentalitate se simte din plin şi la nivelul portofoliului nostru. Allianz-Ţiriac se află în acest moment într-o poziţie unică în piaţa de asigurări, cu un portofoliu echilibrat şi o activitate profitabilă, care îi conferă forţa financiară pentru a absorbi cu uşurinţă potenţiale şocuri. Profitul este poliţa noastră de asigurare prin care putem oferi protecţie financiară clienţilor. O companie cu pierderi nu este ea însăşi o companie puternică şi cu atât mai puţin poate fi un punct de sprijin pentru client”, a declarat Virgil Şoncutean, CEO al Allianz-Ţiriac.</p>
      <p>Sumele plătite clienţilor sub formă de despăgubiri şi indemnizaţii au crescut cu 12%, la peste 575 milioane de lei. Daunele acoperite de asigurările de proprietăţi au crescut cu peste 27% în primele nouă luni din 2019, fiind generate în principal de incendii şi fenomene meteo severe.</p>
      <p>La nivelul asigurărilor auto, volumul despăgubirilor plătite a fost mai mare cu peste 5% faţă de primele nouă luni ale anului trecut. Acestea reprezintă două treimi din despăgubirile plătite de Allianz-Ţiriac în primele nouă luni din 2019.</p>
      <p>O creştere semnificativă a daunalităţii a fost înregistrată şi pe segmentul asigurărilor de sănătate, cu o creştere a despăgubirilor plătite de aproximativ 56% în primele nouă luni din 2019, în condiţiile în care se observă o creştere importantă nu doar a interesului pentru achiziţionarea poliţelor de sănătate, dar şi a frecvenţei utilizării serviciilor medicale accesibile prin produse de asigurare.</p>
      <p>Numărul clienţilor care utilizează produsele şi serviciile Allianz-Ţiriac a crescut cu aproape 7% în primele nouă luni din 2019.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>