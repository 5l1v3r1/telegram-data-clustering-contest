<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/egeszseg/2019/11/25/rak_rakos_sziv-_es_errendszeri_betegsegek_szivbetegseg_szivhalal_kockazat/"/>
    <meta property="og:site_name" content="Index.hu"/>
    <meta property="article:published_time" content="2019-11-25T11:45:00+00:00"/>
    <meta property="og:title" content="Megnő a szívhalál kockázata a rákbetegeknél"/>
    <meta property="og:description" content="Több mint tíz százalékuknál nem a rák, hanem a szív- és érrendszeri betegség a végzetes."/>
  </head>
  <body>
    <article>
      <h1>Megnő a szívhalál kockázata a rákbetegeknél</h1>
      <address><time datetime="2019-11-25T11:45:00+00:00">25 Nov 2019, 11:45</time> by <a rel="author">nak</a></address>
      <p>A rákos betegeknél megnő a szív- és érrendszeri problémák kockázta: több mint tíz százalékuk halálát nem a rák, hanem szívbetegség okozza – állapította meg egy hosszú távú, nagy létszámú kutatás.</p>
      <p><a href="https://academic.oup.com/eurheartj/advance-article/doi/10.1093/eurheartj/ehz766/5637730">A European Heart Journal-ban közölt tanulmány</a> szerzői hárommillió amerikai beteg adatait elemezték: a pácienseket 28 féle rákkal diagnosztizálták az elmúlt 40 évben. A tudósok felhívták rá a figyelmet, hogy a daganatos betegségek túlélési aránya ugyan javul, de az orvosoknak nagyobb gondot kell fordítani a ráktúlélő betegek kardiovaszkuláris állapotának folyamatos ellenőrzésére.</p>
      <p>A tanulmányban vizsgált 3,23 millió páciens 38 százaléka halt meg rákbetegségben, 11 százalékuk pedig valamilyen szív- és érrendszeri betegségben, utóbbi háromnegyede szívbetegség volt – <a href="https://www.bbc.com/news/health-50516536">számolt be róla a BBC</a>. Magasabb arányban voltak a hólyag-, gége-, prosztata-, méh-, bél- és mellrákos esetek azok között a ráktúlélők között, akik szív- és érrendszeri betegségben haltak meg.</p>
      <p>A rákos betegeknél a szív- és érrendszeri kockázat a kemoterápia és a sugárkezelés miatt az első évben magas volt. De a kockázat később is magasabb maradt a rákkal nem diagnosztizált népességhez képest. A tanulmány szerint a daganatos betegek "állandóan a megnövekedett kockázatnak voltak kitéve".</p>
      <p>A kutatást vezető Nicholas Zaorsky, az amerikai Penn Állami Rákintézet sugárterápiás onkológusa rámutatott, hogy amennyiben ezekkel a kockázatokkal tisztában vannak az orvosok és a betegek, az segíthet abban, hogy egészséges életmóddal csökkenthető legyen a szív- és érrendszeri betegség kialakulása és egyúttal a daganat visszatérésének kockázata is.</p>
      <p>A kutatók pontosan nem állapították meg, hogy mi okozza a megnövekedett kockázatot a rákbetegeknél. Vélelmezésük szerint közrejátszik a kemoterápia és a sugárkezelés, de az életmód is szerepet játszhat.</p>
      <p>A Brit Szívalapítvány orvosigazgatója, Metin Avkiran hangsúlyozta, hogy a rákbetegséget kezelő orvosoknak és a kardiológusoknak a kezdetektől együtt kell működniük és kialakítani egy olyan korai stratégiát, amely minimalizálja a rákot túlélő betegek szív- és érrendszeri problémáinak kialakulását.</p>
      <p>(MTI/BBC)</p>
    </article>
  </body>
</html>