<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/policia-zacala-trestne-stihanie-v-pripade-predaja-bytov-podozrenie-sa-tyka-mariana-k-tvrdi-rajtar/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T11:52:01+00:00"/>
    <meta property="og:title" content="„Polícia začala trestné stíhanie v prípade predaja bytov, podozrenie sa týka Mariana K.“, tvrdí Rajtár"/>
    <meta property="og:description" content="Polícia začala trestné stíhanie ohľadne podozrenia z porušovania povinností pri správe cudzieho majetku, pričom tieto podozrenia sa týkajú väzobne stíhaného podnikateľa Mariana K. Agentúru SITA o tom informovalo tlačové oddelenie Demokratickej strany. O začatí trestného stíhania polícia upovedomila opozičného poslanca Jozefa Rajtára, ktorý vo veci podával trestné oznámenie. Marian K...."/>
  </head>
  <body>
    <article>
      <h1>„Polícia začala trestné stíhanie v prípade predaja bytov, podozrenie sa týka Mariana K.“, tvrdí Rajtár</h1>
      <address><time datetime="2019-11-25T11:52:01+00:00">25 Nov 2019, 11:52</time> by <a rel="author">SITA</a></address>
      <p>
        <b>Polícia začala trestné stíhanie ohľadne podozrenia z porušovania povinností pri správe cudzieho majetku, pričom tieto podozrenia sa týkajú väzobne stíhaného podnikateľa Mariana K. Agentúru SITA o tom informovalo tlačové oddelenie Demokratickej strany.</b>
      </p>
      <p>O začatí trestného stíhania polícia upovedomila opozičného poslanca Jozefa Rajtára, ktorý vo veci podával trestné oznámenie. Marian K. sa podľa Rajtára trestnej činnosti dopúšťal prostredníctvom svojej spoločnosti Správa a inkaso pohľadávok s.r.o. Spoločnosť podľa médií predávala byty na Cintorínskej ulici v Bratislave, pričom ich výnos išiel dcére Mariana K., ktorá bola ich záložnou veriteľkou.</p>
      <p>„Štát by mal dokázať obmedziť či zrušiť vlastnícke práva kriminálnych živlov k majetku, ktorý bol alebo mohol byť získaný na základe nelegálnych aktivít. To sa týka aj majetku Mariana K., aj odsúdeného Ladislava Bašternáka. Štát však v oboch prípadoch zlyháva,“ uviedol Rajtár.</p>
      <p>Podľa informácií denníka Sme firma Mariana K. Správa a inkaso pohľadávok predala na konci februára tohto roku tri byty v bratislavskom Starom Meste, konkrétne v komplexe Urbanic na Cintorínskej ulici. Napriek tomu, že podnikateľ je väzobne stíhaný pre kauzu údajného falšovania miliónových zmeniek, obchodný podiel v danej spoločnosti mu nebol zablokovaný.</p>
      <p>Cena jedného bytu sa údajne pohybovala na úrovni 300-tisíc eur. Podľa denníka mala spoločnosť Mariana K. zároveň vyplatiť časť peňazí jeho dcére, lebo pred predajom bytov na ne získala záložné právo. Dva z bytov následne kúpili deti istej daňovej úradníčky.</p>
    </article>
  </body>
</html>