<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:06:00+00:00"/>
    <meta property="og:title" content="وزیر راه: افزایش قیمت بنزین، نرخ کرایه‌ها را تغییر نمی‌دهد/ دولت تا ۲ سال آ‌ینده ۴۰۰ هزار واحد مسکونی خواهد ساخت"/>
    <meta property="og:description" content="محمد اسلامی وزیر راه و شهرسازی در گفت‌‌‌‌‌وگو با باشگاه خبرنگاران جوان، در پاسخ به این سوال که افزایش قیمت بنزین تأثیر بسیار زیادی بر کرایه ناوگان حمل و نقل عمومی جهت جابجایی بار گذاشته است یا خیر؟، اظهار کرد: به هیچ عنوان به صورت رسمی افزایش قیمتی را برای کرایه‌ها تاکنون نپذیرفته‌ایم و نخواهیم پذیرفت."/>
  </head>
  <body>
    <article>
      <h1>وزیر راه: افزایش قیمت بنزین، نرخ کرایه‌ها را تغییر نمی‌دهد/ دولت تا ۲ سال آ‌ینده ۴۰۰ هزار واحد مسکونی خواهد ساخت</h1>
      <address>
        <time datetime="2019-11-25T11:06:00+00:00">25 Nov 2019, 11:06</time>
      </address>
      <p>اسلامی وزیر راه و شهرسازی گفت: افزایش کرایه‌های ناوگان حمل و نقل عمومی به صورت رسمی از سوی وزارت راه و شهرسازی پذیرفته نشده است.</p>
      <p>محمد اسلامی وزیر راه و شهرسازی در گفت‌‌‌‌‌وگو با باشگاه خبرنگاران جوان، در پاسخ به این سوال که افزایش قیمت بنزین تأثیر بسیار زیادی بر کرایه ناوگان حمل و نقل عمومی جهت جابجایی بار گذاشته است یا خیر؟، اظهار کرد: به هیچ عنوان به صورت رسمی افزایش قیمتی را برای کرایه‌ها تاکنون نپذیرفته‌ایم و نخواهیم پذیرفت.</p>
      <p>او ادامه داد: ناوگانی که با بارنامه حرکت می‌کنند و دارای کارت هوشمند هستند هیچ تغییری در کرایه جابجایی و حمل بار خود نداشته‌اند.</p>
      <p>اسلامی بیان کرد: ناوگانی که تحت نظارت سازمان راهداری و حمل و نقل جاده‌ای هستند به صورت مستقیم از سوی وزارت راه و شهرسازی و معاونت‌های زیرمجموعه کنترل می‌شوند.</p>
      <p>وزیر راه و شهرسازی اظهار کرد: اگر صاحب بار خود برای اضافه بار مبلغ اضافه‌ای پرداخت کرده است این موضوع مربوط به خود صاحب بار است در غیر این صورت اگر به صورت رسمی این اقدام انجام شود جرم محسوب می‌شود و با فرد متخلف برخورد خواهد شد.</p>
      <p>او تصریح کرد: ممکن است برخی از جابجایی‌های بار به صورت غیررسمی و بدون نظارت سازمان راهداری انجام شود که این موضوع مانند تخلفات دیگر در جامعه  رخ می دهد که در حال تلاش برای جلوگیری از این اقدامات هستیم.</p>
      <p>اسلامی یادآور شد: با افرادی که بخواهند به بهانه افزایش قیمت بنزین کرایه بار را گران کنند و یا باری را جابه جا نکنند در صورتی که زیر نظر سازمان راهداری و حمل و نقل جاده‌ای باشند برخورد شدیدی خواهد شد.</p>
      <p>
        <b>ثبت نام طرح ملی مسکن در استان تهران</b>
      </p>
      <p>وزیر راه و شهرسازی درباره آخرین وضعیت ثبت نام در طرح اقدام ملی مسکن هم اظهار کرد: ثبت نام در استان تهران تا پایان آذر آغاز می‌شود؛ متأسفانه در برخی از استان‌ها به دلیل مشکل اینترنت ثبت نام‌ها متوقف شده بود که به زودی از سر گرفته می‌شود.</p>
      <p>او در پاسخ به این سوال که برخی از متقاضیان از ۹۹ ساله بودن تعدادی از واحد‌های مسکن در طرح اقدام ملی گله‌مند هستند، گفت: ما در این طرح سه نوع شیوه برای واگذاری واحد‌ها در نظر گرفته‌ایم که طرح واگذاری زمین به صورت ۹۹ ساله یکی از این شیوه‌هاست که برخی از دهک‌ها بعد از تهیه زمین از آن استفاده می‌کنند.</p>
      <p>اسلامی با اشاره به اینکه دولت ۴۰۰ هزار واحد مسکونی در کل کشور برای دهک‌های مختلف کشور تا ۲ سال آ‌ینده خواهد ساخت، اظهار کرد: دهک‌های ۴ تا ۷ جامعه در قالب شیوه‌های مختلف از جمله پروژه‌های مشارکتی می‌توانند این واحد‌ها را دریافت و یا بسازند.</p>
      <p>وزیر راه و شهرسازی بیان کرد: طرح اقدام ملی مسکن به صورت سه روش به متقاضیان تحویل داده می‌شود که بخشی از آن‌ها در قالب پروژه‌های مشارکتی توسط سازندگان و انبوه سازان ساخته می‌شود و تعدادی از واحد‌ها هم با در اختیار گذاشتن زمین به صورت گروهی در شهر‌های مختلف می‌توانند واحد‌های خود را بسازند.</p>
      <p>او افزود: بخش دیگری از این واحد‌ها هم از طریق ثبت نام و به صورت مرحله به مرحله و بر اساس واریز مبالغ تکمیل و به بهره برداری خواهد رسید.</p>
      <p>او با اشاره به اینکه در برخی از شهر‌ها با ارائه زمین به مردم و پشتیبانی از نقشه‌ها و ارائه تسهیلات می‌توانند متقاضیان واحد‌های خود را بسازند، گفت: برخی از پروژه‌ها هم در این طرح به شرکت‌ها ارائه می‌شود و با انعقاد قرارداد مردم می‌توانند واحد‌های خود را به صورت مشارکتی دریافت کنند.</p>
      <p>وزیر راه و شهرسازی گفت: متقاضیان باید با عضویت و ثبت‌نام در این سامانه طبق زمانبندی واحد‌های خود را تحویل بگیرند.</p>
      <p>اسلامی در ادامه به ساخت واحد‌های مسکونی در بافت‌های فرسوده هم اشاره کرد و گفت: کسانی که زمین دارند به ویژه در بافت‌های فرسوده می‌توانند با دریافت پروانه ساخت رایگان و تخفیف ۵۰ درصدی تسهیلات، واحد‌های خود را بسازند که تاکنون ۲۰ هزار نفر در سامانه بافت فرسوده ثبت‌نام کرده و ما آن‌ها را برای دریافت تسهیلات معرفی کرده‌ایم.</p>
    </article>
  </body>
</html>