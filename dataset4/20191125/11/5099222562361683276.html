<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23512983-julian-assange-putea-muri-inchisoare-avertizeaza-grup-60-medici.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T11:06:00+00:00"/>
    <meta property="og:title" content="Julian Assange ar putea muri în închisoare, avertizează un grup de 60 de medici"/>
    <meta property="og:description" content="Fondatorul organizației WikiLeaks, Julian Assange, se află într-o stare de sănătate critică ce i-ar putea determina moartea în închisoarea din Londra, avertizează un grup de 60 de"/>
  </head>
  <body>
    <article>
      <h1>Julian Assange ar putea muri în închisoare, avertizează un grup de 60 de medici</h1>
      <address><time datetime="2019-11-25T11:06:00+00:00">25 Nov 2019, 11:06</time> by <a rel="author">G.S.</a></address>
      <p><b>Fondatorul organizației WikiLeaks, Julian Assange, se află într-o stare de sănătate critică ce i-ar putea determina moartea în închisoarea din Londra, avertizează un grup de 60 de medici prin intermediul unei scrisori oficiale adresate ministrului britanic de Interne, Priti Patel.<br/></b><br/>Scrisoarea, adresată Ministrului britanic de Interne, cuprinde avertismentele celor 60 de medici, provenind din opt țări distincte, bazate pe observațiile privind starea de sănătate a lui Julian Assange, aflat în închisoarea Belmarsh din sud-estul Londrei. Semnatarii scrisorii solicită mutarea lui Assange într-un spital universitar, relatează Guardian, preluat de Mediafax.<br/><br/>Bărbatul, de origine australiană, în vârstă de 48 de ani, se confruntă cu cererea de extrădare transmisă de Washington, sub acuzațiie încălcării Legii Spionajului, ce l-ar putea condamna la o sentință de până la 175 de ani într-o închisoare din Statele Unite.<br/><br/>Solicitarea medicilor se bazează pe aprecierile făcute în urma „mărturiilor oculare sfâșietoare” efectuate la ultima apariție din fața instanței a lui Julian Aassange, pe 21 octombrie, și pe un raport realizat de specialistul ONU privind raportarea actelor de tortură, Nils Melzer, emis pe 1 noiembrie. Conform raportului realizat de expertul ONU, „expunerea continuă la arbitraj și abuz s-ar putea să îl coste în curând viața” pe Assange.<br/><br/>Acuzatul a folosit organizația WikiLeaks pentru a publica documente clasificate de natură militară și diplomatică în 2010 ce conțineau informații despre campaniile de bombardamente realizate de Statele Unite în Afganistan și Irak, care s-au dovedit a fi stânjenitoare pentru Washington.<br/><br/>„Scriem această scrisoare deschisă, în calitate de medici, pentru a ne exprima îngrijorările legate de sănătatea fizică și mentală a lui Julian Assange”, au transmis cei 60 de specialiști în documentul ce conține 16 pagini. „Domnul Assange are nevoie urgentă de evaluare medicală de specialitate asupra stării sale de sănătate fizică și psihică”, au scris aceștia.<br/><br/>Cei 60 de medici provin din Statele Unite, Australia, Marea Britanie, Suedia, Italia, Germania, Sri Lanka și Polonia.</p>
    </article>
  </body>
</html>