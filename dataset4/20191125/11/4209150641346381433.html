<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Jedan-od-osnivaca-1-od-5-miliona-Djilas-oteo-proteste-davao-pare-i-odredjivao-govornike/570384?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:34:51+00:00"/>
    <meta property="og:title" content="Jedan od osnivača 1 od 5 miliona: Đilas oteo proteste, davao pare i određivao govornike"/>
    <meta property="og:description" content="BEOGRAD - Lider Saveza za Srbiju (SZS) Dragan Đilas od početka je stajao iza protesta „1 od 5 miliona“, finansirao ih je i neprestano pokušavao da ih preotme samo za sebe, piše &quot;Kurir&quot;."/>
  </head>
  <body>
    <article>
      <h1>Jedan od osnivača 1 od 5 miliona: Đilas oteo proteste, davao pare i određivao govornike</h1>
      <address><time datetime="2019-11-25T11:34:51+00:00">25 Nov 2019, 11:34</time> by <a rel="author">N.N.</a></address>
      <p>BEOGRAD - Lider Saveza za Srbiju (SZS) Dragan Đilas od početka je stajao iza protesta „1 od 5 miliona“, finansirao ih je i neprestano pokušavao da ih preotme samo za sebe, piše "Kurir".</p>
      <p>Jelena Anasonović, jedan od organizatora ovih protesta, otkrila je pravu ulogu Đilasa u organizaciji i zakulisne radnje kojima se služio da izbaci izvorne pokretače protestnih šetnji.</p>
      <p>Anasonovićeva je iznijela niz detalja o tome kako su opozicione stranke i njihovi lideri vršili pritisak na nju i druge organizatore, a u svemu je prednjačio Đilas i njegov SZS.</p>
      <h3>"Borko vikao na mene"</h3>
      <p>Kako kaže, Đilasu je objasnila da protesti moraju da budu građanski i bez stranačkih obilježja, on je to prihvatio, ali su ubrzo opozicionari počeli preko medija da svojataju protest. Prije drugog protesta, Anasonovićeva svjedoči da je saznala da u SZS postoji direktiva da ta stranka preuzme proteste, ali kada je pitala Stefana Pavlovića, za kojeg kaže da radi za Đilasa, on joj je rekao da to nije tačno.</p>
      <p>"Nedugo posle toga, pre drugog protesta, javio mi je da će Borko Stefanović govoriti na protestu jer je pretučen. Rekla sam da to ne može... Pozvala sam Borka i to mu rekla, a on je počeo da viče na mene, da govori kako političari nisu gubavi, kako su zbog njegove glave protesti i počeli", rekla je Anasonovićeva za Blic.</p>
      <h3>Manipulacija</h3>
      <p>Anasonovićeva je priznala da je u početku kamion i ozvučenje finansirao SZS, iako su se organizatori sami snalazili za mnoge druge logističke stvari. Đilasov savez je kasnije, kako tvrdi, na osnovu finansiranja uslovljavao organizatore, ne želeći da im dozvoli da se sami snađu za finansije. Ona je objasnila da se Branislav Trifunović povukao iz svega kada su na njegov predlog da na protestima govori Dubravka Stojanović skočili ljudi iz Narodne stranke i pokreta Dveri.</p>
      <p>Politikolog Jelena Vukoičić ocjenjuje za "Kurir" da su ljudi brzo uvidjeli kakva je pozadina protesta.</p>
      <p>"Svi protesti u Srbiji su počinjali kao građanski, ali su i vrlo brzo prerastali u stranačke. Sve je počelo da se osipa kada su ljudi shvatili da ih je izmanipulisala jedna politička grupacija", navodi Jelena Vukoićić.</p>
      <p>Anasonovićeva se na kraju iz cijele priče povukla. A udruženje "1 od 5 miliona" juče je izdalo saopštenje tvrdeći da njeni navodi nisu tačni.</p>
      <p>Anasonovićeva je ispričala i kako se novinarka Tatjana Vojtehovski uključila u proteste i osmišljavanje slogana već prve nedelje, ali je kasnije u korist stranaka počela da vrši veliki pritisak na organizatore, da njima manipuliše i da ih ponižava. Kako je opisala, Vojtehovski je bila izuzetno vezana za SZS i nastojala je da potisne izvorne organizatore.</p>
      <p>"Jedna od njenih ideja bila je da se zapali jelka ispred RTS, ona jelka od 83.000 evra. Mi smo rekli da je to previše radikalno. Tada su jaja predložili Janko Veselinović i Vojtehovski, a mi smo to dočekali spremni, jer smo već imali ideju da napravimo omaž devedesetim, da donesemo karton jaja da se 'ispili istina ispred RTS'", rekla je Anasonovićeva.</p>
      <p>Anasonovićeva tvrdi da je ideja o blokadi Rektorata došla iz SZS.</p>
      <p>"Ideja blokade Rektorata nije ideja samih studenata, iako smo mi pokrenuli temu lažnih diploma još u martu. Došla je od Stefana, a ja samo mogu da pretpostavim ko je njemu to predložio", rekla je ona.</p>
      <p>
        <a href="https://www.kurir.rs/vesti/politika/3363807/sokantno-jedan-od-osnivaca-1-od-5-miliona-otkrila-djilas-oteo-proteste-on-je-davao-pare-i-odredjivao-ko-moze-da-govori">(Kurir.rs)</a>
      </p>
    </article>
  </body>
</html>