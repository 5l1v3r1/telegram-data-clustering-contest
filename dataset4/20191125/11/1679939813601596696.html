<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/submarin-cu-trei-tone-de-cocaina-la-bord-sechestrat-de-autoritati-in-spania-video_3060007.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T11:10:28+00:00"/>
    <meta property="og:title" content="Submarin cu trei tone de cocaină la bord, sechestrat de autorităţi în Spania (VIDEO)"/>
    <meta property="og:description" content="Un submarin încărcat cu 3000 de kilograme de cocaină a fost sechestrat de autorităţi în nord-vestul Spaniei, au indicat responsabili ai poliţiei citaţi de BBC.Două persoane, probabil din Ecuador, au fost reţinute în urma operaţiunii de capturare a ambarca"/>
  </head>
  <body>
    <article>
      <h1>Submarin cu trei tone de cocaină la bord, sechestrat de autorităţi în Spania (VIDEO)</h1>
      <address><time datetime="2019-11-25T11:10:28+00:00">25 Nov 2019, 11:10</time> by <a rel="author">PUBLIKA.MD</a></address>
      <p><b>Un submarin încărcat cu 3000 de kilograme de cocaină a fost sechestrat de autorităţi în nord-vestul Spaniei, au indicat responsabili ai poliţiei citaţi de BBC.</b><br/><br/>Două persoane, probabil din Ecuador, au fost reţinute în urma operaţiunii de capturare a ambarcaţiunii, duminică, la Aldan, pe coasta Galiciei, iar o a treia a reuşit să fugă.<br/><br/>Potrivit media spaniole, submarinul, de fapt un vas semisubmersibil, venea din Columbia, iar poliţia încearcă să stabilească dacă drogurile au fost aduse direct din America Latină, peste ocean.<br/><br/>Narcotraficanţii au mai folosit această metodă pentru a aduce droguri din America Latină în Statele Unite ale Americii.<br/><br/>În iulie au fost difuzate imagini spectaculoase cu garda de coastă a SUA capturând un vas semisubmersibil bănuit că face trafic de narcotice în Oceanul Pacific.<br/><br/>Un "narcosubmarin" similar celui de duminică a fost descoperit şi în 2006 tot în largul Galiciei, dar astfel de tactici sunt relativ noi în Europa.</p>
      <figure>
        <iframe src="https://www.youtube.com/embed/8UFsGBrgNOo" width="560" height="315" data-service="Youtube" scrolling="no"/>
      </figure>
    </article>
  </body>
</html>