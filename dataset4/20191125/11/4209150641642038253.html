<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Mjuzikl-posvecen-Greti-Tunberg-izazvao-kritike/570390?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:59:13+00:00"/>
    <meta property="og:title" content="Mjuzikl posvećen Greti Tunberg izazvao kritike"/>
    <meta property="og:description" content="STOKHOLM - Novi švedski mjuzikl &quot;Spasi zemlju&quot;, posvećen mladoj aktivistkinji za zaštitu životne sredine Greti Tunberg, otišao je predaleko nazivajući ljude koji ignorišu ekološke promjene &quot;glupima&quot;, prenose mediji."/>
  </head>
  <body>
    <article>
      <h1>Mjuzikl posvećen Greti Tunberg izazvao kritike</h1>
      <address><time datetime="2019-11-25T11:59:13+00:00">25 Nov 2019, 11:59</time> by <a rel="author">Tanjug</a></address>
      <p>STOKHOLM - Novi švedski mjuzikl "Spasi zemlju", posvećen mladoj aktivistkinji za zaštitu životne sredine Greti Tunberg, otišao je predaleko nazivajući ljude koji ignorišu ekološke promjene "glupima", prenose mediji.</p>
      <p>Mjuzikl za djecu, koji se finansira novcem poreskih obveznika, doveo je u pitanje mentalne kapacitete klimatskih skeptika zbog čega je optužen za ekološki alarmizam, indoktrinaciju i propagandu.</p>
      <p>Kako se navodi, u mjuziklu koji izvodi škola kulture Perstorp, osmogodišnjaci i devetogodišnjaci pjevaju i repuju, svirajući bongo bubnjeve na praznim lobanjama onih koji odbacuju klimatske promjene.</p>
      <p>Direktorka škole kaže da je ideja bila da se pruži zaštita šesnaestogodišnjoj Greti, koja je izložena brojnim negativnim komentarima, prenosi Sputnjik internešnel.</p>
      <p>Ona je navela da je Greta idol djeci koja u mjuziklu predstavljaju životinje - miša, jelena, vjevericu, zeca i bijelog medveda - i protestuju protiv uništenja njihovih staništa, šumskih požara i otopljavljanja leda.</p>
      <p>U citatu koji je objavila na Facebooku u jednom dijelu kaže se: "Oni mora da imaju plutu u glavi i sitne, sitne mozgove".</p>
      <p>Najavljeno je da će mjuzikl ubrzo biti dostupan na YouTubeu na švedskom, ali i s engleskim prevodom.</p>
      <p>"Nadam se da će nastavnici širom svijeta moći ovo da koriste kada se budu bavili pitanjem klimatskih promjena. A nadam se i da će ućutkati odrasle koji ne znaju za bolje", rekla je direktorka škole.</p>
      <p>Mjuzikl je već izazvao mješovite reakcije i dok su ga aktivisti ocijenili kao hrabar korak u borbi za bolje okruženje, drugi su ga proglasili propagandom i indoktrinacijom djece.</p>
    </article>
  </body>
</html>