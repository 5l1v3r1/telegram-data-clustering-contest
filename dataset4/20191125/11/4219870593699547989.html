<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:832230-Nova-zgrada-RTV-a-Prvi-signal-sa-Miseluka"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="Nova zgrada RTV-a: Prvi signal sa Mišeluka"/>
    <meta property="og:description" content="Iz nove zgrade Radio-televizije Vojvodine (RTV) na Mišeluku danas je obavljeno prvo uživo uključenje iz novog studija"/>
  </head>
  <body>
    <article>
      <h1>Nova zgrada RTV-a: Prvi signal sa Mišeluka</h1>
      <address><time datetime="2019-11-25T11:27:00+00:00">25 Nov 2019, 11:27</time> by <a rel="author">Novosti Online / Z. G.</a></address>
      <p>
        <b>Iz nove zgrade Radio-televizije Vojvodine (RTV) na Mišeluku danas je obavljeno prvo uživo uključenje iz novog studija</b>
      </p>
      <p>IZ nove zgrade Radio-televizije Vojvodine (RTV) u Novom sadu na Mišeluku danas je, dve godine posle početka izgradnje novog doma te javne medijske ustanove, obavljeno prvo uživo uključenje iz novog studija.</p>
      <p>Izgradnja nove zgrade RTV-a završena je četiri i po meseca pre ugovorenih rokova, kako je ranije i najavio predsednik Pokrajinske vlade Igor Mirović, koji je i predsednik odbora za izgradnju.</p>
      <p>-Reč je o investiciji vrednoj 3,2 milijarde dinara, koju su finansirale Vlada Republike Srbije i Pokrajinska vlada, kao jedan od zajedničkih infrastrukturnih projekata u AP Vojvodini – navedeno je u saopštenju.</p>
      <p>Radovi su počeli avgustu 2017. godine, rušenjem i uklanjanjm 26.879 kubnih metara ostataka zgrade srušene tokom NATO bombardovanja 1999. godine.</p>
      <p>Izrada projekta i realizacija tri faze izgradnje, kao i stručni nadzor, podrazumevali su najzahtevnije građevinske, hidrotehničke, elektroenergetske, telekomunikacione, mašinske i instalacione radove, kao i završetak saobraćajnica oko objekta.</p>
      <p>- U toku je i nabavka najsavremenije opreme vredne 569 miliona dinara, koju takođe finansiraju Pokrajinska vlada i Ministarstvo kulture i informisanja, dok je sredstva za parterno uređenje i komunalno opremanje obezbedio Grad Novi Sad – dodaje se u saopštenju Pokrajinske vlade.</p>
      <figure>
        <img src="http://www.novosti.rs/upload/images/2019b//11/25/Nova%20zgrada%20detalj%20RTV%20(Foto%20Pres%20sluzba%20Pokrajinskde%20vlade).jpg"/>
      </figure>
      <p>
        <b>
          <i>Foto: Pres služba Pokrajinskde vlade</i>
        </b>
      </p>
      <p>Prema rečima Marijane Divljak, direktorke Direkcije za upravljanje nepokretnostima RTV-a, urađen je ogroman posao u proteklom periodu na gradilištu na kojem je u svakom trenutku bilo između 250 i 350 radnika.</p>
      <p>- Svi su radili kao jedan. Zahvaljujemo se i svim gradskim preduzećima koja su nam pomogla u ovom poduhvatu - kazala je ona za RTV.</p>
      <p>Marijana Divljak je napomenula da je samo za povezivanje električnom energijom utrošeno 500 kilometara kablova.</p>
      <related>
        <a href="http://www.novosti.rs/vesti/srbija.489.html:758981-Signal-iz-nove-zgrade-RTV-a-za-godinu-dana"/>
      </related>
      <p>- Nova zgrada predstavljaće sinergiju našeg rada. Po prvi put na jednom mestu nalaziće se televizijski i radijski program kao i internet sadržaj, što će nam omogućiti da proizvodimo mnogo kvalitetniji program – izjavio je novinar Dražen Knežević.</p>
      <p>A šef deska redakcije na mađarskom jeziku, Drugog programa RTV Arpad Kurcinak naglasio je da će novi prostor i oprema umnogome unaprediti i program na manjinskim jezicima.</p>
      <figure>
        <img src="http://www.novosti.rs/upload/images/2019b//11/25/Unutrasnjost%20nove%20zgrade%20RTV%20(Foto%20Pres%20sluzba%20Pokrajinske%20vlade).jpg"/>
      </figure>
      <p>
        <b>
          <i>Foto: Pres služba Pokrajinskde vlade</i>
        </b>
      </p>
      <p>Nova zgrada RTV-a imaće pet televizijskih i šest mulitifunkcionalnih radijskih studija. Studio iz kojeg je realizovano uključenje prostire se na 600 kvadratnih metara i deset puta je veći od onog gde se sada emituje Jutarnji televizijski program te medijske kuće.</p>
      <p>U njoj će 1.500 zaposlenih proizvoditi i emitovati program na srpskom jeziku i 15 jezika nacionalnih manjina.</p>
      <p>Kako je ranije najavljeno, fazno preseljavanje zaposlenih u novu zgradu RTV i stavljanje u funkciju svih platformi te medijske kuće biti potpuno završeno do kraja iduće godine.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:816730-Izgradjeno-zdanje-RTV-simbol-moderne-Srbije-FOTO"/>
        <a href="http://www.novosti.rs/vesti/naslovna/drustvo/aktuelno.290.html:784660-VUCIC-OBISAO-GRADILISTE-ZGRADE-RTV-Na-protestima-vise-nece-biti-nasilja"/>
        <a href="http://www.novosti.rs/vesti/srbija.73.html:758981-Signal-iz-nove-zgrade-RTV-a-za-godinu-dana"/>
        <a href="http://www.novosti.rs/vesti/srbija.73.html:757862-Studio-M-postaje-muzej"/>
        <a href="http://www.novosti.rs/vesti/scena.147.html:757346-Fruskogorski-manastiri-ogromno-kulturno-nasledje"/>
      </related>
    </article>
  </body>
</html>