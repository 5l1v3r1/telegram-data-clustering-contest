<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743544"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T11:59:00+00:00"/>
    <meta property="og:title" content="หมอเตือน&quot;แอสซานจ์&quot;สุขภาพทรุดอยู่ในคุกอังกฤษ"/>
    <meta property="og:description" content="หมอกว่า60 คนทำจดหมายเปิดผนึกถึงรมว.มหาดไทยอังกฤษว่าหมอวิตกว่านายจูเลียน แอสซานจ์ ผู้ร่วมก่อตั้งเว็บไซต์จอมแฉนั้นสุขภาพไม่ดี อาจเสียชีวิตได้ขณะถูกคุมขังอยู่ในเรือนจำของอังกฤษ"/>
  </head>
  <body>
    <article>
      <h1>หมอเตือน"แอสซานจ์"สุขภาพทรุดอยู่ในคุกอังกฤษ</h1>
      <address>
        <time datetime="2019-11-25T11:59:00+00:00">25 Nov 2019, 11:59</time>
      </address>
      <slideshow>
        <figure>
          <img src="https://www.dailynews.co.th/admin/upload/20191125/news_agqTDnICOm191056_533.jpg?v=201911260210"/>
        </figure>
        <figure>
          <img src="https://www.dailynews.co.th/admin/upload/20191125/news_JLLtENthWG191057_533.jpg?v=201911260210"/>
        </figure>
      </slideshow>
      <p>
        <b>หมอกว่า60 คนทำจดหมายเปิดผนึกถึงรมว.มหาดไทยอังกฤษว่าหมอวิตกว่านายจูเลียน แอสซานจ์ ผู้ร่วมก่อตั้งเว็บไซต์จอมแฉนั้นสุขภาพไม่ดี อาจเสียชีวิตได้ขณะถูกคุมขังอยู่ในเรือนจำของอังกฤษ</b>
      </p>
      <p>สำนักข่าวเอเอฟพีรายงานจากกรุงลอนดอนประเทศอังกฤษเมื่อวันที่ 25พ.ย.ว่า นายจูเลียน แอสซานจ์ ชาวออสเตรเลียวัย 48 ปี ผู้ร่วมก่อตั้งเว็บไซต์วิกิลีกส์ ซึ่งกำลังต่อสู้กับการถูกส่งตัวในฐานะผู้ร้ายข้ามแดนจากอังกฤษไปให้กับสหรัฐอเมริกา ตามที่ถูกฟ้องตามกฎหมายจารกรรมของสหรัฐ ซึ่งมีบทลงโทษสูงสุดถึงจำคุก 175 ปีในสหรัฐอเมริกา<br/>คณะแพทย์กว่า 60 คนได้ทำจดหมายเปิดผนึกถึงนางพริตี้ เพเทล รัฐมนตรีมหาดไทยอังกฤษ เพื่อเรียกร้องให้ทางการอังกฤษทำการย้ายสถานที่คุมขังของนายแอสซานจ์จากเรือนจำเบลมาร์ชทางตะวันออกเฉียงใต้ของกรุงลอนดอน ไปยังโรงพยาบาลมหาวิทยาลัย เพื่อการรักษาพยาบาล ทั้งนี้จากผลการประเมินของแพทย์ซึ่งอาศัยคำให้การของพยานหลายปากระบุถึงวันที่นายแอสซานจ์ขึ้นศาลที่กรุงลอนดอนเมื่อวันที่ 21 ต.ค.ที่ผ่านมาและวันที่ 1 พ.ย.ที่ผ่านมาจากรายงานของนายนิลส์ เมลเซอร์ ผู้แทนพิเศษสหประชาชาติว่า เขาอาจจะจบชีวิตอยู่ในคุกก็ได้ เพราะสภาพร่างกายและจิตใจของเขา สังเกตได้จากวันที่ไปขึ้นศาล เขามีอาการอิดโรยอย่างหนัก และแสดงอาการสับสนออกมาให้เห็น เป็นต้น<br/>นายจูเลียน แอสซานจ์ ใช้เว็บไซต์วิกิลีกส์ในการเผยแพร่ไฟล์ลับทางทหารและการทูตของสหรัฐเมื่อปี 2553 ว่าด้วยการโจมตีทิ้งระเบิดในอัฟกานิสถานและอิรัก ทำให้ทางรัฐบาลสหรัฐเสียหน้าอย่างมาก<br/><br/>เครดิตภาพAFP<br/><br/> </p>
    </article>
  </body>
</html>