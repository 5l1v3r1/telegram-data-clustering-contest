<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/25/kypriako-diergasies-sto-verolino-prin-deipno-gouteres"/>
    <meta property="og:site_name" content="euronews"/>
    <meta property="article:published_time" content="2019-11-25T11:30:14+00:00"/>
    <meta property="og:title" content="Κυπριακό: Διεργασίες στο Βερολίνο πριν από το δείπνο Γκουτέρες"/>
    <meta property="og:description" content="Χωριστές συναντήσεις με Αναστασιάδη και Ακιντζί θα έχει ο ΓΓ του ΟΗΕ πριν το δείπνο"/>
  </head>
  <body>
    <article>
      <h1>Κυπριακό: Διεργασίες στο Βερολίνο πριν από το δείπνο Γκουτέρες</h1>
      <address><time datetime="2019-11-25T11:30:14+00:00">25 Nov 2019, 11:30</time> by <a rel="author">euronews </a></address>
      <p>Τις χωριστές συναντήσεις του ΓΓ του ΟΗΕ, Αντόνιο Γκουτέρες, με τους δύο ηγέτες, σήμερα πριν από το δείπνο στο Βερολίνο, επιβεβαίωσε κυβερνητική πηγή.</p>
      <p>Σύμφωνα με την πληροφόρηση, έχουν ήδη διευθετηθεί οι συναντήσεις του Γενικού Γραμματέα με τους δυο ηγέτες και στις 18.50 τοπική ώρα θα συναντηθεί με τον Πρόεδρο της Δημοκρατίας Νίκο Αναστασιάδη. Ακολούθως, στις 19.10 θα έχει συνάντηση με τον Μουσταφά Ακιντζί. Ο προγραμματισμός για την έναρξη του δείπνου παραμένει για τις 19.30.</p>
      <p>Επίσης κοινή συνάντηση έχουν από το πρωί της Δευτέρας η ειδική απεσταλμένη Τζέιν Χολ Λουτ με τον Ε/κ διαπραγματευτή Ανδρεά Μαυρογιάννη και τον ειδικό εκπρόσωπο του Τ/κ ηγέτη Ερχάν Ερτσίν, στο ξενοδοχείο Adlon Kempinksi, στο Βερολίνο.</p>
      <p>Σύμφωνα με πληροφορίες του ΚΥΠΕ, οι διεργασίες συνεχίζονται ενόψει του δείπνου που παραθέτει απόψε του ΓΓ του ΟΗΕ Αντόνιο Γκουτέρες στους ηγέτες, τον Πρόεδρο της Δημοκρατίας Νίκο Αναστασιάδη και τον Τ/κ ηγέτη Μουσταφά Ακιντζί.</p>
      <p>Οι διαβουλεύσεις που είναι σε εξέλιξη αφορούν τη δήλωση ή το ανακοινωθέν που ενδέχεται να εκδοθεί μετά το πέρας του δείπνου. Αναμένεται ότι θα είναι σύντομο και θα ενθαρρύνει τις δύο πλευρές για τη συνέχιση της διαδικασίας.</p>
      <p>Σε κάθε περίπτωση, ο Πρόεδρος Αναστασιάδης έχει εκφράσει επανειλημμένα την πολιτική του βούληση για συνομολόγηση των όρων αναφοράς.</p>
      <p>Υπενθυμίζεται ότι η κ. Λουτ είχε και χθες αργά το βράδυ σύντομη κοινή συνάντηση με τους κ. Μαυρογιάννη και Ερτσίν.</p>
      <h3>Μίνα Αντρέεβα: Η Κομισιόν επιθυμεί και ελπίζει την επιτυχή έκβαση των συνομιλιών στο Βερολίνο</h3>
      <p>Η Κομισιόν επιθυμεί και ελπίζει στην επιτυχή έκβαση των συνομιλιών, στον κατάλληλο χρόνο, δήλωσε σήμερα η Μίνα Αντρέεβα, Επικεφαλής Εκπρόσωπος της Κομισιόν, κληθείσα να σχολιάσει τις τριμερείς συνομιλίες του Βερολίνου.</p>
      <p>Συγκεκριμένα απαντώντας σε ερώτηση του ΚΥΠΕ, η Εκπρόσωπος τόνισε τα εξής: "Πιστεύω ότι ο Πρόεδρος Γιούνκερ και αυτή η Κομισιόν τόνισαν επανειλημμένα την υποστήριξή τους και την επιθυμία τους να προχωρήσουν στη διαδικασία της επανένωσης, οπότε βέβαια είναι πάντα θετικό όταν οι δύο ηγέτες μιλούν και προσπαθούν να προχωρήσουν σε αυτή τη διαδικασία, αλλά δεν είναι για μένα να προδικάσω ποιο θα ήταν το αποτέλεσμα, εκτός από το να επαναλάβω ότι επιθυμούμε και ελπίζουμε για μια επιτυχημένη έκβαση των συνομιλιών, στον κατάλληλο χρόνο".</p>
      <h3>UniteCyprusNow: Να ενθαρρυνθεί συμφωνία για τους όρους αναφοράς</h3>
      <p>Η Ομάδα UniteCyprusNow, σε ανοιχτή επιστολή στο Συμβούλιο Ασφαλείας και στον Γενικό Γραμματέα Ηνωμένων Εθνών, τους καλεί να αναγνωρίσουν την ιστορική ευθύνη, η οποία δεν εναπόκειται μόνο στους ώμους των δύο ηγετών αλλά και στους ώμους του Συμβουλίου Ασφαλείας Ηνωμένων Εθνών και της Γραμματείας των ΗΕ για να επέλθει το τέλος της διαίρεσης της Κύπρου.</p>
      <p>Στην επιστολή, η ομάδα τονίζει ότι η συνέχιση του στάτους κβο οδηγεί σε περαιτέρω ένταση στην Κύπρο και γύρω από την Κύπρο ενώ θα φέρει μόνο περισσότερη αστάθεια στην περιοχή. Αυτό θα έχει επικίνδυνες συνέπειες για τους Κυπρίους, αλλά και για όλους.</p>
      <p>Η Ομάδα UniteCyprusNow σημειώνει ότι έχουν περάσει σχεδόν 2.5 χρόνια από τις 7 Ιουλίου 2017 όταν κατέρρευσαν οι συνομιλίες στο Κραν Μοντάνα για επανένωση της Κύπρου με βάση τη διζωνική δικοινοτική ομοσπονδία. Δυόμισι χρόνια αδράνειας και χάσιμο χρόνου, αναφέρει, κατά την διάρκεια των οποίων οι εντάσεις στην Κύπρο και γύρω από την Κύπρο έχουν αυξηθεί.</p>
      <p>«Είμαστε η τρίτη γενιά Κυπρίων που υποφέρουν από τις εντάσεις και τη διαίρεση του νησιού», αναφέρει η UniteCyprusNow και τονίζει ότι ενώ όλοι ξέρουν πως η ομοσπονδιακή λύση είναι η μόνη κοινώς αποδεκτή και ρεαλιστική λύση για το Κυπριακό πρόβλημα, «απλώς αποτυγχάνουμε να την επιτύχουμε».</p>
      <p>Η UniteCyprusNow επαναλαμβάνει ότι η κάθε έρευνα γνώμης στην Κύπρο δείχνει ότι οι Κύπριοι και στις δύο πλευρές του νησιού επιθυμούν το τέλος του διχασμού, που εδραιώνεται και γίνεται ολοένα και πιο επικίνδυνος κάθε μέρα που περνά.</p>
      <p>Η Ομάδα τονίζει ότι στο Γκραν Μοντάνα, οι δύο ηγέτες πέτυχαν συγκλίσεις άνευ προηγουμένου στο κάθε κεφάλαιο του Κυπριακού προβλήματος. Οι διαφορές τους στα ανοιχτά θέματα μειώθηκαν στο έπακρον με το πλαίσιο έξι σημείων του Γενικού Γραμματέα στις 30 Ιουνίου 2017. Οι πλευρές γνωρίζουν σχεδόν ακριβώς πώς θα είναι η λύση. Το μόνο που χρειάζεται, συνεχίζει, είναι πολιτικό θάρρος για να κάνουν το τελικό βήμα, αναφέρει η Ομάδα και επισημαίνει ότι η ενθάρρυνση από πλευράς ΟΗΕ και «επιμονή στις παραμέτρους των Ηνωμένων Εθνών και όλη τη δουλειά που έχει γίνει στο Κυπριακό, θα είναι καθοριστική».</p>
      <p>Σημειώνει ότι το ανεπίσημο δείπνο με τον Γενικό Γραμματέα Ηνωμένων Εθνών στις 25 Νοεμβρίου στο Βερολίνο αποτελεί εξαιρετική ευκαιρία για τα Ηνωμένα Έθνη να υποστηρίξουν τις παραμέτρους τους και να ενθαρρύνουν τους ηγέτες να καταλήξουν στους όρους αναφοράς για να μπορέσουν να επανεκκινήσουν οι διαπραγματεύσεις.</p>
    </article>
  </body>
</html>