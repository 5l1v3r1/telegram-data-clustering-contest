<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/news-do-kancelarii-sejmu-zostalo-wyslane-pismo-ws-publikacji-list,nId,3353974"/>
    <meta property="og:site_name" content="RMF24"/>
    <meta property="article:published_time" content="2019-11-25T11:11:43+00:00"/>
    <meta property="og:title" content="Do Kancelarii Sejmu zostało wysłane pismo ws. publikacji list poparcia do KRS"/>
    <meta property="og:description" content="Szef Kancelarii Sejmu ma tydzień od momentu otrzymania postanowienia z Sądu Okręgowego w Olsztynie na publikację list poparcia do nowej KRS. Postanowienie jest prawomocne i nie podlega zaskarżeniu."/>
  </head>
  <body>
    <article>
      <h1>Do Kancelarii Sejmu zostało wysłane pismo ws. publikacji list poparcia do KRS</h1>
      <address><time datetime="2019-11-25T11:11:43+00:00">25 Nov 2019, 11:11</time> by <a rel="author" href="https://www.rmf24.pl/tylko-w-rmf24/piotr-bulakowski" target="_blank">Piotr Bułakowski</a></address>
      <p>
        <b>Szef Kancelarii Sejmu ma tydzień od momentu otrzymania postanowienia z Sądu Okręgowego w Olsztynie na publikację list poparcia do nowej KRS. Postanowienie jest prawomocne i nie podlega zaskarżeniu.</b>
      </p>
      <figure>
        <img src="https://i.iplsc.com/szef-kancelarii-sejmu-ma-tydzien-od-momentu-otrzymania-posta/0009ETSE49Y2G1T5-C123-F4.png"/>
        <figcaption>Szef Kancelarii Sejmu ma tydzień od momentu otrzymania postanowienia z Sądu Okręgowego w Olsztynie na publikację list poparcia do nowej KRS<cite>/Kuba Kaługa /RMF FM</cite></figcaption>
      </figure>
      <p><i>Po orzeczeniu TSUE Sąd Okręgowy rozpoznając apelację w jednej ze spraw uznał, że należy zbadać, czy sędzia, który wydawał wyrok w pierwszej instancji jest sędzią należycie obsadzonym </i>- tłumaczy Agnieszka Żegarska rzecznik Sądu Okręgowego w Olsztynie w rozmowie z reporterem RMF FM.</p>
      <p><b>Według sądu jest to działanie z urzędu. </b>Szef Kancelarii musi dostarczyć listę poparcia obywateli i sędziów, a także list, gdzie takie poparcie zostało wycofane. Ma na to tydzień czasu od momentu otrzymania przesyłki. <i>Postanowienie zostało wydane na posiedzeniu niejawnym, bez uzasadnienia, ponieważ jest prawomocne i nie podlega zaskarżeniu. W piątek odpis postanowienia został fizycznie wysłany z Olsztyna do szefa kancelarii, który ma termin tygodniowy od momentu doręczenia tej przesyłki </i>- tłumaczy rzeczniczka. <br/><br/><b>Co wiadomo o samej sprawie?</b> T<i>o jest sprawa rozpoznawana w postępowaniu uproszczonym, z umowy pożyczki, nie dotyczy znanej osoby. To jest sprawa z funduszu, który bardzo dużo spraw wnosi i przeciwko zwykłej osobie fizycznej. W każdej sprawie sąd drugiej instancji nieważność postępowania ma badać z urzędu</i> - dodaje Agnieszka Żagarska.</p>
      <h4>Spór o ujawnienie list poparcia do KRS</h4>
      <p><b>Wybór przez Sejm 15 członków sędziów KRS na czteroletnią kadencję odbył się w marcu ub.r. zgodnie z nowelizacją ustawy o KRS, która weszła w życie w połowie stycznia 2018 r</b>. Wcześniej wybierały ich środowiska sędziowskie. Podmiotami uprawnionymi do zgłoszenia propozycji kandydatów do KRS były grupy 25 sędziów i co najmniej dwóch tysięcy obywateli. <a href="https://www.rmf24.pl/raporty/raport-batalia-o-sady/fakty/news-trzeba-anulowac-bo-przegramy-mamy-stenogramy-z-nocnego-gloso,nId,3348824"><u><b>Wpłynęło 18 kandydatur.</b></u></a></p>
      <p>Do Kancelarii Sejmu były składane wnioski m.in. polityków i organizacji społecznych o udostępnienie informacji o imionach, nazwiskach i miejscach orzekania sędziów, którzy poparli zgłoszenia kandydatów do KRS. Szef Kancelarii Sejmu odmawiał udostępnienia tych danych.</p>
      <p>Skargę na odmowę przez Kancelarię Sejmu udostępnienia załączników do zgłoszeń kandydatów na członków KRS - zawierających wykaz obywateli i sędziów popierających te zgłoszenia - złożyła posłanka PO-KO Kamila Gasiuk-Pihowicz. Kiedy warszawski Sąd Administracyjny uchylił decyzję szefa Kancelarii Sejmu, ta odwołała się do Naczelnego Sądu Administracyjnego.<br/><br/>28 czerwca NSA orzekł, że Kancelaria Sejmu powinna udostępnić wykazy nazwisk osób popierających kandydatów do KRS złożone w ramach procedury wyboru 15 sędziów członków Rady przez Sejm.<br/><br/><a href="https://www.rmf24.pl/raporty/raport-batalia-o-sady/fakty/news-skandal-oszustwo-chaos-podczas-wybierania-poslow-do-krs,nId,3348518?parametr=embed_tyt"><u><b>14-dniowy termin na udostępnienie list poparcia, liczony od dostarczenia Kancelarii Sejmu pisemnego uzasadnienia wyroku NSA, minął 30 lipca.</b></u></a> Tego dnia Centrum Informacyjne Sejmu poinformowało, że do Kancelarii Sejmu wpłynęło wydane 29 lipca postanowienie prezesa UODO zobowiązujące Kancelarię Sejmu do powstrzymania się od upublicznienia lub udostępnienia w jakiejkolwiek formie danych osobowych sędziów, zawartych w wykazach osób popierających zgłoszenia kandydatów do Krajowej Rady Sądownictwa.<br/><br/>Jak zaznaczono, postanowienie to ma charakter tymczasowy i zakazuje udostępniania danych do czasu wydania przez prezesa UODO decyzji kończącej postępowanie w sprawie. "Kancelaria Sejmu będzie oczekiwać na wydanie przez Prezesa Urzędu Ochrony Danych Osobowych ostatecznej decyzji o dopuszczalności ujawnienia danych osobowych sędziów" - dodano.<br/><br/>W połowie sierpnia Europejska Sieć Rad Sądownictwa wezwała Kancelarię Sejmu do opublikowania list poparcia dla kandydatów do KRS. Zdaniem ENCJ, wykonanie tego obowiązku wynika z wyroku NSA i powinno nastąpić jak najszybciej.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-nastapilo-zawieszenie-czytnikow-marszalek-nie-znala-wyniku-c%2CnId%2C3349108%3Fparametr%3Dembed_tyt">"Nastąpiło zawieszenie czytników", "Marszałek nie znała wyniku". CIS o głosowaniu ws. KRS</a>
      </p>
    </article>
  </body>
</html>