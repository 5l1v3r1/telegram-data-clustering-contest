<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/probiv-sled-sreshchata-borisov-trmp-ochakvame-pokana-za-kluba-na-bogatite_news711297.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="Пробив: След срещата Борисов - Тръмп очакваме покана за „Клуба на богатите“"/>
    <meta property="og:description" content="В тази организация членуват най-развитите страни в света"/>
  </head>
  <body>
    <article>
      <h1>Пробив: След срещата Борисов - Тръмп очакваме покана за „Клуба на богатите“</h1>
      <h2>В тази организация членуват най-развитите страни в света</h2>
      <address>
        <time datetime="2019-11-25T11:11:00+00:00">25 Nov 2019, 11:11</time>
      </address>
      <p>https://blitz.bg/ikonomika/probiv-sled-sreshchata-borisov-trmp-ochakvame-pokana-za-kluba-na-bogatite_news711297.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574673210-fff.jpg"/>
      </figure>
      <p><b>България ще получи покана за започване на преговори за присъединяване към Организацията за икономическо сътрудничество и развитие (ОИСР) в рамките на кабинета „Борисов 3“. </b><br/><br/>Това твърди <a href="https://trud.bg/%d1%81%d0%b0%d0%bc%d0%be-%d0%b2-%d1%82%d1%80%d1%83%d0%b4-%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b0%d1%82%d0%b0-%d0%b1%d0%be%d1%80%d0%b8%d1%81%d0%be%d0%b2-%d1%82%d1%80/">„Труд“</a>, като се позовава на високопоставени източници от правителството по повод на сегашната визита на премиера Бойко Борисов в Белия дом.<br/><br/>ОИСР е известна като „Клуба на богатите“ и в нея членуват най-развитите страни в света, като често анализатори отбелязват, че в нея правителствените лидери обсъждат най-добрите практики и политики за икономически растеж и инвестиционни планове във световен мащаб.<br/><br/>Поканата на България за ОИСР не е обвързана пряко с посещението на премиера във Вашингтон, но ще бъде във фокуса на разговорите с американския президент Доналд Тръмп заедно с ключовите теми като сигурността и енергийната диверсификация на страната ни, отбелязали пред изданието запознати.</p>
      <p>Очаква се България да получи поканата за преговорите за членство в ОИСР през 2020 година, а правителството ни е извело началото им за свой приоритет, а кабинетът ни е предприел редица мерки за ускоряване на подготовката ни за членство в ОИСР.</p>
      <p>Само преди ден Н.Пр. посланикът на САЩ Херо Мустафа също заяви, че очаква „САЩ да обсъдят възможността да подкрепят България за членство в ОИСР“.</p>
      <p>Дипломатически източници уточниха за „Труд“, че за разлика от визите, за влизане в Клуба на богатите политически съображения са напълно допустими.<br/><br/>При темата за отпадането на визите това е невъзможно, тъй като законът в САЩ ясно посочва, че отказите за туриистически визи не бива да са над 3 процента.<br/><br/>В момента отказите за България са 11 процента. Отпадането на визите при това положение може да стане единствено с промяна на закона, която в САЩ отнема минимум две години.</p>
      <figure>
        <img src="https://trud.bg/wp-content/uploads/2019/11/991-ratio-bojko-borisov-anhel-guriia-300x200.jpg"/>
        <figcaption>
          <i>
            <b>Премиерът Бойко Борисов вече обсъди готовността на страната ни за ОИСР с генералния секретар на Организацията Анхел Гурия.</b>
          </i>
        </figcaption>
      </figure>
      <p>Премиерът Бойко Борисов вече заяви след разговор с генералния секретар на Организацията за икономическо сътрудничество и развитие Анхел Гурия само преди месец, че България очаква да получи конкретна дата за започване на преговори за присъединяване към Организацията, чието седалище е в Париж.<br/><br/>С вноска от 25% САЩ са най-големият финансов стимулатор на ОИСР и точно разговорите в Белия дом тази вечер в българско време от 21 часа ще са знакови за поканата ни.<br/><br/>В делегацията на премиера Борисов освен военният министър Красимир Каракачанов са и вицепремиерът Томислав Дончев, финансовият министър Владислав Горанов и икономическият министър Емил Караниколов.<br/><br/>Точно Караниколов официално представи Плана за действие на България за присъединяване към ОИСР пред Съвета на Организацията в Париж в края на септември.</p>
      <p>Страната ни е поставила конкретни цели в 22 области на сътрудничеството между България и ОИСР и е обвързан с приета през декември 2017 г. национална „пътна карта“ и нейното финансово осигуряване до края на 2020 г.</p>
      <p>Непосредствено преди визитата на премиера Борисов в САЩ правителството одобри допълнителни разходи през 2019 година за финансиране на дейности по присъединяването на страната ни към Организацията. Сумата от 2 817 215 лева ще бъде насочена за дейности по присъединяването на България към ОИСР.<br/><br/><b>ОЧАКВАЙТЕ ПОДРОБНОСТИ В БЛИЦ ОТ СРЕЩАТА БОРИСОВ-ТРЪМП!</b></p>
    </article>
  </body>
</html>