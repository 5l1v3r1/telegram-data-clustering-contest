<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/alexandra-balan-romanca-moarta-accident-belgia-327492.html"/>
    <meta property="og:site_name" content="Observator"/>
    <meta property="article:published_time" content="2019-11-25T11:53:00+00:00"/>
    <meta property="og:title" content="Alexandra a murit într-un accident de TIR, în Belgia: &quot;Un suflet minunat s-a înălţat la cer&quot;"/>
    <meta property="og:description" content="Alexandra Bălan, o tânără în vârstă de 23 de ani, din satul Roşcani (Suceava), a murit într-un cumplit accident de TIR, în oraşul Geel din Belgia."/>
  </head>
  <body>
    <article>
      <h1>Alexandra a murit într-un accident de TIR, în Belgia: "Un suflet minunat s-a înălţat la cer"</h1>
      <address><time datetime="2019-11-25T11:53:00+00:00">25 Nov 2019, 11:53</time> by <a rel="author">Alin Tarnovschi</a></address>
      <p>
        <b>
          <b>Alexandra Bălan, o tânără în vârstă de 23 de ani, din satul Roşcani (Suceava), a murit într-un cumplit accident de TIR, în oraşul Geel din Belgia.</b>
        </b>
      </p>
      <p>Tânăra suceveancă se afla în Belgia, acolo unde locuia împreună cu soţul ei.</p>
      <p>Joi, 21 noiembrie, în jurul orei 17.00, Alexandra îşi aştepta soţul să iasă de la muncă, în apropierea unui abator industrial din Geel.</p>
      <p>Tânăra a încercat să traverseze o stradă prin spatele unui camion, fiind lovită de un alt TIR şi târâtă pe o distanţă de câteva zeci de metri.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F25%2F327492%2F15746756840279fecf.jpg&amp;w=800"/>
        <figcaption>
          <a href="https://observator.tv/galerie/alexandra-balan-romanca-moarta-accident-belgia-id327492-play385247.html">
            <b>Vezi 2 imagini în Galerie</b>
          </a>
        </figcaption>
      </figure>
      <p>Şoferul TIR-ului, un bărbat în vârstă de 49 de ani, nici nu a realizat că a lovit-o pe tânără până ce alţi oameni i-au făcut semn disperaţi să oprească.</p>
      <p>Medicii chemaţi la locul tragediei nu au mai putut face nimic pentru a-i salva viaţa tinerei din Suceava.</p>
      <p>Procurorii belgieni au deschis o anchetă care va stabili exact cum s-a produs accidentul.</p>
      <p>Zeci de prieteni ai Alexandrei au postat mesaje de adio pe reţelele sociale, după ce au aflat că tânăra de 23 de ani şi-a pierdut viaţa.</p>
      <p>"Un suflet minunat s-a înălţat la cer! Chipul tău blând a rămas în imaginea mea. Te-ai retras în lumea celor drepţi şi buni mult, mult prea devreme suflet bun. Dumnezeu să îţi vegheze somnul de veci!", a scris un prieten pe Facebook.</p>
    </article>
  </body>
</html>