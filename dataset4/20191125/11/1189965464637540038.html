<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/260519/sxedon-6-ekat-dolaria-gia-to-mystiriodes-portreto-kyrias-sta-leyka-tis-frinta-kalo"/>
    <meta property="og:site_name" content="LiFO"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="Σχεδόν 6 εκατ. δολάρια για το μυστηριώδες «Πορτρέτο κυρίας στα λευκά» της Φρίντα Κάλο"/>
    <meta property="og:description" content="Έναντι σχεδόν 6 εκατομμυρίων δολαρίων πωλήθηκε πίνακας της Φρίντα Κάλο σε δημοπρασία στη Νέα Υόρκη"/>
  </head>
  <body>
    <article>
      <h1>Σχεδόν 6 εκατ. δολάρια για το μυστηριώδες «Πορτρέτο κυρίας στα λευκά» της Φρίντα Κάλο</h1>
      <h2>Έναντι σχεδόν 6 εκατομμυρίων δολαρίων πωλήθηκε πίνακας της Φρίντα Κάλο σε δημοπρασία στη Νέα Υόρκη</h2>
      <address><time datetime="2019-11-25T11:11:00+00:00">25 Nov 2019, 11:11</time> by <a rel="author">NEWSROOM</a></address>
      <p>
        <b>Σχεδόν 6 εκατομμύρια δολάρια πωλήθηκε <a href="https://www.lifo.gr/tags/%CF%80%CE%AF%CE%BD%CE%B1%CE%BA%CE%B1%CF%82">πίνακας</a> της <a href="https://www.lifo.gr/tags/%CE%A6%CF%81%CE%AF%CE%BD%CF%84%CE%B1+%CE%9A%CE%AC%CE%BB%CE%BF">Φρίντα Κάλο</a> στη χθεσινή δημοπρασία στον <a href="https://www.lifo.gr/tags/%CE%9F%CE%AF%CE%BA%CE%BF%CF%82+%CE%94%CE%B7%CE%BC%CE%BF%CF%80%CF%81%CE%B1%CF%83%CE%B9%CF%8E%CE%BD+Christie%27s">Christie's</a> της Νέας Υόρκης, τιμή που υπερέβη τις αρχικές εκτιμήσεις.</b>
      </p>
      <p>Το έργο του 1929 «Πορτρέτο κυρίας στα λευκά» έπιασε πάνω από 5,8 εκατομμύρια δολάρια, τη δεύτερη μεγαλύτερη τιμή που έχει πιάσει σε δημοπρασία έργο της Κάλο (η υψηλότερη τιμή ήταν τα πάνω από 8 εκατομμύρια δολάρια για το «Dos Desnudos en el Bosque (La Tierra Misma)» σε δημοπρασία του 2016, πάλι στου Christie's). Οι εκτιμήσεις για το «Πορτρέτο κυρίας στα λευκά» έκαναν λόγο για 3 με 5 εκατομμύρια δολάρια. Πιστεύεται ότι η Κάλο ζωγράφισε το έργο έναν χρόνο μετά τον γάμο της με τον Ντιέγκο Ριμπέρα και είναι μια σπάνια ελαιογραφία της σε καμβά από εκείνη την περίοδο. Κάποιοι ειδικοί θεωρούν ότι το ζωγράφισε στο Μεξικό αλλά είναι πιθανό να το ζωγράφισε στο Σαν Φρανσίσκο, όπου ο Ριμπέρα και η Κάλο ζούσαν το 1930.</p>
      <figure>
        <img src="https://www.lifo.gr/uploads/image/1571460/frinta-kalo-kristis-dimoprasia.jpg"/>
        <figcaption>Φωτογραφία: Christie's</figcaption>
      </figure>
      <p>Υπάρχουν διάφορες εικασίες για το πρόσωπο του οποίου το πορτρέτο είναι ο πίνακας. Πάντως, ο Βιρχίλιο Γκάρσα, επικεφαλής του τμήματος Λατινοαμερικανικής Τέχνης στου Christie's, δήλωσε στο περιοδικό Forbes πως πιστεύει ότι είναι πορτρέτο της Ελένα Μποντέρ, συμμαθήτριας της Κάλο στο Γυμνάσιο. Στα 90 χρόνια που υπάρχει, το έργο άλλαξε χέρια λίγες φορές. Αρχικά, η Κάλο το δώρισε στη φωτογράφο Λόλα Άλβαρες Μπράβο, την πρώτη γυναίκα φωτογράφο στο Μεξικό. Προσφάτως, ευρίσκετο στο Πανεπιστήμιο Στάνφορντ, δάνειο από τη συλλογή της δρ. Έλγκα Πρίγκνιτς-Πόντα, ειδικού για τη Φρίντα Κάλο και συγγραφέα αρκετών βιβλίων για την καλλιτέχνη.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/book_articles/144195/prodimosieysi-mia-nea-synarpastiki-viografia-tis-frinta-kalo-sta-ellinika"/>
      </related>
    </article>
  </body>
</html>