<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/a-rekordok-eve-lesz-az-idei-a-nemzeti-lottotarsasagnal-2051211/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="A rekordok éve lesz az idei a nemzeti lottótársaságnál"/>
    <meta property="og:description" content="Várhatóan 530 milliárd forint feletti árbevételt ér el az idén a Szerencsejáték Zrt., az adózott eredménye pedig átlépheti a 25 milliárdot."/>
  </head>
  <body>
    <article>
      <h6 class="kicker">SIKER</h6>
      <h1>A rekordok éve lesz az idei a nemzeti lottótársaságnál</h1>
      <address>
        <time datetime="2019-11-25T11:08:00+00:00">25 Nov 2019, 11:08</time>
      </address>
      <h4>Tízszázalékos növekedéssel várhatóan 530 milliárd forint feletti árbevételt ér el az idén a Szerencsejáték Zrt., az adózott eredménye pedig átlépheti a 25 milliárdot.</h4>
      <p>Czepek Gábor, a társaság vezérigazgatója a <a href="https://www.vg.hu/velemeny/interju/rekordev-kuszoben-a-nemzeti-lottotarsasag-2-1889172/">Világgazdaságnak</a> adott interjúban úgy fogalmazott, az idei minden bizonnyal a rekordok éve lesz a nemzeti lottótársaságnál.</p>
      <blockquote>A szerencsejáték-árbevétel már most megközelíti a tavalyi teljes évest.</blockquote>
      <p>„Ezzel együtt a szerencsejátékot terhelő speciális adók mértéke is feljebb kúszik, az előző évi 64 milliárd után 68 milliárd forint megfizetése várható a tulajdonos részére” – mondta a Szerencsejáték Zrt. vezérigazgatója.</p>
      <p>Az interjúban a vezérigazgató elmondta azt is, hogy a Szerencsejáték Zrt. árbevétele alapján a 18. legnagyobb magyarországi vállalkozás, a legnagyobb hazai adófizetők egyike. A tiszta játékbevétel – amely az árbevétel és a játékosoknak kifizetett nyeremények különbözete – közel kétharmadát adók, díjak, járulékok, illetve osztalék formájában a vállalat közcélok finanszírozására befizeti a tulajdonos magyar államnak. A közösségi kiadásokhoz adott hozzájárulás így az idén várhatóan eléri a 110 milliárd forintot.</p>
      <p>
        <i>Borítókép: illusztráció</i>
      </p>
    </article>
  </body>
</html>