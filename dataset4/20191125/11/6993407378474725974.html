<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-naftogaz-gazprom-borg/30290895.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T11:46:01+00:00"/>
    <meta property="og:title" content="«Нафтогаз» відповів «Газпрому»: готові отримати борг газом, а не грошима"/>
    <meta property="og:description" content="Національна акціонерна компанія «Нафтогаз України» заявила про готовність отримати заборгованість російського «Газпрому» за рішенням Стокгольмського арбітражу в натуральній формі. «Нас влаштовують г"/>
  </head>
  <body>
    <article>
      <h1>«Нафтогаз» відповів «Газпрому»: готові отримати борг газом, а не грошима</h1>
      <address>
        <time datetime="2019-11-25T11:46:01+00:00">25 Nov 2019, 11:46</time>
      </address>
      <p>Національна акціонерна компанія «Нафтогаз України» заявила про готовність отримати заборгованість російського «Газпрому» за рішенням Стокгольмського арбітражу в натуральній формі.</p>
      <p>«Нас влаштовують грошові кошти, але якщо «Газпром» хоче сплатити цей борг через поставки газу, ми готові розглянути таку пропозицію», – повідомила українська компанія в офіційному твітер-акаунті.</p>
      <figure>
        <iframe data-src="https://twitter.com/1/status/1198924475514920960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Нафтогаз» також інформує, що відправив «Газпрому» відповідь на його пропозицію.</p>
      <p>«У відповіді зазначено, що сторони мають продовжувати обговорювати продовження транзиту за європейськими правилами у тристоронньому форматі за участю Єврокомісії», – вказує «Нафтогаз».</p>
      <p>Минулого тижня «Нафтогаз України» <a href="https://www.radiosvoboda.org/a/news-naftogaz-gazprom-tranzyt/30278814.html">повідомив</a>, що отримав пропозицію щодо подовження чинного контракту або укладення нової угоди про транзит газу через Україну протягом 2020 року від російського «Газпрому».</p>
      <p>Російський газовий монополіст <a href="https://www.radiosvoboda.org/a/news-gazprom-ukraina-umovu-tranzytu/30278627.html">пропонував укласти нову угоду</a> про транзит газу на один рік і наполягав, що сторони повинні відмовитися від «усіх взаємних претензій у міжнародному арбітражі».</p>
      <p>
        <b>Читайте також: <a href="https://www.radiosvoboda.org/a/news-naftohaz-hazprom-arbitrazh/30249816.html">«Нафтогаз» подав контрпозов до «Газпрому» в Стокгольмський арбітраж – Вітренко</a></b>
      </p>
      <p>Крім того, йдеться в повідомленні, «Газпром» очікує на «позицію української сторони» щодо готовності напряму закуповувати газ у Росії з 2020 року.</p>
      <p>15 листопада виконавчий директор Національної акціонерної компанії «Нафтогаз» <a href="https://www.radiosvoboda.org/a/news-ukrajina-rosija-gaz-vitrenko-putin/30273571.html">Юрій Вітренко заявив, що «Газпром» мав би</a> продавати газ Україні на 20-25% дешевше, ніж вона закуповує його з Європи. І навіть у цьому випадку знижена ціна не компенсуватиме виплату в 3 мільярди доларів, які російський монополіст винен «Нафтогазу» за рішенням Стокгольмського арбітражу.</p>
      <p>
        <b>Читайте також: <a href="https://www.radiosvoboda.org/a/30248637.html">Протистояння із Росією. Чи створять Україна і Білорусь єдиний фронт проти «Газпрому»?</a></b>
      </p>
      <p>«Нафтогаз» і «Газпром» після попередніх рішень Стокгольмського арбітражу, за якими в підсумку «Газпром» виявився винним «Нафтогазові» мільярди доларів, продовжують судові й арбітражні суперечки. Зокрема, «Газпром» оскаржує ті арбітражні рішення в Апеляційному суді Стокгольму (але ці розгляди не зупиняють виконання рішень арбітражу). Українська сторона, зі свого боку, вимагає від російської багатомільярдних відшкодувань у разі можливого припинення транзиту російського газу до Європи через Україну.</p>
      <p>У Москві ж висувають як передумову переговорів про продовження транзиту так зване «взаємне врегулювання спорів», маючи на увазі відмову сторін від своїх вимог – що призвело б до втрат Україною тих багатомільярдних сум, які «Газпром» винен «Нафтогазові». Натомість у Києві нагадують, що всі спори між ними вже врегулював Стокгольмський арбітраж (і загалом на користь України).</p>
    </article>
  </body>
</html>