<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/doktorlardan-ingiltere-ye-cagri-assange-tedavi-edilmezse-cezaevinde-olebilir"/>
    <meta property="og:site_name" content="euronews"/>
    <meta property="article:published_time" content="2019-11-25T11:39:21+00:00"/>
    <meta property="og:title" content="Doktorlardan uyarı: Assange tedavi edilmezse cezaevinde ölebilir"/>
    <meta property="og:description" content="Wikileaks'in kurucusu Julian Assange'ın sağlığının kötüye gittiği ve bir an önce tedavi edilmemesi halinde cezaevinde ölebileceği uyarısı yapıldı. Uluslararası 60'tan fazla doktor, ortak bir mektuba imza atarak İngiltere İçişleri Bakanı Priti Patel'e çağrıda bulundu."/>
  </head>
  <body>
    <article>
      <h1>Doktorlardan uyarı: Assange tedavi edilmezse cezaevinde ölebilir</h1>
      <address><time datetime="2019-11-25T11:39:21+00:00">25 Nov 2019, 11:39</time> by <a rel="author">Tuba Altunkaya</a></address>
      <p>Wikileaks'in kurucusu Julian Assange'ın sağlığının kötüye gittiği ve bir an önce tedavi edilmemesi halinde cezaevinde ölebileceği uyarısı yapıldı.</p>
      <p>Farklı ülkelerden 60'tan fazla doktor ortak bir mektuba imza atarak İngiltere İçişleri Bakanı Priti Patel'e çağrıda bulundu. Bir kopyası da Gölge İçişleri Bakanı Diane Abbott'a gönderilen mektupta, Assange'ın psikolojik sorunların yanı sıra ciddi omuz ve diş problemi de yaşadığı aktarıldı.</p>
      <p>16 sayfa kaleme alan doktorlar, "Bu mektubu, Julian Assange'ın fiziksel ve ruhsal sağlığı ile ilgili endişelerimize dikkat çekmek için yazıyoruz" ifadelerini kullandı. "Kaybedilecek vaktimiz yok" diyen sağlık uzmanları, 48 yaşındaki Assange'ın bir an önce üniversite hastanesinde tedavi altına alınması gerektiğini vurguladı.</p>
      <p>Birleşmiş Milletler (BM) de, Assange'ın cezaevinde maruz kaldığı kötü koşullar nedeniyle hayatının tehlikeye girebileceğini açıklamıştı.</p>
      <ul>
        <li>
          <a href="https://tr.euronews.com/2019/05/24/abd-den-assange-a-17-yeni-suclama-assange-gazeteci-degil-wikileaks">ABD'den Assange'a 17 yeni suçlama: Assange gazeteci değil</a>
        </li>
        <li>
          <a href="https://tr.euronews.com/2019/11/19/isvecli-savci-julian-assange-hakkinda-acilan-tecavuz-sorusturmasini-10-yil-sonra-durdurdu">İsveçli savcı, Julian Assange hakkında açılan tecavüz soruşturmasını 10 yıl sonra durdurdu</a>
        </li>
        <li>
          <a href="https://tr.euronews.com/2019/11/01/bm-assange-in-ingiltere-deki-tutukluk-sartlari-hayatini-tehlikeye-atiyor-wikileaks">BM raportörü: Assange'ın İngiltere'deki cezaevi koşulları hayatını tehdit ediyor</a>
        </li>
      </ul>
      <h3>Tutukluluğa giden süreç</h3>
      <p>Wikileaks internet sitesinin kurucusu <a href="https://tr.euronews.com/search?query=julian%20Assan">Julian Assange,</a> Haziran 2012'de hakkında tecavüz ve cinsel taciz suçlamalarıyla İsveç'e iadesi gündemdeyken, Ekvador'un Londra Büyükelçiliğine sığınmıştı.</p>
      <p>Assange, 7 yıldır dışarı ayak basmadığı Ekvador'un Londra Büyükelçiliği'nde 11 Nisan'da gözaltına alınmış ve "kefaletle serbest bırakılma şartlarını ihlal etmekten" <a href="https://tr.euronews.com/2019/04/12/julian-assange-i-ne-bekliyor-wikileaks-yuzu-icin-kim-ne-diyor-abd-isvec-iade-tutuklandi">tutuklanmıştı.</a></p>
      <p>Başkent Londra'nın doğusundaki yüksek güvenlikli Belmarsh cezaevinde tutuklu bulunan Assange, Amerika Birleşik Devletleri (ABD) tarafından casuslukla <a href="https://tr.euronews.com/2019/05/24/abd-den-assange-a-17-yeni-suclama-assange-gazeteci-degil-wikileaks">suçlanıyor.</a> Zira Wikileaks, 2010'da ABD'nin Irak ve Afganistan'da işlediği suçlara dair çok sayıda gizli belgeyi yayımlamıştı.</p>
      <p>Assange'ın ABD'ye iadesi ile ilgili dava şubat ayında görülecek.</p>
      <p>Wikileaks ABD tarihinin en büyük gizli bilgi sızıntısı olarak kabul ediliyor.</p>
      <p>Ek kaynaklar<b> • AP</b></p>
    </article>
  </body>
</html>