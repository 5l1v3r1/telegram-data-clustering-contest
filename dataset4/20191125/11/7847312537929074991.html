<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474541-byli-wiezniowie-auschwitz-apeluja-do-muzeum"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T11:14:14+00:00"/>
    <meta property="og:title" content="Byli więźniowie Auschwitz apelują o godną organizację obchodów przez muzeum. Proszą m. in. o zniesienie zakazu wnoszenia polskich flag"/>
    <meta property="og:description" content="„Nasz Dziennik” podkreśla, że „14 czerwca ma istotne znaczenie, bo przypomina o polskich ofiarach Auschwitz”."/>
  </head>
  <body>
    <article>
      <h1>Byli więźniowie Auschwitz apelują o godną organizację obchodów przez muzeum. Proszą m. in. o zniesienie zakazu wnoszenia polskich flag</h1>
      <address><time datetime="2019-11-25T11:14:14+00:00">25 Nov 2019, 11:14</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Byli więźniowie Auschwitz i rodziny ofiar apelują o godne uczczenie organizacji obchodów 80. rocznicy pierwszego transportu Polaków. Zwrócili się do Państwowego Muzeum Auschwitz-Birkenau m.in. z prośbą o możliwość odprawienia Mszy św. przed Ścianą Śmierci oraz zniesienie zakazu wnoszenia na teren obozu polskich flag na drzewcach - pisze „Nasz Dziennik”.</b>
      </p>
      <p>List w tej sprawie do Państwowego Muzeum Auschwitz-Birkenau wysłało przed kilkoma tygodniami Stowarzyszenie Kontynuatorów Pamięci o Zagładzie Narodu Polskiego – Prawo do Prawdy – informuje „Nasz Dziennik” w tekście zatytułowanym „Byli więźniowie Auschwitz opuszczeni”.</p>
      <blockquote>Odpowiedź na podniesione w liście otwartym kwestie będzie możliwa dopiero po ich przeanalizowaniu przez wszystkie zaangażowane w organizację strony. Takie spotkanie odbędzie się już po 75. rocznicy wyzwolenia niemieckiego nazistowskiego obozu koncentracyjnego i zagłady Auschwitz, czyli po 27 stycznia 2020 r.</blockquote>
      <p>— powiedział w rozmowie z „Naszym Dziennikiem” Bartosz Bartyzel, rzecznik prasowy Państwowego Muzeum Auschwitz-Birkenau.</p>
      <p>Dyrektorem Państwowego Muzeum Auschwitz-Birkenau jest Piotr Cywiński.</p>
      <p>Natomiast w odpowiedzi na pismo stowarzyszenia instytucja stwierdziła, że nie jest jedynym organizatorem uroczystości, które odbędą się 14 czerwca 2020 r. Jednak jak pisze „Nasz Dziennik” inne podmioty mają ograniczony udział w organizacji.</p>
      <blockquote>Formuła obchodów 14 czerwca jest wypracowana przez dyrektora Muzeum. Inne podmioty wpisują się w tę koncepcję. Dla mnie jest oczywiste, że za organizację uroczystości odpowiedzialna jest Dyrekcja Muzeum</blockquote>
      <p>— mówi w rozmowie z gazetą Krzysztof Utkowski, prezes Chrześcijańskiego Stowarzyszenia Rodzin Oświęcimskich.</p>
      <p>„Nasz Dziennik” podkreśla, że „14 czerwca ma istotne znaczenie, bo przypomina o polskich ofiarach Auschwitz”.</p>
      <p>CZYTAJ RÓWNIEŻ: <a href="https://wpolityce.pl/spoleczenstwo/450976-zgrzyt-z-hymnem-polski-w-auschwitz-muzeum-odpowiada">Zgrzyt z hymnem Polski podczas rocznicy w Auschwitz? Muzeum odpowiada: Został odśpiewany w Miejscu Pamięci</a></p>
      <p>
        <a href="https://wpolityce.pl/polityka/426790-kontrowersyjna-decyzja-muzeum-auschwitz">Kontrowersyjna decyzja Muzeum Auschwitz. Jedno ze stowarzyszeń wykluczone z obchodów rocznicowych</a>
      </p>
      <p>
        <a href="https://wpolityce.pl/polityka/433928-muzeum-auschwitz-oskarzone-o-przepisywanie-historii">Izraelska pisarka oskarża Muzeum Auschwitz o „przepisywanie historii”. Jest reakcja: To brak szacunku i zniewaga bliska zniesławieniu</a>
      </p>
      <p>ems/„Nasz Dziennik”</p>
    </article>
  </body>
</html>