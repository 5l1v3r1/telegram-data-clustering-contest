<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/mark-rutte-racisme-amateurclubs-wordt-er-hopeloos-he/"/>
    <meta property="og:site_name" content="Sportnieuws"/>
    <meta property="article:published_time" content="2019-11-25T11:24:07+00:00"/>
    <meta property="og:title" content="Mark Rutte over racisme bij amateurclubs: ‘Je wordt er hopeloos van hè?’"/>
    <meta property="og:description" content="Het maakt minister-president Mark Rutte moedeloos dat voetbalsupporters afgelopen weekend opnieuw spelers hebben uitgescholden om hun huidskleur. “Deze samenleving kan niet verder als we op deze manier met elkaar omgaan”, herhaalde hij tegen meerdere media. In Emmen werd een wedstrijd stilgelegd nadat een donkere speler vanaf de tribune ‘Zwarte Piet’ en ‘roetveegpiet’ werd genoemd. In…"/>
  </head>
  <body>
    <article>
      <h1>Mark Rutte over racisme bij amateurclubs: ‘Je wordt er hopeloos van hè?’</h1>
      <address>
        <time datetime="2019-11-25T11:24:07+00:00">25 Nov 2019, 11:24</time>
      </address>
      <p>
        <b>Het maakt minister-president Mark Rutte moedeloos dat voetbalsupporters afgelopen weekend opnieuw spelers hebben uitgescholden om hun huidskleur. "Deze samenleving kan niet verder als we op deze manier met elkaar omgaan", herhaalde hij tegen meerdere media.</b>
      </p>
      <p>In Emmen werd een wedstrijd stilgelegd nadat een donkere speler vanaf de tribune 'Zwarte Piet' en 'roetveegpiet' werd genoemd. In Utrecht werd een wedstrijd zelfs helemaal gestaakt na eenzelfde incident.<br/><br/><b>Overleg met de voetbalbond</b><br/>"Je wordt er hopeloos van, hè", zei Rutte voor aanvang van het wekelijkse overleg met zijn coalitiepartners. Hij vond het vreselijk dat spelers van amateurclubs JOS en Sporting '70 racistisch zijn bejegend. De premier gaat donderdag met voetbalbond KNVB praten over racisme op en langs de velden en hoe dat te bestrijden valt.<br/><br/>Dat het kabinet met de KNVB wil praten betekent niet dat de bond wat te verwijten valt, benadrukte Rutte. "Laten we nu niet weer beginnen met zwartepieten naar elkaar. Daar heb ik totaal geen zin in." Rutte ziet wel <i>een minuscuul positief dingetje</i>. Hij denkt dat door deze incidenten 'iedereen heel bewust is geworden' van de ernst ervan en wat een impact het heeft.</p>
    </article>
  </body>
</html>