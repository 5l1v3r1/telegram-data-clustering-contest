<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/lamia-sparagmos-gia-ton-polytekno-patera-pou-skotothike-se-fovero-troxaio-i-tragiki-eironeia-video/2922875/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T11:14:08+00:00"/>
    <meta property="og:title" content="Λαμία: Σπαραγμός για τον πολύτεκνο πατέρα που σκοτώθηκε σε φοβερό τροχαίο – Η τραγική ειρωνεία – video"/>
    <meta property="og:description" content="O 37χρονος πατέρας σκοτώθηκε λίγα μέτρα πριν φτάσει στο σπίτι του. Στη Μονάδα Εντατικής Θεραπείας νοσηλεύεται η 32χρονη γυναίκα του. Στο νοσοκομείο &quot;Παίδων&quot; τα δυο κοριτσάκια του, ηλικίας 4 και 5 ετών..."/>
  </head>
  <body>
    <article>
      <h1>Λαμία: Σπαραγμός για τον πολύτεκνο πατέρα που σκοτώθηκε σε φοβερό τροχαίο – Η τραγική ειρωνεία – video</h1>
      <h2>O 37χρονος πατέρας σκοτώθηκε λίγα μέτρα πριν φτάσει στο σπίτι του. Στη Μονάδα Εντατικής Θεραπείας νοσηλεύεται η 32χρονη γυναίκα του. Στο νοσοκομείο "Παίδων" τα δυο κοριτσάκια του, ηλικίας 4 και 5 ετών...</h2>
      <address><time datetime="2019-11-25T11:14:08+00:00">25 Nov 2019, 11:14</time> by <a rel="author">Newsit Newsroom</a></address>
      <p>Συγκλονισμένη η τοπική κοινωνία στη Λαμία <a href="https://www.newsit.gr/topikes-eidhseis/lamia-skotothike-liga-metra-prin-ftasei-spiti-kare-kare-i-metopiki-thanatou-video/2922341/">από το φοβερό τροχαίο που εγινε τα ξημερώματα της Κυριακής στην είσοδο της πόλης</a>, με αποτέλεσμα να χάσει τη ζωή του ο 37χρονος Νίκος Μπαρμπέρης, πατέρας τεσσάρων παιδιών. Το κακό έγινε όταν ένα άλλο αυτοκίνητο που οδηγούσε 36χρονος από τη Στυλίδα, έπεσε με σφοδρότητα πάνω στο αυτοκίνητο της οικογένειας που επέστρεφε από την Αθήνα, όπου είχε πάει σε γάμο.</p>
      <p>Τραγική ειρωνεία: ο άτυχος αυτοκινητιστής, πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας, σκοτώθηκε μόλις λίγα μέτρα πριν φτάσει στο σπίτι του.</p>
      <p>Η κηδεία του πολύτεκνου πατέρα θα γίνει αύριο Τρίτη στις 12:00 το μεσημέρι, στην ιδιαίτερη πατρίδα του, το Καστρί Φθιώτιδας. Επιθυμία της οικογένειας είναι αντί στεφάνων να δοθούν χρήματα για τα ορφανοτροφεία και για το λόγο αυτό θα υπάρχει ειδικός “κουμπαράς” στην είσοδο της εκκλησίας.</p>
      <p>Συγκλονιστικό βίντεο ντοκουμέντο δείχνει καρέ – καρέ πως έγινε η θανατηφόρα σύγκρουση στην είσοδο της Λαμίας. Ο οδηγός του ασημί BMW, που οδηγούσε 36χρονος από τη Στυλίδα, παραβίασε το STOP, πέρασε στο αντίθετο ρεύμα και έπεσε με μεγάλη ταχύτητα πάνω στο αυτοκίνητο της πολύτεκνης οικογένειας.</p>
      <figure>
        <iframe src="https://www.youtube.com/embed/XiO8yyFG3gg" width="640" height="360" data-service="Youtube" scrolling="no"/>
      </figure>
      <h3>Θρήνος στο ΚΤΕΛ Φθιώτιδας «Χάσαμε το καλύτερο παιδί»</h3>
      <p>Ο 37χρονος οικογενειάρχης επέστρεφε από έναν γάμο, που είχε πάει στην Αθήνα με τη γυναίκα του και τα δυο κοριτσάκια του, τα οποία μάλιστα ήταν και παρανυφάκια.</p>
      <p>Όμως ο θάνατος του είχε στήσει καρτέρι, λίγα μέτρα μακριά από το σπίτι του, στην είσοδο της Λαμίας. Ο Νίκος Μπαρμπέρης ήταν πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας και όλοι οι συνάδελφοί του είναι συγκλονισμένοι.</p>
      <p>«Χάσαμε το καλύτερο παιδί. Δεν υπάρχουν λόγια…Δεν το λέω επειδή είμαι φορτισμένος συναισθηματικά. Ήταν όντως το καλύτερο παιδί. Ρωτήστε όποιον θέλετε. Αρίστος επαγγελματίας και υπόδειγμα οικογενειάρχη. Θερμά συλληπτήρια στους οικείους του και εύχομαι ταχεία ανάρρωση στη σύζυγο και στα παιδιά του», είπε στο LamiaReport ο πρόεδρος του Υπεραστικού ΚΤΕΛ Φθιώτιδας Δημήτρης Παπαναγιώτου, σε επικοινωνία που είχαμε μαζί του.</p>
      <figure>
        <iframe src="https://www.youtube.com/embed/Fts3K6DvXUg" width="640" height="360" data-service="Youtube" scrolling="no"/>
      </figure>
      <p>Πηγή:<a href="http://www.lamiareport.gr/index.php/topika/item/140978-ayrio-i-kideia-tou-37xronou-nikou-barmperi"> lamiareport.gr</a></p>
    </article>
  </body>
</html>