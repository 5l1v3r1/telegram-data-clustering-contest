<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/polei-pe-soselele-din-centrul-si-nordul-tarii-drumarii-au-imprastiat-peste-350-de-tone-de-material-antiderapant_3060008.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T11:16:23+00:00"/>
    <meta property="og:title" content="POLEI pe şoselele din centrul şi nordul ţării. Drumarii au împrăştiat peste 350 de tone de material antiderapant"/>
    <meta property="og:description" content="Pe mai mai multe drumuri din ţară s-a circulat ca pe muchie de cuţit în această noapte. Poleiul format în urma lapoviţei le-a dat bătăi de cap şoferilor din centrul şi nordul ţării. 52 de drumari au intervenit cu 50 de utilaje speciale, care au împrăştiat"/>
  </head>
  <body>
    <article>
      <h1>POLEI pe şoselele din centrul şi nordul ţării. Drumarii au împrăştiat peste 350 de tone de material antiderapant</h1>
      <address><time datetime="2019-11-25T11:16:23+00:00">25 Nov 2019, 11:16</time> by <a rel="author">PUBLIKA.MD</a></address>
      <p>Pe mai mai multe drumuri din ţară s-a circulat ca pe muchie de cuţit în această noapte. <b>Poleiul format în urma lapoviţei le-a dat bătăi de cap şoferilor din centrul şi nordul ţării</b>. 52 de drumari au intervenit cu 50 de utilaje speciale, care au împrăştiat peste 350 de tone de material antiderapant. <br/><br/>"Vântul a fost din direcţia nord vest. El a adus şi precipitaţii mai mult în zona aceasta de nord. În raioanele Drochia, Ocniţa, Şoldăneşti, Soroca. Adică zona de Est a ţării", a menţionat Ion Drucec, director adjunct al Administraţiei de Stat a Drumurilor.<br/><br/><b>Cel mai mult material antiderapant a fost presurat în raionul Sângerei şi municipiul Bălţi.</b> Nisipul şi sarea au fost împrăştiate în această zonă pe aproximativ 70 de kilometri de drum. De asemenea, <b>muncitorii au intervenit în raioanele Orhei, Străşeni, Călăraşi, Ialoveni, dar şi în municipiul Chişinău.</b> În Capitală, drumarii au intervenit cu 9 autospeciale care au împrăştiat material antiderapant. <br/><br/>"Noaptea aceasta a fost prima intervenţie. Au fost repartizate 60 de tone de material antiderapant", a declarat Adrian Boldurescu, şeful Direcţiei Transport Chişinău.<br/><br/><b>În următoarele zile, vremea se va încălzi. Ziua, maxima va fi de până la 13 grade, iar noaptea nu va fi mai puţin de un grad Celsius.</b> În acelaşi timp, Poliţia le recomandă şoferilor să-şi echipeze maşinile cu pneuri de iarnă şi să fie prudenţi în trafic.</p>
      <related>
        <h4>Pe aceeaşi temă</h4>
        <a href="https://www.publika.md/accident-in-lant-in-rusia-zapada-si-poliul-de-pe-drumuri-a-facut-posibil-impactul-a-40-de-masini-in-apropierea-moscovei-_3035792.html"/>
        <a href="https://www.publika.md/cod-galben-de-poluare-a-aerului-la-chisinau-si-balti-vantul-raspandeste-cantitati-mari-de-praf-in-atmosfera_3036508.html"/>
        <a href="https://www.publika.md/prudenta-mare-drumuri-de-sticla-in-tara-soferii-indemnati-sa-fie-precauti_3059966.html"/>
      </related>
    </article>
  </body>
</html>