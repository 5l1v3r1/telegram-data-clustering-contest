<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04736549"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T11:53:00+00:00"/>
    <meta property="og:title" content="Commotie op campus UAntwerpen na bericht over gewapende man: “Verlaat zo snel mogelijk de locatie”"/>
    <meta property="og:description" content="Een onduidelijk bericht dat maandagochtend naar Universiteit Antwerpen werd gestuurd, heeft maandag voor heel wat commotie gezorgd op verschillende campuss..."/>
  </head>
  <body>
    <article>
      <h1>Commotie op campus UAntwerpen na bericht over gewapende man: “Verlaat zo snel mogelijk de locatie”</h1>
      <address>
        <time datetime="2019-11-25T11:53:00+00:00">25 Nov 2019, 11:53</time>
      </address>
      <p>Antwerpen - <b><b>Een onduidelijk bericht dat maandagochtend naar Universiteit Antwerpen werd gestuurd, heeft maandag voor heel wat commotie gezorgd op verschillende campussen. Een tijdlang werden lessen geschorst en mochten studenten de campus niet verlaten. De politie onderzoekt de zaak.</b></b></p>
      <p>Maandagochtend lanceerde een tot dusver onbekende persoon een Snapchat-bericht over een gewapende man die zou willen toeslaan. In het bericht wordt de Universiteit Antwerpen niet vernoemd, maar het bericht werd wel namens een zogezegde student geneeskunde naar de helpdesk van de universiteit gestuurd.</p>
      <p>De universiteit informeerde meteen de lokale politie. Aanvankelijk kwamen agenten alleen ter plaatse om iedereen gerust te stellen en te zeggen dat er geen reden was tot paniek, maar niet snel daarna zijn er toch extra veiligheidsmaatregelen van kracht gegaan. Zo werden alle lessen van de faculteiten Geneeskunde en Gezondheidswetenschappen en Farmaceutische, Biomedische en Diergeneeskundige Wetenschappen afgelast. “Er wordt niet geëvacueerd, maar we vragen aan iedereen op de universiteitscampussen om voorlopig binnen te blijven. Ze mogen vrij bewegen in het gebouw, maar wie zich buiten bevindt moet ook terug naar binnen”, zei politiewoordvoerder Wouter Bruyns.</p>
      <p>Intussen is de maatregel teruggeschroefd. Studenten worden nu gevraagd om zo snel mogelijk de betrokken locaties te verlaten. Dat doen ze onder politiebegeleiding.</p>
      <p> </p>
      <figure>
        <iframe data-src="https://twitter.com/PZAntwerpen/status/1198984937166299137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
      <figure>
        <iframe data-src="https://twitter.com/PZAntwerpen/status/1198963196922679296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>