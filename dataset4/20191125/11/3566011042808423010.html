<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549885.html/%DA%AF%D9%84%D8%A7%DB%8C%D9%87-%D9%87%D8%A7%D8%B4%D9%85%DB%8C-%D9%BE%D9%88%D8%B1-%D8%A7%D8%B2-%D8%B1%D9%88%D9%86%D8%AF-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%87%D8%A7%DB%8C-%DA%86%D8%B1%D8%A7%D9%85-%D9%88-%D9%84%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:34:00+00:00"/>
    <meta property="og:title" content="گلایه هاشمی‌پور از روند بیمارستان‌های چرام و لنده"/>
    <meta property="og:description" content="هاشمی پور گفت: پتروشیمی دهدشت یکی از دغدغه های مردم کهگیلویه است، نزدیک به 107 هکتار زمین را به خود اختصاص داده بود که با آوردن وزیر نفت به دهدشت و تاکید وی امروز زیر ساختهای پتروشیمی دهدشت آماده شده و اکنون بستر برای ساختمان های صنعتی فراهم شده است."/>
  </head>
  <body>
    <article>
      <h1>گلایه هاشمی‌پور از روند بیمارستان‌های چرام و لنده</h1>
      <h2>در برنامه خانه ملت مطرح شد؛</h2>
      <address>
        <time datetime="2019-11-25T11:34:00+00:00">25 Nov 2019, 11:34</time>
      </address>
      <p>هاشمی پور گفت: پتروشیمی دهدشت یکی از دغدغه های مردم کهگیلویه است، نزدیک به 107 هکتار زمین را به خود اختصاص داده بود که با آوردن وزیر نفت به دهدشت و تاکید وی امروز زیر ساختهای پتروشیمی دهدشت آماده شده و اکنون بستر برای ساختمان های صنعتی فراهم شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhezagros.ir/">صبح زاگرس</a> عدل هاشمی‌پور در برنامه خانه ملت شبکه دنا گفت: من همیشه به شاخص های توسعه اهمیت می دهم که بحث اول آن فرهنگ و آموزش است. در این زمینه تلاش هایی صورت گرفت که راضی کننده نبوده و نیاز به تلاش های بیشتر در این زمینه احساس می شود و در این راستا نزدیک به یک میلیارد تومان برای کمک به مساجد،حسینیه ها، مصلا ها از خیرین کمک گرفتیم.</p>
      <p>هاشمی پور گفت:  نزدیک به ۳۰۰ میلیون در دستورکار داریم که باید توسط خیرین کمک شود  و این اقدام به زودی صورت خواهد گرفت.</p>
      <p>وی افزود: ما بارها گفتیم که تنها با دولت نمی توان در جهت محرومیت زدایی تلاش کرد و به همین دلیل از موسسات خیریه کمک گرفته و در این مدت ۵ میلیارد تومان جهت ساخت مدارس سه کلاسه و شش کلاسه در حوزه انتخابیه هزینه شد که مدرس سه کلاسه مورخوانی دیشموک، مدرسه سه کلاسه سادات امامزاده علی، سر پری و بی منجگان ومدرسه شش کلاسه دم تنگ لنده از جمله این مدارس بوده اند.</p>
      <p>نماینده مردم کهگیلویه در مجلس شورای اسلامی گفت: تا الان بیش از یک میلیارد تومان برای مسائل فرهنگی هزینه شد که از جمله آن ها مصلای نماز جمعه چاروسا بوده که قریب به ۴۰ میلیون تومان برای تهیه تجهیزاتی از جمله سیستم خنک کننده آن هزینه شده است. این نشان می دهد که ما به تنهایی نمی توانیم مشکلاتمان را از منابع دولت برطرف کنیم.</p>
      <p>هاشمی پور با اشاره به شاخص دوم توسعه گفت: امنیت دومین شاخص توسعه است و مردم خود برای امنیتشان تلاش کردند و این امنیت پایداری که به برکت خون پاک شهدا به دست آمده را مردم خوب حفظ و حراست کردند نیروهای امنیتی، نظامی و انتظامی همه تلاش کردند و مردم هم در این زمینه کمک کردند.</p>
      <p>عدل هاشمی پور گفت: تا زمانی که راه های ما درست نشود و تا زمانی که از بن بست خارج نشویم و دسترسی به استان های هم جوار پیدا نکنیم مطمئنا توسعه پایدار نصیب ما نخواهد شد.</p>
      <p>وی افزود: جاده پاتاوه دهدشت که دغدغه 13 ساله مردم بود توسط قرارگاه خاتم شدت گرفت، هم اکنون نیز این پروژه تا 87 درصد پیشرفت فیزیکی دارد و کم کم خودروها در آن مسیر تردد می کنند و این حرکات باعث بوجود آمدن امید در مردم شده است، همچنین در بازدید فرمانده کل سپاه از این پروژه تاکید داشتند که این پروژه تا پایان سال حداقل یک عبور موقت و در تابستان سال آینده باید به بهره برداری برسد.</p>
      <p>وی به جزئیات پروژه جاده پاتاوه دهدشت اشاره کرد و گفت: این جاده قریب به 5 هزار و 300 متر تونل و 11 پل خاص دارد که همه این ها در دستور کار است و پیشرفت خوبی دارد و به زودی به همراه معاون وزیر راه و شهرسازی بازدیدی از این پروژه خواهیم داشت.</p>
      <p>عدل هاشمی پور گفت: اتصال جاده لنده به پاتاوه-دهدشت نیز یکی از پروژه های مهم حوزه انتخابیه است که این محور در منطقه به نام لنده-تراب معروف است و حدود ۹ کیلومتر است و پل خاصی دارد که باید بر روی روخانه مارون احداث شود و امیدوارم این پل در دهه فجر افتتاح شود.</p>
      <p>وی افزود: جاده لنده به تشان و خوزستان نیز یکی از جاده هایی است که می تواند شهرستان بهمئی را به لنده و کهگیلویه وصل کند و از کارهای بزرگ به حساب می آید و امیدواریم ظرف ۱۰ روز آینده کلنگ زنی فاز اول آن که هزینه ای بالغ بر 40 میلیارد تومان برای آن پیش بینی شده است نیز صورت گیرد. بنابراین محور پاتاوه دهدشت شهرستان های چهارگانه را از بن بست نجات می دهد.</p>
      <p>عدل هاشمی پور با اشاره به جاده چرام گفت: من بارها این مطلب را به همکارم آقای تاجگردون درمورد تونل دیل گفتم که متاسفانه اکنون با مشکل جدی خطر گاز مواجه شده اما می تواند هم توسعه دهنده ای برای شهرستان چرام باشد و هم می تواند برای مردم گچساران در حوزه گردشگری موثر و مفید باشد.</p>
      <p>نایب رئیس کمسیون انرژی مجلس گفت: برای باند اضطراری شهر دهدشت ۴ میلیارد بودجه تهیه و ردیف دارشده است و بخشی از دیوارهای پیش ساخته از اصفهان خریداری شده و این باند اضطراری می تواند برای حضور مسئولان در شهرستان و همچنین برای امداد و نجات هوایی، اورژانس هوایی و انتقال بیمار مفید باشد.</p>
      <p>نماینده مردم شهرستان های چهارگانه ادامه داد: در بخش کشاورزی سد آبریز در دستور کار قرار گرفت و فعالیت ها زیادی صورت گرفت. این سد باعث نجات زمین های صحرای کلاچو و دشت چرام و دهدشت غربی می شود. در این زمینه تخصیص و مجوز برداشت آب از مارون گرفته شده و تا تخصیص نداشته باشیم مجوزی برای ساخت سد نخواهیم داشت.بیش از  ۶۰ جلسه کاری گرفته شد تا توانستیم ۳۴۹ میلیون مترمکعب تخصیص از رودخانه مارون بگیریم.</p>
      <p>وی افزود: برای دریافت این مجوز هجمه های سنگینی از استان های هم جوار شد ولی چون حق مردم بود این پروژه توانست مجوز لازم را دریافت کند.</p>
      <p>عدل هاشمی پور به پروژه سد کوهبرد اشاره کرد و گفت: این پروژه ۸۵ درصد پیشرفت فیزیکی داشته و می تواند حدود600 هکتار زمین را آبیاری کند که این سد را در دهه فجر حتما افتتاح خواهیم کرد.</p>
      <p>وی افزود:تامین آب کشاورزی به زمین های سوق و چنگلوا الان فعال شده که می تواند دشت های سوق،چنگلوا و بوا را نجات دهد وبا توجه به اهمیت این پروژه اسم آن را در سال آینده انقلاب کشاورزی خواهیم گذاشت.اگر راه ها را مدیریت و مسائل کشاورزی را نیز پیگیری و مشکلات آن را حل کنیم بسیاری از مشکلات حل وفصل خواهد شد.</p>
      <p>عدل هاشمی پور در ادامه صحبت های خود گفت: اقدامات شایسته ای در زمینه درمان در حوزه انتخابیه انجام گرفته و فراموش نمی کنم از‌ روزی که وارد مجلس شدم تا الان ۷۲ تخت به تخت های قبلی اضافه شد، بزرگترین اورژانس جنوب کشور در دهدشت افتتاح و در دهدشت شاهد وجود 270 تخت بیمارستانی هستیم و در بخش های مختلف درمان و بهداشت ۳۰ میلیارد تومان هزینه شد.</p>
      <p>وی افزود: بیمارستان بهمئی پیشرفت خوبی دارد و امیدواریم که بتوانیم ساختمان آن را تجهیز کنیم که در سال گذشته برای تکمیل آن  ۹ میلیارد تومان به این پروژه تزریق شده که برای درمان آن منطقه می تواند بسیار موثر باشد.</p>
      <p>هاشمی پور با ابراز گلایه مندی خود از دو طرح بیمارستان چرام و لنده گفت: در این دو پروژه فرصت سوزی کردیم و دلیل نداشت که روند کار این طرح ها این چنین فرسایشی شود و چنین فرصت سوزی اتفاق بیفتد، با وجود اینکه یک سال پول این پروژه ها در دانشگاه علوم پزشکی یا به دلیل نبود زمین مناسب یا برای آماده نبودن نقشه روند این پروژه ها را فرسایشی کردند و باید گفت که قطعا به مردم ظلم کردند و قطعا مردم هم ما را نخواهند بخشید و امیدواریم که مسئولین دانشگاه علوم پزشکی در کوتاه ترین زمان این دو بیمارستان را به بهره برداری برسانند.</p>
      <p>عدل هاشمی پور با تشکر از همه کسانی که در شهرستان های چهار گانه خدمت کردند و با کنایه به برخی از رقبای انتخاباتی خود گفت: تلاش های زیادی در حوزه کهگیلویه بزرگ صورت گرفته و برخی کارهای جزئی و فردی انجام داده و عده ای نیز کارهای کلان و بزرگ و زیربنایی انجام داده اند.</p>
      <p>نماینده مردم کهگیلویه،چرام،لنده و بهمئی در مجلس شورای اسلامی گفت: با وجود اینکه تلاش های خوبی در حوزه ورزش آقای بزرگواری داشتند و از وی تشکر می کنم اما حوزه ورزش در کهگیلویه نسبت به بقیه بخشها مظلوم‌ واقع شد.</p>
      <p>وی افزود: با وجود اینکه حتی یک چمن مصنویی در چهار شهرستان نبود اما در همین مدت سه سال و نیم  ۲۷ چمن به ارزش 500 میلیون  و در کل 13 میلیارد تومان در حوزه انتخابیه و با کمک وزیر نفت و سایر نهاد ها توانستیم این چمن های مصنویی را به بهره برداری برسانیم تا مردم بتوانند از آن ها استفاده کنند.</p>
      <p>هاشمی پور با اشاره به موضوع پتروشیمی دهدشت گفت: پتروشیمی دهدشت یکی از دغدغه های مردم  کهگیلویه است، نزدیک به 107 هکتار زمین را به خود اختصاص داده بود و نه مردم میتوانستند کشاورزی کنند و نه خبری از ساخت پتروشیمی بود اما با آوردن وزیر نفت به دهدشت و تاکید وی امروز زیر ساختهای پتروشیمی دهدشت آماده شده و اکنون بستر برای ساختمان های صنعتی فراهم شده است.</p>
      <p>وی از وعده جدیدی در مورد پتروشیمی دهدشت رونمایی کرد و گفت: این وعده را به جوانان میدهم که درخرداد ماه آینده شاهد جذب تعداد زیادی از جوانان کهگیلویه ای باشیم و اکنون  در 37 ماه گذشته به صورت متوسط ۱۵۰ نفر در این پروژه مشغول به کار بودند.</p>
      <p>هاشمی پور در پایان گفت: تحریم ها نیز دیگر بر روی پتروشیمی دهدشت اثری نخواهد داشت و حدود 80 درصد ساخت تجهیزات و مواد مربوط به این پتروشیمی ساخت داخل است که جای نگرانی وجود ندارد.</p>
      <p>انتهای پیام/</p>
      <p> </p>
    </article>
  </body>
</html>