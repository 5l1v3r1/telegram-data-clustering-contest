<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/iz-pozara-bi-najprej-resil-svojo-lasuljo-250439"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T11:22:00+00:00"/>
    <meta property="og:title" content="Iz požara bi najprej rešil svojo lasuljo"/>
    <meta property="og:description" content="Dolgo je čakal, da je postal oče. Sir Elton John jih je štel 63, ko sta z možem Davidom Furnishem s pomočjo nadomestne matere dobila sinka Zacharyja, nato pa s pomočjo iste ženske tri leta pozn..."/>
  </head>
  <body>
    <article>
      <h1>Iz požara bi najprej rešil svojo lasuljo</h1>
      <h2>Elton John se je po težki bolezni znova učil hoditi. Nima več las, mandljev, prostate, slepiča.</h2>
      <address><time datetime="2019-11-25T11:22:00+00:00">25 Nov 2019, 11:22</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1687382.jpg"/>
          <figcaption>guliver/x17online.comNajtežje se je sprijaznil s popolno izgubo las. FOTO: guliver/x17</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1687380.jpg"/>
          <figcaption>instagramPo operaciji je nastopal v plenicah in bolečinah. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1687378.jpg"/>
          <figcaption>guliver/x17online.comNeizmerno je hvaležen za svojega moža Davida in njuna sinova. FOTO: guliver/x17</figcaption>
        </figure>
      </slideshow>
      <p>Dolgo je čakal, da je postal oče. Sir <b>Elton John </b>jih je štel 63, ko sta z možem <b>Davidom Furnishem</b> s pomočjo nadomestne matere dobila sinka <b>Zacharyja</b>, nato pa s pomočjo iste ženske tri leta pozneje še fanta <b>Elijaha</b>. Z malčkoma je življenje glasbenega megazvezdnika postalo popolno. Ko je pomislil, da mu je ostalo le še nekaj ur življenja, je želel le zaradi sinov premagati smrt.</p>
      <figure>
        <img src="https://www.slovenskenovice.si/images/slike/2019/11/18/1687378.jpg"/>
        <figcaption>Neizmerno je hvaležen za svojega moža Davida in njuna sinova. FOTO: guliver/x17<cite>guliver/x17online.com</cite></figcaption>
      </figure>
      <p>»Ne pustite me umreti, svoja otroka želim videti odrasti,« je Elton moledoval zdravnike, ko so ga pred dvema letoma urgentno prepeljali v bolnišnico. In preživel je, čeprav – tako pravi sam – od njegovega telesa ni ostalo prav dosti.<br/><br/>Na turneji v Južni Ameriki je staknil bakterijo, ki bi ga lahko stala življenje. Ta vest je odmevala 2017., a njeno ozadje je ostalo skrito do nedavnega, ko je glasbenik v biografiji razkril vso resnico. Resnico, da se je v tistem času boril z rakom prostate, operacijo tudi uspešno prestal, čeprav mu je zdravje še nekaj časa pošteno nagajalo in peklilo vsakdanjik. A se kljub bolečinam in težavam ni vdal, ampak je še naprej pokončno stal in z glasbo razveseljeval množice.</p>
      <figure>
        <img src="https://www.slovenskenovice.si/images/slike/2019/11/18/1687380.jpg"/>
        <figcaption>Po operaciji je nastopal v plenicah in bolečinah. FOTO: instagram<cite>instagram</cite></figcaption>
      </figure>
      <p>»Bil sem na odru v Las Vegasu, v groznih bolečinah, saj se mi je v debelem črevesju nabrala tekočina. Bilo je namreč malo po operaciji, zato sem še nosil plenice,« je priznal. A bolečine je premagal, zapletlo se je, ko ga je turneja ponesla v Južno Ameriko, kjer je, morda tudi zaradi nekoliko oslabljenega imunskega sistema, staknil infekcijo, ki mu je zobe pokazala med poletom domov. V domovini je oddivjal v bolnišnico, a mu zdravniki niso napovedali nič lepega.<br/><br/>»Menda sem imel pred sabo še 24 ur življenja. Rotil sem zdravnike, da moram preživeti zavoljo sinov.« In preživel je, enajst dni je prebil v bolnišnici, »moral sem se spet naučiti hoditi. Bil sem grozno bolan.«</p>
      <blockquote>Po operaciji prostate je moral na koncertu v Las Vegasu nositi plenice.</blockquote>
      <p>Danes je zvezdnik spet pri polnih močeh. »Počutim se skoraj kot bionski človek. Ni več veliko pravega mene. Nimam več las. Vstavili so mi srčni spodbujevalnik. Odstranili mandlje. Nimam več prostate in nimam slepiča,« ob čemer priznava, da se je morda najtežje sprijaznil s popolno izgubo las. In je neizmerno hvaležen, da je končno našel lasuljo, ki mu ustreza.<br/><br/>»Plešavost je grozna. Pa tudi moj prvi tupe me je spominjal na mrtvega krta vrh glave. A s trenutno lasuljo sem zadovoljen.« Celo toliko, da je to menda prva stvar, ki bi jo poskušal rešiti iz požara. </p>
    </article>
  </body>
</html>