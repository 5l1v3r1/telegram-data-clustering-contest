<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191125_Londonnak_nem_kell_az_Uber"/>
    <meta property="og:site_name" content="HVG.hu"/>
    <meta property="article:published_time" content="2019-11-25T11:10:00+00:00"/>
    <meta property="og:title" content="Londonnak sem kell az Uber"/>
    <meta property="og:description" content="A közlekedési hatóság nem hosszabbítja meg a cég taxiszolgáltatási engedélyét."/>
  </head>
  <body>
    <article>
      <h1>Londonnak sem kell az Uber</h1>
      <address><time datetime="2019-11-25T11:10:00+00:00">25 Nov 2019, 11:10</time> by <a rel="author">MTI</a></address>
      <p>
        <b>A közlekedési hatóság nem hosszabbítja meg a cég taxiszolgáltatási engedélyét.</b>
      </p>
      <p>A londoni tömegközlekedést irányító városházi szervezet, a Transport for London (TfL) hétfőn közölte, hogy nem állít ki az Uber számára új szolgáltatási engedélyt, miután a cég jelenlegi jogosítványa hétfőn lejár. A vállalat 21 napon belül fellebbezhet, és annak elbírálásáig folytathatja londoni működését.</p>
      <p>A TfL 2017 szeptemberében is elutasította a londoni működési engedélyének megújítását, akkor azon a címen, hogy a cég nem teljesítette a felelősségteljes vállalati tevékenység kritériumait.</p>
      <p>A londoni Westminster kerület magisztrátusi bírósága azonban a vállalat fellebbezését elbírálva tavaly nyáron úgy döntött, hogy az Uber ismét teljes körű engedély birtokában működhet a brit fővárosban. Az engedély azonban a cég által kért öt év helyett csak 15 havi próbaidőre szólt, azzal a kikötéssel, hogy ennek lejártával a hatóságok ismét megvizsgálhatják, hogy az Uber megfelel-e a taxiszolgáltatási szabályoknak.</p>
      <p>Pozsonyban <a href="https://hvg.hu/kkv/20180328_szlovakiaban_is_leallt_az_uber">tavaly márciusban </a>állt le az Uber, Barcelonából is <a href="https://hvg.hu/cegauto/20190131_Gyoztek_a_taxisok_kivonul_az_Uber_Barcelonabol">ki kellett vonulnia</a>, Romániában ugyan maradhat a cég, de <a href="https://hvg.hu/gazdasag/20190625_Durva_feltetelekkel_mukodhet_tovabb_az_Uber_Romaniaban">kemény feltételeket </a>kell teljesítenie. A cég Magyarországon 2016-ban <a href="https://hvg.hu/gazdasag/20160713_Uber_kivonulas">dobta be a törölközőt</a>.</p>
      <related>
        <a href="https://hvg.hu/gazdasag/20180602_A_kormanyzok_es_a_rendorseg_is_az_Uber_betiltasan_ugykodik_Torokorszagban"/>
      </related>
    </article>
  </body>
</html>