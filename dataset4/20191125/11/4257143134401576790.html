<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/25/felporognek-az-esemenyek-a-hableany-baleset-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-25T11:26:00+00:00"/>
    <meta property="og:title" content="Felpörögnek az események a Hableány-baleset ügyében"/>
    <meta property="og:description" content="Napokon belül vádat emelhetnek a Viking Sigyn kapitánya ellen. A 64 éves ukrán férfi valószínűleg tömegszerencsétlenséget eredményező vízi közlekedés veszélyeztetése és 35 rendbeli segítségnyújtás elmulasztása miatt áll majd bíróság elé."/>
  </head>
  <body>
    <article>
      <h1>Felpörögnek az események a Hableány-baleset ügyében</h1>
      <address><time datetime="2019-11-25T11:26:00+00:00">25 Nov 2019, 11:26</time> by <a rel="author">Infostart</a></address>
      <h3>Napokon belül vádat emelhetnek a Viking Sigyn kapitánya ellen. A 64 éves ukrán férfi valószínűleg tömegszerencsétlenséget eredményező vízi közlekedés veszélyeztetése és 35 rendbeli segítségnyújtás elmulasztása miatt áll majd bíróság elé.</h3>
      <p>Október első felében fejezte be a rendőrség a Hableány tragédiával kapcsolatos nyomozást, az iratokat vádemelési javaslattal küldték meg az ügyészségnek. Napokon belül a vádemelés is megtörténhet – tudta meg az <a href="http://www.atv.hu/belfold/20191125-napokon-belul-vadat-emelhetnek-a-viking-sigyn-kapitanya-ellen">atv.hu</a> a Fővárosi Főügyészség helyettes szóvivőjétől.</p>
      <p>„Az ügyészség korábban közölte, hogy a gyanúsított és a védő számára biztosított határidő lejárta után, még novemberben benyújtja a vádiratot. A budapesti VI. és VII. kerületi ügyészség, amely a közlekedési bűncselekményekre specializálódott, ehhez a határidőhöz tartja magát.” – mondta Rab Ferenc.</p>
      <p>Az ukrán kapitány ellen, eleinte halálos tömegszerencsétlenséget eredményező vízi közlekedés veszélyeztetése miatt nyomozott a rendőrség, július végétől azonban már segítségnyújtás elmulasztása miatt is vizsgálódtak.</p>
      <p>Az ukrán hajóskapitány jelenleg egy budapesti lakásban, házi őrizetben van. A bíróság döntése után, hétfő este engedték ki az előzetes letartóztatásából. A férfi elektronikus nyomkövetőt kapott és csak külön engedéllyel hagyhatja el a lakást.</p>
      <p>A 64 éves ukrán férfi először júniusban szabadult az előzetes letartóztatásból, miután letették érte a 15 millió forintos óvadékot. Július végén vették újra őrizetbe, amikor segítségnyújtás elmulasztásával is meggyanúsították. Három és fél hónap után szabadult újra.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>