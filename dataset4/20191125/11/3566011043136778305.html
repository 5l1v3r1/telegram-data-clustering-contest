<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549878.html/%D8%A7%D9%81%D8%AA%D8%AA%D8%A7%D8%AD-%D9%85%D8%B1%DA%A9%D8%B2-%DA%A9%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D8%A7%DB%8C%D8%B1%D9%88%D9%BE%DB%8C%D9%88%D9%86%DB%8C%DA%A9-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%A7%D8%B1%D9%88%D9%85%DB%8C%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:17:00+00:00"/>
    <meta property="og:title" content="افتتاح مرکز کشت زعفران ایروپیونیک در دانشگاه ارومیه"/>
    <meta property="og:description" content="مرکز کشت زعفران ایروپونیک دانشگاه ارومیه با حضور رئیس و اعضای هیئت رئیسه این دانشگاه افتتاح شد."/>
  </head>
  <body>
    <article>
      <h1>افتتاح مرکز کشت زعفران ایروپیونیک در دانشگاه ارومیه</h1>
      <h2>با حضور مسئولان صورت گرفت؛</h2>
      <address>
        <time datetime="2019-11-25T11:17:00+00:00">25 Nov 2019, 11:17</time>
      </address>
      <p>مرکز کشت زعفران ایروپونیک دانشگاه ارومیه با حضور رئیس و اعضای هیئت رئیسه این دانشگاه افتتاح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم نیوز</a>، رحیم حب نقی، رئیس دانشگاه ارومیه در آئین افتتاح این مرکز که ظرفیت آن کشت ۲۰ تُن پیاز زعفران گلخانه‌ای و تولید بیش از ۲۰ کیلوگرم کلاله در هر دوره است، اظهار داشت: این مجموعه با همکاری دانشگاه ارومیه و شرکت یاشیل درنیکای فرتاب از سه ماه پیش در دانشگاه شکل گرفته و امروز اولین دوره از زعفران آن در مرحله برداشت قرار دارد.</p>
      <p>وی، افزود: این نوع کشت در راستای کاهش ۴۰ درصدی مصرف آب در حوزه دریاچه ارومیه به عنوان یکی از کشت‌های جایگزین در این حوزه، موردتوجه قرار گرفته است.</p>
      <p>رئیس هیئت مدیره شرکت یاشیل درنیکای فرتاب نیز اظهار کرد: روش کشت ایروپونیک (هواکشت) زغفران، روش جدیدی است که در آن بدون استفاده از آب و خاک، کشت زعفران انجام می‌شود. در حال حاضر یک سالن به مساحت ۴۰۰ مترمربع برای این طرح درنظر گرفته شده است.</p>
      <p>حسین پورعلی در ادامه، محل تهیه پیازهای زعفران را خراسان رضوی و جنوبی دانست و گفت: یک مزرعه پنج هکتاری نیز در جوار گلخانه کشت زعفران ایجاد کرده‌ایم در سال‌های آتی نیز در طرح توسعه‌ای این مرکز، پیاز زعفران را خودمان تولید کنیم.</p>
      <p>وی افزود: خرید تضمینی محصول از کشاروزان را هم در فاز توسعه‌ای این محصول در نظر گرفته‌ایم تا کشاورزان دغدغه فروش را نداشته باشند.</p>
      <p>لازم به ذکر است این مجموعه به صورت مستقیم برای ۱۰ نفر و غیرمستقیم ۶۰ نفر اشتغالزایی ایجاد کرده است.</p>
      <p>انتهای پیام/</p>
    </article>
  </body>
</html>