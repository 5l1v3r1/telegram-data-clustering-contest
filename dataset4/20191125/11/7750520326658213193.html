<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/u-kyyevi-rozpochynayutsya-zahody-proty-gendernogo-nasylstva.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T11:26:30+00:00"/>
    <meta property="og:title" content="У Києві розпочинаються заходи проти гендерного насильства"/>
    <meta property="og:description" content="У Києві розпочинаються заходи проти гендерного насильства"/>
  </head>
  <body>
    <article>
      <h1>У Києві розпочинаються заходи проти гендерного насильства</h1>
      <address>
        <time datetime="2019-11-25T11:26:30+00:00">25 Nov 2019, 11:26</time>
      </address>
      <p>
        <b>У столиці 25 листопада у рамках акції «16 днів проти гендерного насильства» відбудеться серія заходів, метою яких є привернення уваги до проблем домашнього насильства та торгівлі людьми, що є грубим порушенням прав людини, передає <a href="https://1news.com.ua/">1NEWS</a> з посиланням на <a href="https://kyivcity.gov.ua/news/News_25_listopada_u_kiyevi_startuye_mizhnarodna_sotsialna_aktsiya_16_dniv_proti_gendernogo_nasilstva/">КМДА</a>.</b>
      </p>
      <figure>
        <img src="https://1news.com.ua/wp-content/uploads/2019/11/nasylye.jpg"/>
      </figure>
      <p>“Заходи розпочнуться о 14:30 із презентації проєктів із нагоди Міжнародної соціальної акції “16 днів проти гендерного насильства””, – йдеться у повідомленні.</p>
      <p>Зазначається, що у рамках заходу відбудуться презентації нових стратегій протидії насильству над жінками, інструменти формування гендерно-чутливих політик у Києві, проєкти підтримки постраждалих від домашнього насильства.</p>
      <p>“Інтерактивною частиною Акції, що розпочнеться о 17:00, стане підсвічування Паркового мосту через Дніпро помаранчевим кольором, а також флешмоб із парасольками помаранчевого кольору під гаслом “Розірви коло насильства”, – додали у КМДА.</p>
      <p>Також у рамках загальноміської акції за участю МБФ «Українська фундація громадського здоров’я» о 17:15 із пішохідно-велосипедного мосту на Володимирській гірці естафету прийме запуск у повітря помаранчевих кульок, як заклик до кожного, хто зіткнувся із насильством, «висвітлювати» свою проблему і не залишатися з нею наодинці.</p>
      <p>Соціальна акція «16 днів активності проти гендерного насильства» – щорічна міжнародна кампанія, яка починається 25 листопада, у Міжнародний день боротьби за ліквідацію насильства щодо жінок, і триває до 10 грудня – Дня прав людини.</p>
      <p>Основними завданнями акції «16 днів проти насильства» є привернення уваги громадськості до двох актуальних проблем: запобігання та протидії домашнього насильства та торгівлі людьми, а також активізація діяльності державних установ та громадських об’єднань задля поєднання зусиль щодо захисту прав людини.</p>
      <p>Офіційно цей день був оголошений Генеральною Асамблеєю ООН у 1999 році, але відзначатися він почав із 1981 року в пам’ять про трагічну загибель трьох сестер Мірабель, які були жорстоко вбиті під час диктатури домініканського правителя Рафаеля Трухільо в 1960 році.</p>
    </article>
  </body>
</html>