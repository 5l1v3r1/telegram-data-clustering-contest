<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103450/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T11:45:45+00:00"/>
    <meta property="og:title" content="У Суді ЄС підтверджують: Німеччина подала апеляцію щодо газопроводу OPAL"/>
    <meta property="og:description" content="Федеральний уряд Німеччини минулого тижня оскаржив рішення Суду Європейського Союзу щодо газопроводу OPAL."/>
  </head>
  <body>
    <article>
      <h1>У Суді ЄС підтверджують: Німеччина подала апеляцію щодо газопроводу OPAL</h1>
      <address>
        <time datetime="2019-11-25T11:45:45+00:00">25 Nov 2019, 11:45</time>
      </address>
      <p>Федеральний уряд Німеччини минулого тижня оскаржив рішення Суду Європейського Союзу щодо газопроводу OPAL.</p>
      <p>Це підтвердили у пресслужбі Суду Європейського Союзу, повідомляє "Європейська правда" з посиланням на <a href="https://www.energetyka24.com/">Energetyka24.com.</a></p>
      <p>Справа має довідковий номер C-848/19 P. Суд Євросоюзу 10 вересня <b><a href="https://www.eurointegration.com.ua/news/2019/09/10/7100563/">скасував </a></b>рішення ЄС від 28 жовтня 2016 року, що дозволило російському "Газпрому" постачати більше газу по газопроводу OPAL, який зв'язує його газопровід Nord Stream з Німеччиною.</p>
      <p>Рішення Єврокомісії від 2016 року дозволяло "Газпрому" повністю завантажити "Північний потік" для постачання газу до Німеччини та Чехії.</p>
      <p>Обсяги транспортування газу "Північним потоком" довелося скоротити на 12,8 млрд кубометрів блакитного палива на рік.</p>
      <p>Довгостроковий наслідок рішення - оператор газопроводу повинен забезпечити доступ до своєї інфраструктури третім сторонам, і використання певного газопроводу не може бути гарантоване на понад 50% виключно для "Газпрому" - в цьому конкретному випадку. Суд ЄС чітко вказав, що такі газопроводи не можуть бути виключені з правил ЄС.</p>
    </article>
  </body>
</html>