<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/burshtynska-tes-vidmovlyayetsya-pratsyuvaty-cherez-rosijskyj-import-elektroenergiyi/"/>
    <meta property="og:site_name" content="Рубрика"/>
    <meta property="article:published_time" content="2019-11-25T11:55:52+00:00"/>
    <meta property="og:title" content="Бурштинська ТЕС відмовляється працювати через російський імпорт електроенергії"/>
    <meta property="og:description" content="Бурштинська теплоелектростанція “ДТЕК Західенерго” з 22 листопада 2019 року оголосила про вимушений простій, в компанії заявили що російський імпорт негативно вплинув на роботу ТЕС. Про це повідомив в.о. директора ДТЕК Бурштинська ТЕС Олег Івахів у листі до голови Бурштинської міськради Роксолани Джури, передає Українська енергетика. “Відокремлений підрозділ “Бурштинська теплова електрична станція” АТ “ДТЕК Західенерго” повідомляє […]"/>
  </head>
  <body>
    <article>
      <h1>Бурштинська ТЕС відмовляється працювати через російський імпорт електроенергії</h1>
      <address><time datetime="2019-11-25T11:55:52+00:00">25 Nov 2019, 11:55</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/07/caf1bb3ea830249fbe061ff4b8a94b22cd1a6743-860x580-c-1.jpg"/>
      </figure>
      <p>
        <b>
          <b>Бурштинська теплоелектростанція “ДТЕК Західенерго” з 22 листопада 2019 року оголосила про вимушений простій, в компанії заявили що російський імпорт негативно вплинув на роботу ТЕС.</b>
        </b>
      </p>
      <p>Про це повідомив в.о. директора ДТЕК Бурштинська ТЕС Олег Івахів у листі до голови Бурштинської міськради Роксолани Джури, передає<a href="http://ua-energy.org/uk/posts/dtek-shantazhuie-try-oblasti-vidkliuchenniam-burshtynskoi-tes?fbclid=IwAR3ff2jI6sULA1nj4wZhvKDEwtfZfQLB3OBsObpb7TqWn_p-t8ncUGj9HFs"> Українська енергетика.</a></p>
      <p>“Відокремлений підрозділ “Бурштинська теплова електрична станція” АТ “ДТЕК Західенерго” повідомляє про введення з 22 листопада 2019 року вимушеного простою станції, як єдиної можливості для запобігання повному припиненню діяльності ТЕС”, — пише Івахів.</p>
      <p>Керівник станції скаржиться, що імпорт електроенергії з Росії за двосторонніми договорами замістив електроенергію національних ТЕС. А збільшення частки виробництва “дешевої електроенергії вітчизняних АЕС” знизило ціни для ТЕС.</p>
      <p>Він вважає, що для усунення негативних чинників, що “загрожують тривалим простоєм ТЕС”, потрібно: зупинити імпорт електроенергії з Росії та Білорусі, запровадити ринок допоміжних послуг (для плати станціям за готовність) та погасити заборгованість ДП “Енергоринок” перед компаніями.</p>
      <p>
        <b>Станції “ДТЕК Західенерго”, в тому числі — Бурштинська ТЕС, працюють в Бурштинському енергоострові (БуОс) синхронно з енергосистемою Європи.</b>
      </p>
      <p>Електроенергія з Росії та Білорусі не має доступу до Бурштинського енергоострову, трейдери можуть імпортувати електроенергію з Словаччини, Польщі, Угорщини та Румунії.</p>
      <p>Відзначається, що електроенергія у Бурштинському енергоострові на РДН досі продається на 30% дорожче, ніж на решті території України — по 1754,37 грн/МВт•год.</p>
      <p>Бурштинський енергоострів розташований в межах Закарпатської, Івано-Франківської та Львівської областей. Основне джерело живлення — Бурштинська та теплоелектростанції (ДТЕК Західенерго). Енергоострів приєднаний до електромереж країн ЄС та працює синхронно з енергосистемою Європи. З Бурштинського енергоострову Україна експортує електроенергію за кордон.</p>
    </article>
  </body>
</html>