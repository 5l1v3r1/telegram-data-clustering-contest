<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594833/%E0%A6%9C%E0%A7%8D%E0%A6%AC%E0%A6%BE%E0%A6%B2%E0%A6%BE%E0%A6%A8%E0%A6%BF-%E0%A6%B9%E0%A6%BF%E0%A6%B8%E0%A7%87%E0%A6%AC%E0%A7%87-%E0%A6%AA%E0%A6%B0%E0%A6%AE%E0%A6%BE%E0%A6%A3%E0%A7%81-%E0%A6%B6%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%AC%E0%A7%8D%E0%A6%AF%E0%A6%AC%E0%A6%B9%E0%A6%BE%E0%A6%B0-%E0%A6%A8%E0%A6%BF%E0%A7%9F%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T11:49:00+00:00"/>
    <meta property="og:title" content="জ্বালানি হিসেবে পরমাণু শক্তির ব্যবহার নিয়ে উদ্বিগ্ন পোপ"/>
    <meta property="og:description" content="পরমাণু অস্ত্রমুক্ত বিশ্ব গড়ার ডাক দেওয়ার পর জ্বালানি হিসেবে পরমাণু শক্তির ব্যবহার নিয়েও উদ্বেগ প্রকাশ করেছেন ক্যাথলিক ধর্মগুরু পোপ ফ্রান্সিস। ফুকুশিমা চুল্লিতে দুর্ঘটনার শিকারদের সঙ্গে কথা বলতে গিয়ে সোমবার তিনি ভবিষ্যতের বিকল্প জ্বালানির উৎস নিয়ে চিন্তা-ভাবনার তাগিদ দিয়েছেন । এর আগে..."/>
  </head>
  <body>
    <article>
      <h1>জ্বালানি হিসেবে পরমাণু শক্তির ব্যবহার নিয়ে উদ্বিগ্ন পোপ</h1>
      <address><time datetime="2019-11-25T11:49:00+00:00">25 Nov 2019, 11:49</time> by <a rel="author">বিদেশ ডেস্ক</a></address>
      <p>
        <b>পরমাণু অস্ত্রমুক্ত বিশ্ব গড়ার ডাক দেওয়ার পর জ্বালানি হিসেবে পরমাণু শক্তির ব্যবহার নিয়েও উদ্বেগ প্রকাশ করেছেন ক্যাথলিক ধর্মগুরু পোপ ফ্রান্সিস। ফুকুশিমা চুল্লিতে দুর্ঘটনার শিকারদের সঙ্গে কথা বলতে গিয়ে সোমবার তিনি ভবিষ্যতের বিকল্প জ্বালানির উৎস নিয়ে চিন্তা-ভাবনার তাগিদ দিয়েছেন । এর আগে জাপানের বিশপরাও জ্বালানি হিসেবে পরমাণু শক্তির ব্যবহার বাতিল করার আহ্বান জানিয়েছিলেন।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/d09e64c65bc58c736d2de6af6192497d-5ddbc0441d994.jpg"/>
      </figure>
      <p>জাপানে ২০১১ সালের মার্চে ৯ মাত্রার ভূমিকম্প এবং সুনামির আঘাতে ফুকুশিমা দাইইচি পারমাণবিক বিদ্যুৎ কেন্দ্রের বড় ক্ষতি হয়। ঘটনার পর বিদুৎকেন্দ্র থেকে তেজস্ক্রিয় বিকিরণ শুরু হয়। সুনামিতে সে সময় ১৮ হাজার মানুষ নিহত অথবা নিখোঁজ হয়।   সোমবার সেই সুনামিতে ক্ষতিগ্রস্তদের উদ্দেশে পোপ বলেন, ‘স্থানীয় সম্প্রদায়ের মধ্যে সামাজিক বন্ধন গড়ে না উঠলে এই দুর্ঘটনার বিভীষিকা কখনও কাটিয়ে ওঠা যাবে না।’</p>
      <p>পোপের আগে ফুকুশিমার দুর্ঘটনাকে সামনে এনে এক বিবৃতিতে পরমাণু চুল্লির বিলোপ চেয়েছেন জাপানের ক্যাথলিক বিশপরা। প্রাকৃতিক সম্পদের অভাবে থাকা জাপান অনেকদিন ধরেই পরমাণু শক্তিতে সমাধান খুঁজে আসছে। তবে দুর্ঘটনার শিকার হওয়ার পর ২০১১ সালে সবগুলো চুল্লিই বন্ধ করে দেওয়া হয়। </p>
      <p>পোপ বলেন, ‘জাপানে আমার বিশপ ভাইয়েরা যেমনটা বলেছেন, পরমাণু শক্তির অব্যাহত ব্যবহার নিয়ে তারা উদ্বিগ্ন। তারা পরমাণু বিদ্যুৎ কেন্দ্রের অবসান চায়।  পোপ আরও বলেন,  ‘সুনির্দিষ্টভাবে প্রাকৃতিক সম্পদ আর জ্বালানির ভবিষ্যত উৎস সম্পর্কে গুরুত্বপূর্ণ সিদ্ধান্ত নেওয়া জরুরি’।</p>
      <p>জাপানের ক্যাথলিক ধর্মগুরুরা জানান, পোপ নিজেই দুর্ঘটনাকবলিত এলাকাতে যাওয়ার আগ্রহ প্রকাশ করেছেন। তবে তার সময় না থাকায় দুর্ঘটনার শিকারদের টোকিও আনা হয়। এদের একজন মাতসুকি কামোশিতা বলেন, ‘এখনও সেখানে পারমাণবিক বিকিরণ ঘটছে।  আমাদের জীবদ্দশায় ভূমি ও বনকে এই বিকিরণ থেকে বাঁচানো অনেক কঠিন। তাই এখান থেকে সবাইকে উদ্ধার করা জরুরি।’  </p>
      <p>শনিবার নাগাসাকি শহর পরিদর্শনকালে পোপ বিশ্বনেতাদের প্রতি পারমাণবিক অস্ত্রমুক্ত বিশ্ব গড়ার আহ্বান জানান। সে সময় পরমাণু অস্ত্র উন্নয়নকে ‘নিরাপত্তার মিথ্যা অজুহাত’ আখ্যা দেন তিনি।</p>
      <p>গত ৩৮ বছরের মধ্যে কোনও প্রধান ক্যাথলিক ধর্ম যাজকের প্রথম জাপান সফর।সফরে শুরুতেই তিনি আণবিক বোমা হামলার শিকার পৃথিবীর একমাত্র স্থান হিরোশিমা ও নাগাসাকি সফর করেন। পোপ ফ্রান্সিসের নেতৃত্বে ভ্যাটিকান পারমাণবিক অস্ত্র বিরোধী বলিষ্ঠ অবস্থান গ্রহণ করে আসছে। ভ্যাটিকান হচ্ছে জাতিসংঘের পরমাণু অস্ত্র নিষিদ্ধকরণ চুক্তি স্বাক্ষর ও অনুমোদনকারী প্রথম রাষ্ট্রগুলোর একটি।</p>
      <footer>/এমএইচ/বিএ/</footer>
    </article>
  </body>
</html>