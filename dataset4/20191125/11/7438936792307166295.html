<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Znojmo-Soutez-Sommelier-Moravy-s-rekordni-ucasti-604606"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T11:38:00+00:00"/>
    <meta property="og:title" content="Znojmo: Soutěž Sommelier Moravy s rekordní účastí"/>
    <meta property="og:description" content="Soutěž sommelierů – Sommelier Moravy, kterou pořádala již posedmé Asociace sommelierů ČR v Louckém klášteře ve Znojmě, měla rekordních 35 soutěžících a zná své vítěze! V sommelierském klání, které je zaměřeno na dovednosti a znalosti o vínech z Moravy a Čech, se mezi juniory blýskla Nikola Štěpánková ze SŠ Brno Charbulova a mezi profesionály Libuše Vrbová, Vinařství U Vrbů. Gratulujeme!"/>
  </head>
  <body>
    <article>
      <h1>Znojmo: Soutěž Sommelier Moravy s rekordní účastí</h1>
      <address>
        <time datetime="2019-11-25T11:38:00+00:00">25 Nov 2019, 11:38</time>
      </address>
      <p>
        <b>Soutěž sommelierů – Sommelier Moravy, kterou pořádala již posedmé Asociace sommelierů ČR v Louckém klášteře ve Znojmě, měla rekordních 35 soutěžících a zná své vítěze! V sommelierském klání, které je zaměřeno na dovednosti a znalosti o vínech z Moravy a Čech, se mezi juniory blýskla Nikola Štěpánková ze SŠ Brno Charbulova a mezi profesionály Libuše Vrbová, Vinařství U Vrbů. Gratulujeme!</b>
      </p>
      <p>Soutěžilo se nejen v tradiční kategorii Junior, která je do 21 let, ale již podruhé i v kategorii Profesionál. Kategorie Junior (do 21 let) je určena studentům a absolventům škol se zaměřením na gastronomii, hotelnictví a turismus z celé České republiky. Dále je určena pracujícím v gastronomii, vinařství a obchodu s vínem ve věku do 21 let. Kategorie Profesionál (od 21 let) je určena sommelierům, kteří tuto profesi vykonávají aktivně.</p>
      <p>„Soutěž ukázala, jak významnou úlohu má Asociace sommelierů ČR. Právě tato soutěže naplňuje jeden z cílů asociace, a to studium, výuku sommelierství a popularizaci sommelierské činnosti v ČR i v zahraničí a dává tak možnost zvyšovat úroveň sommelierů a prestiž tohoto oboru,“ říká k soutěži Sommelier Moravy její ředitel František Koudela.</p>
      <p>„Soutěž Sommelier Moravy pomáhá prohlubovat a rozvíjet znalosti o našich vínech, vinařských oblastech a podoblastech, o typických odrůdách a o celkové vinařské kultuře v České republice. Byl jsem nesmírně mile potěšen hloubkou znalostí soutěžících v kategorii Profesionál, u kterých lze tyto znalosti očekávat, ale mnohem více mne překvapily výkony Juniorů, kteří byli na mimořádně vysoké úrovni. Jsem rád, že vyrůstá další mladá generace, která bude zvyšovat úroveň gastronomie a přinášet zážitky všem milovníkům vína,“ doplňuje k soutěži viceprezident Asociace sommelierů ČR Ivo Dvořák</p>
      <p>V kategorii Junior mezi sebou bojovalo 27 soutěžících ze 13 škol. Kromě degustace anonymních vzorků nebo servisu červeného vína museli junioři v písemném testu odpovídat na různorodé otázky, mezi nimi třeba na tu, z čeho je vyšlechtěna odrůda Cabernet Dorsa (Frankovka x Dornfelder). A jak kategorie Junior dopadla? Vítězem se stala Nikola Štěpánková ze SŠ Brno Charbulova, druhé místo obsadila Anna Holčapková z HŠ a VOŠ Poděbrady a na třetím místě se umístila Veronika Veselská ze Střední vinařské školy Valtice.</p>
      <h3>V porotě zasedly opravdové špičky</h3>
      <p>Ve druhém ročníku kategorie Profesionál mezi sebou soutěžilo osm sommelierů z různých restaurací, vinařství, vinoték či dovozců vína. Soutěžící tu museli plnit podobné úkoly jako jejich mladší kolegové, v písemném testu museli například správně určit, co způsobuje Erysiphe Necator (Oidium). V této kategorii si nejlépe vedla Libuše Vrbová z vinařství U Vrbů, druhé místo obsadil Kamil Prokeš z vinařství Kamil Prokeš a třetí příčka patří Matouši Formanovi z Californian Wines a.s.</p>
      <p>Že to soutěžící neměli lehké, ukazuje složení poroty, ve které vedle sebe zasedly opravdové špičky oboru: Martin Pastyřík, prezident Asociace sommelierů ČR, Ivo Dvořák, viceprezident Asociace sommelierů ČR, František Koudela, ředitel pro vzdělávání a soutěže Asociace sommelierů ČR, Martina Šoltová, degustátorka a členka Asociace sommelierů ČR, Martin Marian, ředitel a majitel hotelu Galant, David Král, hlavní sommelier společnosti BOHEMIA SEKT a trojnásobný vítěz mistrovství sommelierů ČR, a Libor Nazarčuk, člen představenstva Asociace sommelierů ČR.</p>
      <p>Poděkování za podporu, bez které by se soutěž nekonala, patří následujícím subjektům: Vinařskému fondu ČR, městu Znojmo a ministrovi zemědělství Miroslavu Tomanovi, pod jehož záštitou se soutěž koná. Garantem soutěže a hlavním organizátorem je Asociace sommelierů ČR, spoluorganizátorem je spolek VOC Znojmo. Mediálními partnery jsou časopis Sommelier a časopis Wine &amp; Degustation. Partnery soutěže jsou Svaz vinařů ČR, Národní vinařské centrum, Hotel Galant Mikulov, Merlot d’Or, Bacchus, Vinařství Dvořáček LTM, Penzion Krásný sklep Nový Šaldorf, BS vinařské potřeby a Pulltex.</p>
      <p>Více informací o celé soutěži najdete <a href="http://www.sommeliermoravy.cz/">ZDE</a>.</p>
      <p>Školení, semináře a soutěž o titul Sommelier Moravy se koná pod záštitou ministra zemědělství Miroslava Tomana.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Znojmo-Radnice-ocenila-30-osobnosti-604328"/>
        <a href="https://www.parlamentnilisty.cz/politika/obce-volicum/Znojmo-Ladovsky-advent-s-kocourem-Mikesem-fotostenou-i-staroceskou-zabijackou-604193"/>
        <a href="https://www.parlamentnilisty.cz/politika/obce-volicum/Znojmo-Noc-venku-podpori-lidi-bez-domova-603994"/>
        <a href="https://www.parlamentnilisty.cz/politika/obce-volicum/Materske-centrum-Miniklub-Znojmo-ma-nove-sidlo-603590"/>
      </related>
    </article>
  </body>
</html>