<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/kultura/news-zniknely-bezcenne-kosztownosci-obrabowano-krolewski-skarbiec,nId,3353979"/>
    <meta property="og:site_name" content="RMF24"/>
    <meta property="article:published_time" content="2019-11-25T11:01:15+00:00"/>
    <meta property="og:title" content="Zniknęły bezcenne kosztowności. Obrabowano królewski skarbiec w Dreźnie"/>
    <meta property="og:description" content="Dwie osoby obrabowały muzealny skarbiec w Dreźnie, znany jako Gruenes Gewoelbe (Zielone Sklepienie) - wynika z zapisów z kamer monitoringu. Taką informację przekazał szef drezdeńskiej policji kryminalnej Volker Lange. Niewykluczone, że w tym przestępstwie uczestniczyły jeszcze inne osoby."/>
  </head>
  <body>
    <article>
      <h1>Zniknęły bezcenne kosztowności. Obrabowano królewski skarbiec w Dreźnie</h1>
      <address><time datetime="2019-11-25T11:01:15+00:00">25 Nov 2019, 11:01</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Dwie osoby obrabowały muzealny skarbiec w Dreźnie, znany jako Gruenes Gewoelbe (Zielone Sklepienie) - wynika z zapisów z kamer monitoringu. Taką informację przekazał szef drezdeńskiej policji kryminalnej Volker Lange. Niewykluczone, że w tym przestępstwie uczestniczyły jeszcze inne osoby.</b>
      </p>
      <figure>
        <img src="https://i.iplsc.com/muzealny-skarbiec-znany-jako-gruenes-gewoelbe-zielona-powala/0009ETQAJTHYE5GV-C123-F4.jpg"/>
        <figcaption>Muzealny skarbiec znany jako Gruenes Gewoelbe (Zielona Powała)<cite>/PAP/EPA/RALF HIRSCHBERGER /</cite></figcaption>
      </figure>
      <p><b>Złodzieje wtargnęli do skarbca przez okno</b> - najpierw rozcięli kratę, a potem wybili szybę. Świadomie skierowali się ku jednej z witryn i rozbili ją.<br/><br/>Komendant drezdeńskiej policji Joerg Kubiessa powiedział na konferencji prasowej, że włamanie zgłoszono o godzinie 4.59. <b>Pościg za sprawcami nie przyniósł dotychczas rezultatów.</b><br/><br/>Dyrektor generalnej Państwowych Zbiorów Sztuki w Dreźnie Marion Ackermann oświadczyła, że nie da się oszacować finansowej wartości skradzionych przedmiotów. Tłumaczyła, że ich wartość artystyczna nie ma konkretnego wymiaru pieniężnego.<br/><br/><b>W rozbitej witrynie znajdowały się trzy komplety precjozów</b>, ale ich wartość materialna ma znacznie mniejsze znaczenie niż ich całościowość - podkreśliła Ackermann.</p>
      <figure>
        <img src="https://i.iplsc.com/wedlug-niemieckich-mediow-ofiara-przestepcow-padly-historycz/0009ETQFM03ESVX2-C123-F4.png"/>
        <figcaption>Według niemieckich mediów ofiarą przestępców padły historyczne precjoza wartości setek milionów euro<cite>/PAP/EPA/RALF HIRSCHBERGER /</cite></figcaption>
      </figure>
      <p>Według dziennika "Bild", przed włamaniem spowodowano awarię elektrycznej skrzynki rozdzielczej w pobliżu najcenniejszych drezdeńskich muzeów, odcinając je od dopływu prądu. <b>Kamery obserwacyjne pracowały jednak dalej dzięki niezależnemu zasilaniu.</b></p>
      <h4>Jeden z największych zbiorów klejnotów w Europie</h4>
      <p><b>Gruenes Gewoelbe</b> jest uważane za jeden z największych zbiorów klejnotów w Europie i mieści się w salach zamku w Dreźnie. Znajduje się tam ponad 3 tysiące arcydzieł sztuki jubilerskiej i złotniczej. Jeden z najważniejszych eksponatów to największy zielony diament świata.<br/><br/>Muzeum jubilerstwa i złotnictwa zostało założone w 1721 roku jako skarbiec elektorów saksońskich przez Augusta II Mocnego. Jest uważane za najbogatszą kolekcję klejnotów w Europie.</p>
      <p>Nazwa <b>Zielone Sklepienie </b>pochodzi od malowanych w kolorze zieleni malachitowej ścian sali, które obecnie pokryte są taflami luster. Zbiory eksponowane są w dwóch zespołach pomieszczeń: "historycznym" i "nowym Zielonym Sklepieniu", obydwu mieszczących się w zachodnim skrzydle zamku.</p>
      <p>Zielone Sklepienie - zniszczone podczas II wojny światowej - udostępniono ponownie do zwiedzania w 2006 roku. </p>
      <figure>
        <img src="https://i.iplsc.com/muzealny-skarbiec-augusta-mocnego-w-dreznie-znany-jako-gruen/0009ETQDIRA4PCHH-C123-F4.png"/>
        <figcaption>Muzealny skarbiec Augusta Mocnego w Dreźnie, znany jako Gruenes Gewoelbe (Zielona Powała)<cite>/PAP/EPA/MATTHIAS HIEKEL /</cite></figcaption>
      </figure>
      <h3>
        <a href="https://www.rmf24.pl/zdjecie,iId,2790460,iAId,347144">Okradziono muzealny skarbiec w Dreźnie (5 zdjęć)</a>
      </h3>
      <slideshow>
        <figure>
          <img src="https://i.iplsc.com/okradziono-muzealny-skarbiec-w-dreznie/0009EU1QWY6YAIQ5-C322.jpg"/>
          <figcaption>Opis / fot. PAP/EPA/FILIP SINGER</figcaption>
        </figure>
        <figure>
          <img src="https://i.iplsc.com/okradziono-muzealny-skarbiec-w-dreznie/0009EU1PVR7R7OS1-C322.jpg"/>
          <figcaption>Opis / fot. PAP/EPA/FILIP SINGER</figcaption>
        </figure>
        <figure>
          <img src="https://i.iplsc.com/okradziono-muzealny-skarbiec-w-dreznie/0009EU1NA9GJD95W-C322.jpg"/>
          <figcaption>Opis / fot. PAP/EPA/FILIP SINGER</figcaption>
        </figure>
        <figure>
          <img src="https://i.iplsc.com/okradziono-muzealny-skarbiec-w-dreznie/0009EU1LPBCUATA1-C322.jpg"/>
          <figcaption>Opis / fot. PAP/EPA/FILIP SINGER</figcaption>
        </figure>
        <figure>
          <img src="https://i.iplsc.com/okradziono-muzealny-skarbiec-w-dreznie/0009EU1KRTSLK2M0-C322.jpg"/>
          <figcaption>Opis / fot. PAP/EPA/FILIP SINGER</figcaption>
        </figure>
      </slideshow>
      <p>
        <a href="https://www.rmf24.pl/zdjecie,iId,2790460,iAId,347144">+ 1</a>
      </p>
      <figure>
        <video src="https://v-nocdn.iplsc.com/-/0009EUOKNS1RSP7W-V1.mp4"/>
        <figcaption>„Bezcenne skarby”. Historyczny skarbiec Augusta Mocnego w Dreźnie został obrabowany, przestępcy pozostają na wolności TVN24/x-news/DE RTL TV /</figcaption>
      </figure>
    </article>
  </body>
</html>