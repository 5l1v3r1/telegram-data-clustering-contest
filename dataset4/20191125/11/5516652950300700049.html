<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426448/kati-kalo-ginetai-sth-g-kathgoria"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T11:47:35+00:00"/>
    <meta property="og:title" content="Κάτι καλό γίνεται στη Γ' Κατηγορία..."/>
    <meta property="og:description" content="Συνήθως το πρωτάθλημα της Γ' Κατηγορίας Δωδεκανήσου είναι ο ...φτωχός συγγενής του ποδοσφαίρου της περιοχής μας. Τα φώτα της δημοσιότητας δεν πέφτουν ποτέ πάνω της και ο κόσμος δεν ασχολείται και πολύ η αλήθεια."/>
  </head>
  <body>
    <article>
      <h1>Κάτι καλό γίνεται στη Γ' Κατηγορία...</h1>
      <address>
        <time datetime="2019-11-25T11:47:35+00:00">25 Nov 2019, 11:47</time>
      </address>
      <p>
        <b>Συνήθως το πρωτάθλημα της Γ' Κατηγορίας Δωδεκανήσου είναι ο ...φτωχός συγγενής του ποδοσφαίρου της περιοχής μας. Τα φώτα της δημοσιότητας δεν πέφτουν ποτέ πάνω της και ο κόσμος δεν ασχολείται και πολύ η αλήθεια.</b>
      </p>
      <p>Αυτά ίσχυαν μέχρι και πέρυσι. Φέτος τα πράγματα είναι εντελώς διαφορετικά. Ξαφνικά, η Γ' Κατηγορία και δημοσιότητα περισσότερη απέκτησε και αρκετό κόσμο ο οποίος παρακολουθεί τα περισσότερα από τα παιχνίδια που γίνονται κάθε Σαββατοκύριακο. Είναι φανερό πως κάτι καλύτερο γίνεται σε αυτό το πρωτάθλημα το οποίο παρουσιάζει το δικό του ξεχωριστό ενδιαφέρον.</p>
      <p>Όσοι βρέθηκαν πρόσφατα στα παιχνίδια Ιππότες - Πάνθηρες και Πάνθηρες ΠΑΣ Ασκληπειού, πρέπει να εντυπωσιάστηκαν με την παρουσία του κόσμου στο Ενωσιακό γήπεδο στο "Καλλιπάτειρα". Νόμιζες και παρακολουθείς παιχνίδι της Α' Κατηγορίας χωρίς καμία δόση υπερβολής. Είχε πάρα πολύ κόσμο, τηρουμένων των αναλογιών και με βάση τα δεδομένα της κατηγορίας αυτής. Είναι φανερό πως η είσοδος μερικών νέων ομάδων αλλά και η επανίδρυση του ΟΦ Ιστρίου και του ΠΑΣ Ασκληπειού που τα τελευταία χρόνια ήταν στην αδράνεια, έχουν δημιουργήσει ένα διαφορετικό κλίμα και έχουν "τραβήξει" και το ενδιαφέρον των φιλάθλων της περιοχής μας. Και αυτό είναι κάτι το οποίο θα βοηθήσει και στην ποιοτική αναβάθμιση και των αγώνων.</p>
      <p>Θα μπορούμε να παρακολουθούμε καλύτερα παιχνίδια δηλαδή, που θα έχουν και περισσότερη αγωνία για την έκβαση του θετικού αποτελέσματος. Είναι επίσης σημαντικό το ότι πολλές ομάδες, έχουν αποφασίσει να δώσουν χρόνο συμμετοχής στους πιτσιρικάδες, στα παιδιά που μέχρι και πρόσφατα έπαιζαν (ή και παίζουν ακόμη) στα πρωταθλήματα των υποδομών. Θα πάρουν παιχνίδια στα πόδια τους και άλλες παραστάσεις που στις περισσότερες των περιπτώσεων θα είναι εποικοδομητικές για τη μετέπειτα ποδοσφαιρική τους πορεία. Μακάρι να συνεχιστεί η αναβάθμιση της συγκεκριμένης κατηγορίας καθώς όπως είναι γνωστό, ό,τι ξεκινάει να αλλάζει από τη βάση, μπορεί να βοηθήσει και την κορυφή να πάει σε ένα διαφορετικό επίπεδο.</p>
      <p>Όταν στα ...θεμέλια γίνεται κάτι καλό, τότε δεν υπάρχει κανένας απολύτως φόβος.<br/>Καλημέρα σας...</p>
      <p>
        <b>Δραγάτης Δημήτρης</b>
      </p>
    </article>
  </body>
</html>