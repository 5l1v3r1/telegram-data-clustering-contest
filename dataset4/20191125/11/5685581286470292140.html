<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/ankara-istanbul-arasindaki-seyahat-suresi-4-saate-dusuyor-1286949-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T11:44:00+00:00"/>
    <meta property="og:title" content="Ankara-İstanbul arasındaki seyahat süresi 4 saate düşüyor"/>
    <meta property="og:description" content="Ulaştırma ve Altyapı Bakanı Cahit Turhan, Ankara-İstanbul hattında yüksek hızlı tren (YHT) ile ulaşım süresini kısaltacak Doğançay ripajında ilk aşamanın gelecek yıl sonunda hizmete gireceğini, tünelin tüm aşamaları tamamlandığında iki kent arasındaki seyahat süresinin 4 saate düşeceğini bildirdi."/>
  </head>
  <body>
    <article>
      <h1>Ankara-İstanbul arasındaki seyahat süresi 4 saate düşüyor</h1>
      <h2>Ulaştırma ve Altyapı Bakanı Cahit Turhan, Ankara-İstanbul hattında yüksek hızlı tren (YHT) ile ulaşım süresini kısaltacak Doğançay ripajında ilk aşamanın gelecek yıl sonunda hizmete gireceğini, tünelin tüm aşamaları tamamlandığında iki kent arasındaki seyahat süresinin 4 saate düşeceğini bildirdi.</h2>
      <address>
        <time datetime="2019-11-25T11:44:00+00:00">25 Nov 2019, 11:44</time>
      </address>
      <p>Ankara-İstanbul hattında seyahat süresi kısalacak.Ulaştırma ve Altyapı Bakanı Cahit  Turhan, <a href="http://www.gazetevatan.com/arama/?Keyword=Ankara">Ankara</a>-İstanbul hattında yüksek hızlı tren (YHT) ile  ulaşım süresini  kısaltacak Doğançay ripajında ilk aşamanın gelecek yıl sonunda hizmete  gireceğini, tünelin tüm aşamaları tamamlandığında iki kent arasındaki seyahat  süresinin 4 saate düşeceğini bildirdi.  Bakan Turhan, AA muhabirine, <a href="http://www.gazetevatan.com/arama/?Keyword=YHT">YHT</a> işletmeciliğiyle başlatılan kombine  taşımacılık sayesinde 13 il ve Türkiye nüfusunun yüzde 42'sinin konforlu ve hızlı  ulaşımdan faydalandığını söyledi.  Bugüne kadar 52 milyonu aşkın yolcuyu ağırlayan söz konusu trenlerle  seyahat eden yolcularda memnuniyet oranının yüzde 98 olduğunu belirten Turhan,  YHT işletmeciliğinin toplam 1213 kilometrelik ağda, günde 22 bin ile 25 bin  arasında değişen yolcuya hizmet verdiğini dile getirdi.</p>
      <p>Turhan, 2009'da Ankara-Eskişehir hattıyla başlayan YHT  işletmeciliğinin 2011'de Ankara-Konya, 2013'te <a href="http://www.gazetevatan.com/arama/?Keyword=Eski%C5%9Fehir">Eskişehir</a>-Konya ve 2014'te  Eskişehir-İstanbul ile <a href="http://www.gazetevatan.com/arama/?Keyword=Konya">Konya</a>-İstanbul hatlarıyla devam ettiğini hatırlatarak, bu  hizmetlerin 19 YHT setiyle gerçekleştirildiğini, <a href="http://www.gazetevatan.com/arama/?Keyword=Siemens">Siemens</a>'e sipariş edilen 12 tren  setinden de ilkinin teslimatının yapıldığını ve gelecek yıl hizmet vermeye  başlayacağını aktardı.</p>
      <p>
        <b> 5 viyadüğün yapımı tamamlandı</b>
      </p>
      <p>Her ay bir set olmak üzere teslimatı yapılacak trenlerin hizmete  girmesiyle YHT'lerle taşınan yolcu sayısının daha da artacağını vurgulayan  Turhan, Ankara-İstanbul YHT Projesi kapsamında <a href="http://www.gazetevatan.com/arama/?Keyword=Sakarya">Sakarya</a>'nın <a href="http://www.gazetevatan.com/arama/?Keyword=Sapanca">Sapanca</a>-Geyve hattında  inşa çalışmaları devam eden Doğançay ripajında yapım çalışmalarının sürdüğünü  kaydetti.</p>
      <p> Turhan, projeye ilişkin şu bilgileri verdi: "YHT ile Ankara-İstanbul hattındaki ulaşımı yaklaşık 30 dakika  kısaltacak Doğançay ripajı 3 aşamadan oluşuyor. Uzunluğu 14 kilometre olan  ripajın ilk aşamasının 2020 sonunda bitirilerek işletmeye alınması planlanıyor.  Böylece Ankara ile <a href="http://www.gazetevatan.com/arama/?Keyword=%C4%B0stanbul">İstanbul</a> arasındaki seyahat süresinin, 10 dakika kısalması  hedefleniyor. Tünelin tüm aşamaları hizmete girdiğinde iki şehir arasında YHT ile  seyahat süresi 4,5 saatten 4 saate düşecek."  Gidiş-geliş uzunluğu 28 kilometre olan ripajda 2 menfez, 8 alt ve üst  geçit bulunduğunu ifade eden Turhan, projenin birinci kesiminde tünellerin kazı  ve kaplaması ile ana hat ve konvansiyonel bağlantısındaki 5 viyadüğün yapımının  tamamlandığını söyledi.</p>
      <p> Turhan, üstyapı, elektrifikasyon, sinyalizasyon ve telekomünikasyon  çalışmalarında da yüzde 15 ilerleme kaydedildiğini bildirdi.</p>
    </article>
  </body>
</html>