<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/primar-exclus-din-psd-dancila-a-obtinut-cel-mai-prost-scor-din-istoria-psd-nu-exista-o-rusine-mai-mare-decat-asta-1922405125542019111119179956"/>
    <meta property="og:site_name" content="News.ro"/>
    <meta property="article:published_time" content="2019-11-25T11:51:54+00:00"/>
    <meta property="og:title" content="Primar exclus din PSD: Dăncilă a obţinut cel mai prost scor din istoria PSD. Nu există o ruşine mai mare decât asta"/>
    <meta property="og:description" content="Primarul municipiului Bacău, Cosmin Necula, exclus din PSD după ce a criticat în mod repetat politica Guvernului Dăncilă, a postat pe Facebook un mesaj extrem de dur la adresa şefilor din Partidul Social Democrat, după rezultatul celui de-al doilea tur de scrutin al alegerilor prezidenţiale. El cataloghează scorul obţinut de Dăncilă ca fiind “cea mai mare ruşine pentru PSD”, situaţia fiind “de un penibil răsunător”."/>
  </head>
  <body>
    <article>
      <h1>Primar exclus din PSD: Dăncilă a obţinut cel mai prost scor din istoria PSD. Nu există o ruşine mai mare decât asta</h1>
      <address><time datetime="2019-11-25T11:51:54+00:00">25 Nov 2019, 11:51</time> by <a rel="author">Departamentul Social</a></address>
      <p>
        <b>Primarul municipiului Bacău, Cosmin Necula, exclus din PSD după ce a criticat în mod repetat politica Guvernului Dăncilă, a postat pe Facebook un mesaj extrem de dur la adresa şefilor din Partidul Social Democrat, după rezultatul celui de-al doilea tur de scrutin al alegerilor prezidenţiale. El cataloghează scorul obţinut de Dăncilă ca fiind “cea mai mare ruşine pentru PSD”, situaţia fiind “de un penibil răsunător”.</b>
      </p>
      <p>“În aceste momente nu pot să nu mă gândesc cum baronul Benea (Dragoş Benea, preşedinte PSD Bacău – n.r) a votat-o pe Dăncilă premier, apoi preşedinte al PSD şi, în cele din urmă, candidat la prezidenţiale. Dăncilă a obţinut cel mai prost scor din istoria PSD. Nu există o ruşine mai mare decât asta pentru PSD. Puţin peste 3 milioane de voturi în turul 2! Cea mai umilitoare înfrângere de când există acest partid! Sunt exact 6 luni de când am spus public faptul că Viorica Dăncilă trebuie să se retragă de la guvernare. Atunci, la fel ca şi acum, eram convins că ar fi fost modul corect în care PSD să demonstreze că a înţeles expresia votului primit din partea românilor şi singura modalitate prin care ar fi putut să se regenereze”, a scris, luni, Necula pe Facebook.</p>
      <p>Acesta afirmă că liderul PSD Bacău, Dragoş Benea, ”a plimbat-o pe Dăncilă cu bicicleta pe centura nefinalizată a Bacăului, crezând că astfel o să înduplece românii, însă, nu a reuşit decât să se facă de râs”.</p>
      <p>Necula a mai scris că primarii, consilierii, membrii şi simpatizanţii serioşi care au făcut campanie şi au muncit atât de mult nu meritau un asemenea rezultat: ”Dacă rezultatul, poate, se va uita, situaţia de un penibil răsunător va rămâne la capitolul «aşa nu» pentru orice campanie electorală”.</p>
      <p>Liderul PSD Viorica Dăncilă a mers, în 26 octombrie, pe bicicletă, însoţită de lideri ai partidului, cu ocazia vizitei făcute la lucrările care se desfăşoară pe centura oraşului Bacău.</p>
      <p>Dăncilă a primit voturile a 34,12%, conform rezultatelor parţiale ale scrutinului de duminică, anunţate luni de Biroul Electoral Central (BEC).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>