<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816056"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T11:37:00+00:00"/>
    <meta property="og:title" content="Рали Дакар 2020: близо 8 000 км очакват авантюристите (вижте маршрута)"/>
    <meta property="og:description" content="Остана месец и половина до старта на рали Дакар 2020. Миналата седмица бе окончателното представяне на състезанието в Института за арабския свят в ..."/>
  </head>
  <body>
    <article>
      <h1>Рали Дакар 2020: близо 8 000 км очакват авантюристите (вижте маршрута)</h1>
      <address><time datetime="2019-11-25T11:37:00+00:00">25 Nov 2019, 11:37</time> by <a rel="author">SPORTAL.BG</a></address>
      <p>Остана месец и половина до старта на рали Дакар 2020. Миналата седмица бе окончателното представяне на състезанието в Института за арабския свят в Париж. Това е напълно подходящо място, тъй като цялото състезание ще се проведе в Близкия изток. Единствената държава домакин е Саудитска Арабия.<br/><br/>Рали Дакар 2020 е 42-рото издание на най-вълнуващото и в същото време най-тежко офроуд състезание. То ще се състои от 5 до 17 януари.<br/><br/>Директорът на ралито Давид Кастера направи представяне на тази нова глава от историята на рали Дакар. Изображенията, изложени от организаторите, показват интригуващ маршрут, който ще обхване много типове терени и включва някои нецивилизовани пустинни райони в югоизточната част на страната.</p>
      <figure>
        <img src="https://www.sportal.bg/uploads/tinymce/boyan/boyan2/boyan3/boyan4/boyan5/boyan6/5dd58c3381960280308220.png"/>
      </figure>
      <p>Общо около 7800 километра очакват състезателите. Състезанието започва от Джида, на брега на Червено море, до развлекателния мегапроект Ал Кидия. Има един ден за почивка в столицата Рияд. Състезателите ще трябва да преодолеят над 400 километра специални отсечки в седем различни етапа. Най-дългият от тях е 546 километра в седмия ден от състезанието. По този начин ралито ще включва около 5100 километра специални етапи и 2750 секции за връзка – общо 7856. 75% от цялото състезание е на пясък. Сред някои от новите предизвикателства са супер маратонът, където състезателите няма да могат да получат външна механична помощ, дори от собствените си съотборници, и един маратонски етап през втората състезателна седмица. Новата цветна пътна книга, след като беше тествана и одобрена на завършилото наскоро Рали на Мароко, сега ще направи своя официален дебют. За някои етапи пътните книги ще се издават само минути преди началото на състезанието.<br/><br/>Превозните средства, предвидени да участват в рали Дакар 2020, ще преминат проверки на пистата Пол Рикар във Франция, преди да се натоварят на кораби в пристанището на Марсилия на 4 декември. Оборудването ще бъде събрано от пристанището на Джида на Червено море преди старта на ралито на 5 януари.</p>
      <figure>
        <iframe src="https://www.youtube.com/embed/IeKAFd3v6AU" width="558" height="314" data-service="Youtube" scrolling="no"/>
      </figure>
    </article>
  </body>
</html>