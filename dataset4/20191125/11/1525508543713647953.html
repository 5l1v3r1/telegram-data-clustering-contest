<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780615/%D8%AA%D8%A7%D8%A8%D9%84%D9%88%DB%8C-%D9%85%DB%8C%D8%AF%D8%A7%D9%86-%D8%B3%D9%84%DB%8C%D9%85-%D9%85%D8%A4%D8%B0%D9%86-%D8%B2%D8%A7%D8%AF%D9%87-%D8%AF%D8%B1-%D8%A7%D8%B1%D8%AF%D8%A8%DB%8C%D9%84-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:06:57+00:00"/>
    <meta property="og:title" content="تابلوی میدان «سلیم مؤذن زاده» در اردبیل رونمایی شد"/>
    <meta property="og:description" content="اردبیل - شهردار اردبیل گفت: همزمان با سومین سالگرد درگذشت زنده یاد «سلیم موذن زاده اردبیلی» از تابلو نام میدان جدیدالاحداث سلطان الذاکرین رونمایی شد."/>
  </head>
  <body>
    <article>
      <h1>تابلوی میدان «سلیم مؤذن زاده» در اردبیل رونمایی شد</h1>
      <address>
        <time datetime="2019-11-25T11:06:57+00:00">25 Nov 2019, 11:06</time>
      </address>
      <p>به گزارش <a href="http://www.mehrnews.com/">خبرنگار مهر</a>، حمید لطف اللهیان ظهر دوشنبه در مراسم بازدید و رونمایی از میدان زنده یاد سلیم موذن زاده اردبیلی که با حضور مسئولان و مدیران شهری، شهروندان و خانواده معظم زنده یاد برگزار شد، عنوان کرد: در چند سال گذشته شهرداری اردبیل از باب وظیفه خود مبنی بر حفظ و صیانت از هویت فرهنگی شهر اقدامات عمرانی و فرهنگی متعدد از جمله بهره برداری از بلوار دکتر معماری و خیابان استاد شاهی و .. را انجام داده و امروز نیز مفتخر است که میدان دیگری در شهر را به نام سلطان الذاکرین احداث کرده و به زودی افتتاح کند.</p>
      <p>وی با بیان اینکه این پروژه‌ها سالیان سال به عنوان یک پروژه عمرانی و فرهنگی در شهر ماندگار خواهند شد، افزود: خدمات فرهنگی از وظایف محوری شهرداری در حفظ و تثبیت هویت شهر برای نسل‌های آینده بوده تا آنان نیز با تداوم این راه به رسالت خود عمل کنند.</p>
      <p>شهردار اردبیل با بیان اینکه یاد و خاطره زنده یاد موذن زاده و دیگر مفاخر شهر در دل‌ها بوده و به این سادگی از اذهان پاک نخواهد شد، ادامه داد: باید تلاش کنیم این اقدامات عمرانی و فرهنگی مقابل دیدگان شهروندان و گردشگران نیز قرار گیرد.</p>
      <p>وی با اشاره به اینکه پروژه میدان زنده یاد سلیم موذن زاده اردبیلی در سال گذشته کلنگ زنی شد، افزود: بعد از یک سال و همزمان با سومین سالگرد زنده یاد سلیم موذن زاده از تابلو نام وی به عنوان یک چهره فرهنگی و مذهبی رونمایی شده و به زودی همزمان با سایر پروژه‌های عمرانی و گردشگری شورابیل در سفر ریاست جمهوری افتتاح خواهد شد.</p>
      <figure>
        <img src="https://media.mehrnews.com/d/2019/11/25/4/3302837.jpg"/>
      </figure>
      <p>لطف‌اللهیان همچنین ادامه داد: جانمایی این میدان در بهترین موقعیت جغرافیایی در کنار شورابیل به عنوان عنصر ارزشمند در توسعه استان، فرصتی است تا هم شهر را به صورت اصولی و علمی رونق و توسعه داده و هم اینکه این اقدامات حداقل کاری است که می‌توان در قدردانی از تلاش‌های بی منت مفاخر شهر که همواره در راه اعتلای فرهنگ و هویت اردبیل کوشیدند انجام داد.</p>
    </article>
  </body>
</html>