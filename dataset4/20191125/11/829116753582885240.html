<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-szantho-mikloskie-a-fohatalom.html"/>
    <meta property="og:site_name" content="Origo"/>
    <meta property="article:published_time" content="2019-11-25T11:15:00+00:00"/>
    <meta property="og:title" content="Szánthó Miklós: Kié a főhatalom?"/>
    <meta property="og:description" content="Az Alapjogokért Központ igazgatója a Magyar Nemzetben elemezte a legújabb nemzetközi folyamatokat."/>
  </head>
  <body>
    <article>
      <h1>Szánthó Miklós: Kié a főhatalom?</h1>
      <address><time datetime="2019-11-25T11:15:00+00:00">25 Nov 2019, 11:15</time> by <a rel="author">Origo</a></address>
      <p><b>A jobb- és baloldali megosztottság átalakul, és helyébe a globális-lokális, föderalista-szuverenista, multikulturális-nemzeti törésvonal lép - többek között erről írt Szánthó Miklós, az Alapjogokért Központ igazgatója a Magyar Nemzetben.<br/></b>Kié a főhatalom? Ki és mi fogja gyakorolni a jövőben azt a formális vagy informális képességet vagy tekintélyt, amely meghatározza, milyen elvek, szabályok és gyakorlatok alapján működjön egy szervezett társadalom? - tette fel a kérdést <b><a href="https://magyarnemzet.hu/velemeny/kie-lesz-valojaban-a-fohatalom-7523414/">Szánthó Miklós, az Alapjogokért Központ igazgatója a Magyar Nemzetben megjelent cikkében.</a> </b>Úgy látja, egy új kor hajnalán vagyunk ugyanis, de minimum dimenzióváltás küszöbén: az államhoz való viszonyunk alapjaiban fog megváltozni a következő évtizedekben. </p>
      <blockquote>Pozitív vagy negatív irányban, de a trend visszafordíthatatlan. Ugyanis a szuverén főhatalom birtokosát, az államot olyan mennyiségű és minőségű támadás éri, hogy eddig ismert jellege vagy elenyészik, vagy éppen felértékelődik: hozzá mint „végső menedékeshez" fogunk oltalomért fordulni. </blockquote>
      <p>Szánthó szerint a folyamat abba az irányba mutat, melyről oly sokan beszélnek: a jobb- és baloldali megosztottság átalakul, és helyébe a globális-lokális, föderalista-szuverenista, multikulturális-nemzeti törésvonal lép. </p>
      <blockquote>Akárhogy is nevezzük a szembenállás új dimenzióit, valamennyiben közös, hogy míg az egyik oldal az egymással végül fuzionáló nemzetek feletti metaszerveződésekben (birodalmakban) látja a „Jó rend" alapját, addig a másik a lehatárolt, a helyhez kötöttség érzéséből táplálkozó társadalmi entitásokban. </blockquote>
      <p>Ez az egymásnak feszülés persze nem pusztán valamiféle szervezetszociológiai vita: sokkal több annál, melyet átsző a posztmodern progresszió és a keresztyén szabadság világértelmezési monopóliumért folytatott harca - tette hozzá.</p>
      <figure>
        <img src="https://cdn.nwmgroups.hu/s/img/i/1907/20190701tusk-donald.jpeg?w=644&amp;h=429"/>
        <figcaption>Senki által nem megválasztott szervezetek küzdenek a nemzetállamokkal<cite>Forrás: MTI/EPA/Olivier Hoslet</cite></figcaption>
      </figure>
      <p>Az Alapjogokért Központ igazgatója szerint mindenekelőtt látnunk kell, hogy a különböző nemzetközi politikai szerveződések – és az azokat saját érdekeik szerint használó impériumok –, valamint a (többi) állam között közjogi háború van kialakulóban. </p>
      <blockquote>A helyzet úgy áll, hogy a senki által nem választott vagy legfeljebb áttételes legitimitással rendelkező nemzetközi bürokráciák (ENSZ, EU, Európa Tanács stb.), szakmai-tudományos tanácsadó testületek (Velencei Bizottság, UNHCR), nemzetközi – de sokszor a nemzeti – bíróságok, valamint az ezekkel szorosan együttműködő, magát jogvédőnek álcázó politikai maffia egy „globális alkotmányjogi filmréteg" (Pokol Béla) létrehozásán fáradozik. </blockquote>
      <p>Az említett tendenciák azonban nemcsak az államra, de az állampolgárokra is veszélyt jelentenek: olyan aktorokról van szó ugyanis, melyek nem rendelkeznek választói felhatalmazással, hozzáállásuk a szabályokhoz igen szelektív, felelősségre vonhatatlanok és elszámoltathatatlanok - írta Szánthó Miklós.</p>
      <p><a href="https://magyarnemzet.hu/velemeny/kie-lesz-valojaban-a-fohatalom-7523414/"><b>Az Alapjogokért Központ igazgatójának teljes írását itt olvashatják.</b></a> </p>
    </article>
  </body>
</html>