<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402503/%DB%8C%DA%A9-%D8%AF%D8%B1%D8%AE%D8%AA-%D8%AA%D9%88%D8%AA-%D8%AA%D9%86%D9%87%D8%A7-%D9%BE%D8%B3-%D8%A7%D9%86%D8%AF%D8%A7%D8%B2-%D8%B2%DB%8C%D9%84%D9%88%D8%A8%D8%A7%D9%81%D8%A7%D9%86-%D9%85%DB%8C%D8%A8%D8%AF%DB%8C-%D8%A8%D8%B1%D8%A7%DB%8C-%D9%BE%D8%B3%D8%B1%D8%A7%D9%86%D8%B4%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:18:40+00:00"/>
    <meta property="og:title" content="یک درخت توت تنها پس‌انداز زیلوبافان میبدی‌ برای پسرانشان!"/>
    <meta property="og:description" content="ایسنا/یزد مردمان شهر جهانی ‌دست‌بافته‌ی نفیس زیلو در روزگاران کهن همزمان با تولد فرزندان پسر خود یک اصله درخت توت می‌کاشتند تا در هنگام جوانی فرزندشان برای ساخت دار زیلو و پیشه‌ زیلوبافی‌ او پشتوانه‌سازی کنند."/>
  </head>
  <body>
    <article>
      <h1>یک درخت توت تنها پس‌انداز زیلوبافان میبدی‌ برای پسرانشان!</h1>
      <address><time datetime="2019-11-25T11:18:40+00:00">25 Nov 2019, 11:18</time> by <a rel="author">فاطمه رهبر يزدي</a></address>
      <p>ایسنا/یزد مردمان شهر جهانی ‌دست‌بافته‌ی نفیس زیلو در روزگاران کهن همزمان با تولد فرزندان پسر خود یک اصله درخت توت می‌کاشتند تا در هنگام جوانی فرزندشان برای ساخت دار زیلو و پیشه‌ زیلوبافی‌ او پشتوانه‌سازی کنند.</p>
      <p>تولد هر فرزند پسر در شهرستان میبد با کاشت یک درخت توت هم زمان می‌شد، درختی که پا به پای او رشد می‌کرد و تنومند می‌شد و در نهایت از چوبش به عنوان دار زیلو برای پیشه‌ی همان پسر که اکنون جوانی برومند شده بود، استفاده می‌کردند.</p>
      <p>این داستان که سینه به سینه از زبان مردمان میبد نقل می‌شود، حکایت از رونق اقتصادی فرشی دارد که امروزه آن را به عنوان سالم‌ترین فرش و یکی از دشوارترین و هنرمندانه‌ترین دست بافته‌های بشر می‌شناسیم و پنجم آذرماه یک سالگی جهانی شدنش را جشن می‌گیرد.</p>
      <p>«محمدرضا دهقانی مهرجردی» معاون صنایع دستی اداره کل میراث فرهنگی، صنایع دستی و گردشگری یزد در گفت‌وگو با خبرنگار ایسنا در این باره به نقش اقتصاد زیلو در شهرستان میبد در سال‌های گذشته اشاره می‌کند و می‌گوید: اقتصاد زیلو در سال‌های نه چندان دور که شاید به کمتر از 30 سال قبل برمی‌گردد، بسیار پررنگ بود به طوری که خانواده‎ها این پیشه را برای فرزندان خود آرزو می‌کردند.</p>
      <p>وی با بیان این که مردم در گذشته هم زمان با تولد فرزند پسر خود یک درخت توت می‌کاشتند، می‌گوید: درخت را طوی پرورش می‌دادند که دارای قوس و پهنای قابل توجهی باشد و بتوان آن را در ساخت دار زیلوبافی به کار گرفت و البته فرزندان پسر را در آن دوران از سن 8 سالگی برای شاگردی این پیشه می‌فرستاند که تا حوالی سن 17 سالگی به استاد کاری توانمند برای بافت زیلو تبدیل شود و مقارن با همین ایام نیز درختی که اکنون تنومند شده بود را می‌بریدند و برای ساخت دار زیلو جوانشان مورد استفاده قرار می‌دادند.</p>
      <p>این مسئول در مود مشاغل وابسته به زیلو در میبد نیز تصریح می‎کند: کشت پنبه تا فرآوری آن به نخ، نجاری‌های تخصصی و حرفه‌ای مختص ایجاد دار زیلو، رنگرزی و صنایع سازنده ابزارآلات زیلو و تجارت خاص زیلو، همگی مشاغل وابسته به زیلو بودند که در گذر زمان به انزوا کشیده شدند و برخی نیز به دلیل به صرفه نبودن به طور کامل نابود شدند.</p>
      <p>وی با بیان این که امروزه زیلو با وجود جهانی شدن هنوز هم نتوانسته جایگاه اقتصادی خود را در میان سایر منسوجات دارایی باز کند، می‌گوید: دار زیلو ابعاد بزرگی دارد و پایه‌های آن تا 50 سانتی‌متر داخل زمین فرو می‎رود، از این رو هنوز مانند برخی از دیگر منسوجات قابلیت توسعه به عنوان مشاغل خانگی صنایع دستی را ندارد.</p>
      <p>دهقان مهرجردی با اشاره به مفروش شدن عتبات عالیات با زیلوهای میبد، عنوان می‌کند: زیلوی میبد از گذشته در کشورهای عربی مانند عراق از ارزش بالایی برخوردار بوده و همین بازار مناسب تا 60 سال پیش عامل اصلی صرفه اقتصادی تولید این فرش سلامت در میبد بوده است.</p>
      <p>معاون صنایع دستی استان در پایان نیز زیلو را فرشی با ویژگی‌های منحصر به فرد می‌داند و  می‌گوید: زمانی که ارزش تاریخی، هنری و سلامت این فرش به درستی معرفی شود، می‌توانیم دنیا را متوجه این میراث ارزشمند و جهانی کنیم.</p>
      <p>انتهای پیام</p>
    </article>
  </body>
</html>