<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-bude-nejspis-celit-zakazu-prodeje-iphonu-v-rusku/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-25T11:21:50+00:00"/>
    <meta property="og:title" content="Apple bude nejspíš čelit zákazu prodeje iPhonů v Rusku"/>
    <meta property="og:description" content="Dolní komorou ruského parlamentu prošel minulý týden zákon, znemožňující prodej určitých zařízení, která nemají předinstalovaný ruský software. Zákon by měl vstoupit v platnost příští rok v červnu. Než se tak stane, musí ještě ruská vláda zveřejnit seznam zařízení, kterých se nový zákon bude týkat, stejně jako upřesnit software, který bude muset být předinstalován. V Rusku by se tak teoreticky mohl mimo jiné přestat prodávat iPhone."/>
  </head>
  <body>
    <article>
      <h1>Apple bude nejspíš čelit zákazu prodeje iPhonů v Rusku</h1>
      <address><time datetime="2019-11-25T11:21:50+00:00">25 Nov 2019, 11:21</time> by <a rel="author">Amaya Tomanová</a></address>
      <p>Dolní komorou ruského parlamentu prošel minulý týden zákon, znemožňující prodej určitých zařízení, která nemají předinstalovaný ruský software. Zákon by měl vstoupit v platnost příští rok v červnu. Než se tak stane, musí ještě ruská vláda zveřejnit seznam zařízení, kterých se nový zákon bude týkat, stejně jako upřesnit software, který bude muset být předinstalován. V Rusku by se tak teoreticky mohl mimo jiné přestat prodávat iPhone.</p>
      <related>
        <a href="https://jablickar.cz/cina-zakazala-dovoz-a-prodej-nekterych-iphonu/"/>
      </related>
      <p>Oleg Nikolajev, jeden ze spoluautorů nového nařízení, vysvětlil, že spousta obyvatelů Ruska netuší, že existují místní alternativy k aplikacím, které jsou předinstalované na smartphonech, dovezených do země.</p>
      <blockquote><i>„Když kupujeme komplexní elektronická zařízení, už jsou v nich jednotlivé aplikace, většinou západní, předinstalované. Přirozeně, když je člověk vidí … může si myslet, že nejsou dostupné žádné místní alternativy. Pokud bychom uživatelům spolu s předinstalovanými aplikacemi nabízeli také ty ruské, budou mít právo výběru,“</i> vysvětluje Nikolajev.</blockquote>
      <p>Návrh zákona se ale ani v domovském Rusku nesetkal s jednoznačně pozitivním přijetím – objevily se obavy, aby předinstalovaný software neobsahoval nástroje pro sledování uživatele. Podle asociace obchodních společností a výrobců elektrických domácích a počítačových zařízení (RATEK) je pravděpodobné, že nebude možné nainstalovat ruský software na všechna zařízení. Někteří světoví výrobci tak mohou být nuceni ruský trh opustit. Zákon by se mohl dotknout například Applu, který je proslulý uzavřeností svých operačních systémů – firma by jistě nepřistoupila na to, aby byl do jejích smartphonů předinstalován neznámý ruský software.</p>
      <p>Podle údajů společnosti Statcounter z letošního října má největší podíl na ruském trhu se smartphony jihokorejský Samsung, a to 22,04 %. Na druhé pozici se drží Huawei s 15,99 %, na třetí příčce se umístil Apple s 15,83 %.</p>
      <figure>
        <a href="https://jablickar.cz/pouzity-iphone-7-a-iphone-6s-ted-poridite-jeste-levneji-a-se-zarukou-pul-roku/iphone-7-silver-fb/">
          <img src="https://jablickar.cz/wp-content/uploads/2019/10/iPhone-7-silver-FB.jpeg"/>
        </a>
      </figure>
      <p>Zdroj: <a href="https://www.phonearena.com/news/New-law-could-ban-the-iPhone-in-Russia_id120611">PhoneArena</a></p>
    </article>
  </body>
</html>