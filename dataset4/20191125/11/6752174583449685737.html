<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-kulugyi-tanacs-elfogadta-az-uj-europai-bizottsag-osszetetelere-vonatkozo-javaslatot/"/>
    <meta property="og:site_name" content="lokál"/>
    <meta property="article:published_time" content="2019-11-25T11:06:44+00:00"/>
    <meta property="og:title" content="Elfogadták az új Európai Bizottság összetételére vonatkozó javaslatot"/>
    <meta property="og:description" content="Az Európai Unió Külügyminiszteri Tanácsa úgy döntött, hogy elfogadja, ezzel az Európai Parlament elé terjeszti az új Európai Bizottság személyi összetételére vonatkozó javaslatot, amelyben Várhelyi Olivér mint a bővítési portfólióra jelölt magyar biztos is szerepel"/>
  </head>
  <body>
    <article>
      <h1>Elfogadták az új Európai Bizottság összetételére vonatkozó javaslatot</h1>
      <address><time datetime="2019-11-25T11:06:44+00:00">25 Nov 2019, 11:06</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/K_EPA20191114157-1280x881.jpg"/>
      </figure>
      <p>
        <b>Az Európai Unió Külügyminiszteri Tanácsa úgy döntött, hogy elfogadja, ezzel az Európai Parlament elé terjeszti az új Európai Bizottság személyi összetételére vonatkozó javaslatot, amelyben Várhelyi Olivér mint a bővítési portfólióra jelölt magyar biztos is szerepel – közölte külgazdasági és külügyminiszter Brüsszelben, az MTI-nek nyilatkozva hétfőn.</b>
      </p>
      <p>Szijjártó Péter elmondta, hogy az uniós tagországok külügyminisztereiből álló tanácsnak ezzel a döntésével véglegessé vált azon nemzetközi “bevándorláspárti erők” törekvéseinek kudarca, amelyek folyamatosan próbálták megakadályozni, hogy a magyar kormány jelöltje tölthesse be a bővítési biztosi portfóliót.</p>
      <p>“Ezzel a döntéssel immáron biztossá vált, hogy a magyar biztos az új Európai Bizottság egyik legfontosabb pozícióját töltheti be, hiszen az Európai Unió bővítési politikája az egyik legfontosabb uniós politika, és az Európai Unió jövője szempontjából az egyik legnagyobb jelentőségű terület” – közölte a miniszter.</p>
      <p>Kiemelte továbbá, hogy az Európai Unió sikere azon múlik: képes lesz-e a bővítésre.</p>
      <p>Képes lesz-e az új tagokat integrálni, különösen a Nyugat-Balkán területén. Ez rendkívül fontos a régió biztonsága tekintetében, valamint gazdasági és politikai szempontból is, hiszen a bevándorlási útvonalak ezen a területen haladnak keresztül. Az ott található országok integrálása azt is jelentené, hogy az Európai Unió a védvonalát messzebbre, délebbre tudná kitolni – tette hozzá Szijjártó Péter.</p>
      <p>Az Ursula von der Leyen vezette új Európai Bizottság november 1-jén lépett volna hivatalba, azonban ezt három – a magyar, a román és a francia – biztosjelölt európai parlamenti elutasítása miatt el kellett halasztani.</p>
      <p>Az új bizottság a tervek szerint december 1-jén kezdi meg munkáját. Az Európai Parlament (EP) plénuma november 27-én szavaz az új összetételű Európai Bizottság jóváhagyásáról.</p>
      <p>Az új összetételű testület hivatalba lépéséig Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <h3>Az EU-tagállamok kormányai elfogadták a biztosok módosított névsorát</h3>
      <p>Hivatalosan is elfogadták az Európai Bizottság leendő tagjainak módosított névsorát a tagállamok kormányai hétfőn, és ezzel minden akadály elhárult az elől, hogy az Európai Parlament (EP) szerdán szavazzon az új testület végleges összetételéről.</p>
      <p>A tagállamok EU-nagykövetei pénteken egyhangúan, a kiválásra készülő Egyesült Királyság tartózkodása mellett erősítették meg a listát, azonban ezt még miniszteri szinten is jóvá kellett hagyni, amire a nemzetközi fejlesztési ügyekkel foglalkozó hétfői brüsszeli tanácsülésen került sor.</p>
      <p>A névsor módosítása azért vált szükségessé, mert az EP illetékes szakbizottságai különböző okokból elutasították az első francia, magyar, illetve román jelöltet.</p>
      <p>A közösségi jog alapján a brit kormánynak is tagot kellene delegálnia az Európai Bizottságba, de ez nem történt meg annak ellenére sem, hogy kötelezettségszegési eljárás indult London ellen. Szakértők szerint ez végül nem fogja megakadályozni az új testület december 1-jei hivatalba lépését.</p>
      <p>Az Ursula von der Leyen vezette bizottság tagjait ugyancsak a tagországokat tömörítő tanács fogja kinevezni, amennyiben szerdai strasbourgi plenáris ülésén az EP jóváhagyja a listát.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-soros-angela-merkeltol-varta-a-segitseget/">Soros György Angela Merkeltől várta a segítséget</a>
        </li>
        <li>
          <a href="https://www.lokal.hu/2019-11-tobb-mint-tizezer-migrans-van-bosznia-hercegovinaban/">Több mint tízezer migráns van Bosznia-Hercegovinában</a>
        </li>
        <li>
          <a href="https://www.lokal.hu/2019-11-illegalis-bevandorlas-a-kormanynak-folytatnia-kell-a-kuzdelmet/">Illegális bevándorlás: A kormánynak folytatnia kell a küzdelmet </a>
        </li>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
      </ul>
    </article>
  </body>
</html>