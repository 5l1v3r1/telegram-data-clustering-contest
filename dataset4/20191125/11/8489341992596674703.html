<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807409/%D8%A7%D9%84%D8%AC%D8%B2%DB%8C%D8%B1%D9%87-%D8%AC%D9%86%D8%A7%DB%8C%D8%A7%D8%AA-%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%DB%8C%D9%85%D9%86-%D9%81%D8%A7%D8%B4-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:53:00+00:00"/>
    <meta property="og:title" content="الجزیره: جنایات امارات در یمن فاش شد"/>
    <meta property="og:description" content="الجزیره در یک پژوهش مفصل و مبتنی بر اسناد و شهادت شاهدان مهر تایید دیگری بر نقش امارات در ترور‌های زنجیره‌ای جنوب یمن و شکنجه‌های بازداشتی‌ها در زندان‌های سری آن زده است."/>
  </head>
  <body>
    <article>
      <h1>الجزیره: جنایات امارات در یمن فاش شد</h1>
      <h2>الجزیره در یک پژوهش مفصل و مبتنی بر اسناد و شهادت شاهدان مهر تایید دیگری بر نقش امارات در ترور‌های زنجیره‌ای جنوب یمن و شکنجه‌های بازداشتی‌ها در زندان‌های سری آن زده است.</h2>
      <address>
        <time datetime="2019-11-25T11:53:00+00:00">25 Nov 2019, 11:53</time>
      </address>
      <p>به گزارش گروه بین الملل خبرگزاری دانشجو، نام «عدن» پایتخت موقت دولت عبد ربه منصور هادی در جنوب یمن طی چهار سال گذشته با ترور‌های زنجیره‌ای و زندان‌های مخفی که در آن بسیاری از انواع شکنجه‌ها بکار می‌رود، همراه شده است.<br/><br/>براساس گزارش‌های سازمان ملل بین سال‌های ۲۰۱۵ و ۲۰۱۹ بیش از ۱۰۰ ترور در جنوب یمن رخ داده است. هزاران یمنی نیز در زندان‌های مخفی تحت کنترل شبه نظامیان امارات و مزدوران خارجی دستگیر و ناپدید شده اند.<br/><br/>شبکه خبری الجزیره با ارائه پژوهشی با عنوان «کمربند‌های مرگ» جزئیات پرونده ترور‌ها و زندان‌های مخفی در عدن یمن را بر اساس تحقیقات و شهادت شاهدان عینی فاش کرد و نوشت: اسناد تازه جنایات امارات در یمن را فاش کرد.<br/><br/>«الیزابت کندال» محقق مسائل یمن در دانشگاه آکسفورد می‌گوید: بیشترین ترور‌ها یا اقدام به ترور در عدن توسط افرادی که در حال رانندگی موتور سیکلت بودند، انجام شده است. در حالی که برخی دیگر از ترور‌ها با بمب‌های کنار جاده‌ای انجام شده است، اما در هر دو حال آن‌هایی که این عملیات را انجام داده‌اند بسیار حرفه‌ای بوده‌اند.<br/><br/>به گفته کندال، این عملیات‌ها بدرستی توسط نیرو‌های امنیتی مورد بررسی قرار نگرفته است و هیچ یک از افراد مسلح تحت پیگرد قانونی قرار نگرفته‌اند و در گزارش‌ها همواره از آن‌ها به عنوان افراد مسلح ناشناس یاد شده است.<br/><br/>الجزیره نوشت: علی‌رغم تلاش برای لاپوشانی واقعیت‌ها و کار سیستماتیک برای از بین بردن ردپای عاملان، اما پژوهش مذکور توانست به طور انحصاری یک گزارش از تحقیقاتی امنیتی را برای اولین بار منتشر کند که بر اساس نتایج بازجویی مرکز تحقیقات جنایی در عدن از متهمان به انجام ترور‌ها در این شهر بوده است.<br/><br/>این گزارش ۸۷ صفحه‌ای شامل اعترافات چهارم متهم شریک در ترور‌های عدن است که اسامی کامل خودشان و همه کسانی که با آن‌ها همکاری داشته‌اند و همچنین اعتراف‌های مفصل آن‌ها به ترور چندین ائمه جماعت در عدن آمده است.<br/><br/><b>دستور العمل‌های امارات</b><br/><br/>این تحقیق نشان می‌دهد که اولین مقام مسئول باند ترور‌ها در عدن با اماراتی‌ها همکاری داشته و بخصوص با یک افسر اماراتی که معروف به «ابوخلیفه» بوده است.<br/><br/>متهمان علاوه برافشای اسامی شخصیت‌های دخیل در ترور‌ها طرف‌های حامی آن‌ها را در وهله نخست نیرو‌های کمربند امنیتی و سرویس اطلاعات امارات می‌دانند.<br/><br/>خطرناک‌ترین موضوعی که در تحقیق‌ها به دست آمده اینکه عناصری از القاعده مسئول اجرای ترور‌ها در عدن بوده‌اند و این جنایت خود را تحت فرمان افسرانی اماراتی انجام می‌دادند.<br/><br/>اعتراف متهمان با گزارش تیمی از کارشناسان برجسته شورای حقوق بشر سازمان ملل همخوانی دارد که تاکید کرد با وجود پیشینه‌های مختلف سیاسی و فکری قربانیان این ترور‌ها وجه مشترک همه آن‌ها قدرت تأثیرشان بر جامعه و انتقاد عمومی آن‌ها از امارات و شبه نظامیان آن بوده است.<br/><br/><b>نقش مزدوران</b><br/>الجزیره نوشت: موضوع فقط به استخدام مزدوران محلی امارات در یمن محدود نبوده استزیرا هنوز بیست روزی از خروج حوثی‌ها از عدن نگذشته بود که صحبت از اجاره مزدوران اجنبی برای انجام ترور‌ها به نفع امارات به میان آمد.<br/><br/>الجزیره یک نسخه از یک قرارداد متعلق به شرکت آمریکایی با نام «Spear Operation» به دست آورده است که طبق آن این شرکت ۱.۵ میلیون دلار علاوه بر جوایز دیگر برای انجام موفق هر عملیات ترور در عدن دریافت کرد.<br/><br/>نخستین عملیات این گروه ترور «انصاف علی مایو» عضو برجسته حزب الاصلاح در شهر عدن بوده که ناکام مانده بود.<br/><br/>نقش مزدوران بیگانه فقط به ترور‌ها محدود نبوده است. امارات از آن‌ها در بازجویی و شکنجه زندانیان در زندان‌های سری خود هم کمک گرفته است.<br/><br/><b>سلول‌های مرگ</b><br/>به نوشته الجزیره، تحقیق «کمربند‌های مرگ» علاوه بر پرونده ترور‌ها در عدن به حوادث داخل زندان‌های مخفی امارات در یمن پرداخته و می‌نویسد بازداشتی‌ها در آنجا در معرض انواع شکنجه‌های روانی و جسمی قرار دارند.<br/><br/>«عادل الحسنی» فرمانده گروه المقاومة الجنوبیة (مقاومت جنوب) در یمن و یک بازداشتی سابق زندان‌های امارات می‌گوید که در تعدادی از زندان‌های تحت کنترل امارات در یمن مورد شکنجه وحشیانه قرار گرفته است.<br/><br/>وی افزود: امارات همه زندان‌های مخفی را تحت کنترل دارد و برخی از این زندان‌ها توسط نظامیانی یمنی اداره می‌شود و برخی دیگر توسط مزدوران آمریکایی و کلمبیایی و اصلا نظارتی بر این زندان‌ها از سوی دادستانی یا وزارت کشور دولت منصور هادی صورت نمی‌گیرد.<br/><br/>«مروان لطیف» یک بازداشتی سابق دیگر در زندان‌های امارات در عدن گفت: افسرانی اماراتی مرا بازداشت کردند و به یک پایگاه نظامی منتقل کردند. در آنجا مورد فجیع‌ترین انواع شکنجه‌ها قرار گرفتم. بینی‌ام را شکستند. مرا از سقف آویزان کردند. مرا سوزاندند. چشمانم را آسیب زدند و پس از تجربه زندان دیگر زندگی برایم معنی ندارد. هیچ گاه احساس خوشحالی نمی‌کنم.<br/><br/>لطیف همچنین روایت می‌کند که چگونه سه افسر اماراتی با نام‌های «علی مطر» معروف به هیتلر، «سلطان فیروز» معروف به فیروز و «علی حارث» معروف به ابوعلی یک مرد را که حاضر به اقرار نمی‌شد به قتل رساندند و جسد او را در کیسه‌های زباله انداختند.<br/><br/>وی همچنین فاش کرد برخی بازداشتی‌ها به یک زندان نظامی در شهر عصب اریتره منتقل شد که از جمله آن‌ها عوض حبیب» و پسرش «قسام» از تاجران یمنی بودند.<br/><br/>از زمان آغاز تجاوز نظامی ائتلاف سعودی به یمن در سال ۲۰۱۵ شماری از افراد نیرو‌های امنیتی، رهبران حزب تجمع یمنی «اصلاح» و خطیبان مساجد در عدن از سوی افراد ناشناس ترور شده اند.<br/><br/>دادستانی استان عدن یمن در جولای گذشته «هانی بن بریک» مرد شماره یک و دست نشانده امارات عربی متحده در جنوب یمن را به دست داشتن و برنامه ریزی برای ترور ۳۰ نفر از علمای دینی و چهره‌های سیاسی یمنی متهم کرد، اما کار به اثبات این اتهام‌ها برای محکوم شدن وی و همدستانش به اعدام نرسید.<br/><br/>هانی بن بریک از اعضای ارشد شورای انتقالی جنوب یمن وابسته به امارات متحده عربی است.<br/><br/>«شورای انتقالی جنوب یمن» در سال ۲۰۱۷ پس از برکناری «عیدروس الزبیدی» استاندار عدن از سوی عبدربه منصور هادی رئیس جمهور مستعفی و فراری یمن، تشکیل شد و به تازگی هم پس از چند ماه درگیری میان گروه‌های مسلح شورای انتقالی با دولت منصور هادی توافقی میان آن دو بر سر تقسیم قدرت در جنوب یمن حاصل شده است.<br/><br/>شهر عدن بار‌ها شاهد تظاهرات مردمی علیه زندان‌های سری امارات و بازداشت‌های نیرو‌های وابسته به امارات بوده است.<br/><br/>خبرگزاری «آسوشیتدپرس» هم پیش‌تر در گزارشی اعلام کرده بود که ۱۸ زندان سری در جنوب یمن توسط امارات و گروه‌های شبه نظامی تحت امر آن در یمن اداره می‌شود و بیش از دو هزار زندانی یمنی در معرض شدیدترین شکنجه‌ها قرار دارند.</p>
    </article>
  </body>
</html>