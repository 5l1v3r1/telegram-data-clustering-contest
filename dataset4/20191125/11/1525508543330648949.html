<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780461/%D8%B3%D9%88%D9%85%DB%8C%D9%86-%D8%AF%D9%88%D8%B1%D9%87-%D8%A7%D8%B2-%D9%85%D8%B3%D8%A7%D8%A8%D9%82%D8%A7%D8%AA-%DA%A9%D8%AF%D9%86%D9%88%DB%8C%D8%B3%DB%8C-%D9%85%D8%A8%D9%87%D9%85-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:07:33+00:00"/>
    <meta property="og:title" content="در دانشگاه صنعتی شریف؛ سومین دوره از مسابقات کدنویسی مبهم برگزار می شود"/>
    <meta property="og:description" content="سومین دوره از مسابقات کدنویسی مبهم با هدف ارتقای مهارت برنامه‌نویسی، ۱۴ آذرماه در دانشگاه صنعتی شریف برگزار می شود."/>
  </head>
  <body>
    <article>
      <h1>در دانشگاه صنعتی شریف؛ سومین دوره از مسابقات کدنویسی مبهم برگزار می شود</h1>
      <address><time datetime="2019-11-25T11:07:33+00:00">25 Nov 2019, 11:07</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از دانشگاه صنعتی شریف، زمان ثبت نام برای حضور در سومین دوره مسابقات کدنویسی مبهم امروز دوشنبه چهارم آذرماه به پایان رسید و این رویداد روز ۱۴ آذرماه جاری در باشگاه کسب و کار دانش بنیان دانشگاه صنعتی شریف برگزار می شود.</p>
      <p>هدف از برگزاری مسابقه کدنویسی مبهم (Spaghetti) صرفاً یک رقابت فنی بین افراد نیست، بلکه قرار است در این رویداد دانش و مهارت برنامه‌نویسی شرکت‌کنندگان افزایش یابد و مهارت و دانش کسب شده در صنعت فناوری اطلاعات کشور مورد استفاده قرار گیرد و در نهایت شرکت کنندگان مسابقه، بعد از این رویداد وارد بازار کار شوند.</p>
      <p>مخاطبین این رویداد دانشجویان و برنامه نویسان (جهت شرکت در مسابقه)، شرکت های فعال در حوزه برنامه نویسی (جهت استفاده از خروجی های مسابقات) و شرکت و سازمان های فعال در حوزه فناوری اطلاعات (جهت استفاده از خروجی های مسابقات) خواهند بود.</p>
      <p>مزایای شرکت در این مسابقه برای برنامه نویسان شامل یادگیری، تمرین، رقابت و استخدام در شرکت های معتبر است. به این معنی که بررسی کدهای مختلف، نوشتن کد جدید و ارتباط مستمر با تیم داوری، باعث افزایش سطح علمی و مهارت افراد می‌شود. ارسال کدهای مبهم برای تیم داوری، مشاوره و گرفتن تایید فرصتی را برای محک زدن توانایی افراد فراهم می‌آورد و رقابت، آزمون انتخابی و آزمون نهایی محل اصلی رقابت بین افراد برتر هستند و نشان‌دهنده مهارت افراد در برنامه‌نویسی خواهند بود.</p>
      <p>پس از برگزاری مسابقات، برای تیم های برتر امکان استخدام در شرکت های معتبر فعال در حوزه فناوری اطلاعات که از برگزاری این رویداد حمایت کرده اند وجود دارد.</p>
      <p>هر تیم برای شرکت در مسابقه باید به ناخوانا ترین شکل ممکن، برنامه ای به زبان C++ بنویسد که با هر بار اجرا شدن، رشته ای معین به طول حداقل یک و حداکثر سه کاراکتر را روی صفحه نمایش چاپ کند.</p>
    </article>
  </body>
</html>