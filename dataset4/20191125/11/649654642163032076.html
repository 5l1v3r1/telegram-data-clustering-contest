<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/ministarstvo-trgovine-o-prodaji-oruzja-nemamo-razloga-da-bilo-sta-skrivamo/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T11:55:46+00:00"/>
    <meta property="og:title" content="Ministarstvo trgovine o prodaji oružja: Nemamo razloga da bilo šta skrivamo"/>
    <meta property="og:description" content="Ministarstvo trgovine, turizma i telekomunikacija Srbije danas je saopštilo da je u 2018. godini izdata 371 dozvola za izvoz naoružanja i vojne opreme, a odbijeno je 13 zahteva kompanija koje ne ispunjavaju uslove."/>
  </head>
  <body>
    <article>
      <h1>Ministarstvo trgovine o prodaji oružja: Nemamo razloga da bilo šta skrivamo</h1>
      <address><time datetime="2019-11-25T11:55:46+00:00">25 Nov 2019, 11:55</time> by <a rel="author">Beta</a></address>
      <p>
        <b>Ministarstvo trgovine, turizma i telekomunikacija Srbije danas je saopštilo da je u 2018. godini izdata 371 dozvola za izvoz naoružanja i vojne opreme, a odbijeno je 13 zahteva kompanija koje ne ispunjavaju uslove.</b>
      </p>
      <p>U ovoj godini izdato je 329 dozvole za izvoz pri čemu je odbijen samo jedan zahtev zahvaljujući tome što su gotovo svi izvoznici veoma dobro upoznati sa procedurama, kao i uslovima za dobijanje dozvole.</p>
      <p>To ministarstvo je u odgovoru <a href="https://www.danas.rs/politika/tepic-iznela-nove-dokaze-o-trgovini-oruzjem-sta-je-vucic-precutao/">poslanici u Skupštini Srbije Mariniki Tepić, koja je pre nekoliko dana izrekla niz optužbi na račun Vlade Srbije i njenih institucija koje se tiču poslova oko dobijanja dozvola za uvoz i izvoz naoružanja i vojne opreme, saopštilo da je za dobijanje dozvole za izvoz te robe potrebna saglasnost četiri institucije pre nego što oni izdaju konačnu dozvolu.</a></p>
      <p>„Dozvolu dobija svaka kompanija koja podnese uredan zahtev sa originalnim ‘End User’ sertifikatom, originalnim ugovorom o kupoprodaji i ukoliko zemlja u koju se izvozi oružje nije pod sankcijama UN, EU i OEBS, što su glavni kriterijumi, dok su ostali kriterijumi manje – više tehničkog karaktera. Ministarstvo trgovine, turizma i telekomunikacija niti može da pomogne, niti odmogne bilo kome od izvoznika ukoliko ne ispunjava propisane uslove“, navodi se u saopštenju.</p>
      <p>Na pitanje Marinike Tepić da li neko u Ministarstvu trgovine, turizma i telekomunikacija dobija i po 120.000 evra da bi se dobila dozvola za izvoz naoružanja i vojne opreme, odgovoreno je „zašto bi neko davao novac bilo kome za bilo koju vrstu usluge ako zna da Ministarstvo izdaje dozvolu u roku od 24 sata od trenutka dobijanja poslednje saglasnosti nadležne institucije“.</p>
      <p>Upućen je poziv Mariniki Tepić da kaže „ko je dao i primio, ne 120.000 evra, već i 120 dinara za bilo koju uslugu u ovom postupku“.</p>
      <p>U saopštenju je istaknuto da Ministarstvo trgovine, turizma i telekomunikacija na svakih šest meseci organizuje otvorene radne sastanke sa kompanijama koje su registrovane za izvoz naoružanja i vojne opreme i da u poslednjih šest godina privrednici nisu izneli nijednu primedbu.</p>
      <p>„Srbija se u poslednjih pet godina, prema kriterijumuma međunarodne organizacije ‘Small Arms Survey’, nalazi među prvih pet zemalja u svetu po transparentnosti u izdavanju dozvola za izvoz i uvoz naoružanja i vojne opreme“, navelo je Ministarstvo i podsetilo da je odgovorilo na svaki pojedinačni zahtev bilo narodnih poslanika, bilo istraživačkih novinara iz zemlje i inostranstva ili drugih država i da je otvoreno i ubuduće za svaku vrstu informacija jer niti žele, niti imaju razloga da bilo šta skrivaju.</p>
      <h3>Povezani tekstovi:</h3>
    </article>
  </body>
</html>