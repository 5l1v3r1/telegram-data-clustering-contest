<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780712/%D8%B7%D8%B1%D8%AD-%DA%A9%D8%A7%D8%AF%D8%A7%D8%B3%D8%AA%D8%B1-%D8%AF%D8%B1-%DB%B2%DB%B9%DB%B7-%D9%87%D8%B2%D8%A7%D8%B1-%D9%87%DA%A9%D8%AA%D8%A7%D8%B1-%D8%A7%D8%B1%D8%A7%D8%B6%DB%8C-%D8%A7%D8%B3%D8%AA%D8%A7%D9%86-%D8%B3%D9%85%D9%86%D8%A7%D9%86-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:53:01+00:00"/>
    <meta property="og:title" content="معاون اداره منابع طبیعی استان سمنان: طرح کاداستر در ۲۹۷ هزار هکتار اراضی استان سمنان اجرا می‌شود"/>
    <meta property="og:description" content="سمنان - معاون اداره منابع طبیعی استان سمنان بابیان اینکه طرح کاداستر در ۲۹۷ هزار هکتار از اراضی استان اجرایی می‌شود، گفت: پیشگیری از رشد پدیده شوم زمین‌خواری مهم‌ترین اهداف این طرح است."/>
  </head>
  <body>
    <article>
      <h1>معاون اداره منابع طبیعی استان سمنان: طرح کاداستر در ۲۹۷ هزار هکتار اراضی استان سمنان اجرا می‌شود</h1>
      <address>
        <time datetime="2019-11-25T11:53:01+00:00">25 Nov 2019, 11:53</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدعلی سفیدیان بعدازظهر دوشنبه در کارگروه حریق استان سمنان به میزبانی اداره کل منابع طبیعی بابیان اینکه اجرای طرح کاداستر در ۲۹۷ هزار هکتار اراضی استان سمنان هدف‌گذاری شده است، ابراز داشت: یکی از مزایای اصلی این طرح جلوگیری از پدیده زمین‌خواری است که این امر در استان سمنان به‌طور جد پیگیری می‌شود.</p>
      <p>وی بابیان اینکه طرح کاداستر طی سنوات قبل در بیش از سه میلیون و هفت‌صد هزار هکتار اراضی ملی و منابع طبیعی صورت گرفته است، افزود: بر این اساس سال گذشته حدنگاری در ۱۵۵ هزار هکتار از اراضی استان سمنان انجام‌شده است.</p>
      <p>معاون اداره منابع طبیعی استان سمنان بابیان اینکه کاداستر اراضی ملی در استان با سرعت در حال انجام است، ابراز داشت: به‌منظور حل مشکلات مربوط به اراضی این امر در دستور کار قرار دارد و امیدواریم که تا سال آینده حدنگاری اراضی ملی استان سمنان به اتمام برسد.</p>
      <p>سفیدیان بابیان اینکه در کاداستر دسترسی به اطلاعات مالکیت دولت و همه مالکان املاک ازنظر محل و موقعیت آن آسان می‌شود، تصریح کرد: به‌روزرسانی اطلاعات نقشه‌ها و ورود به سیستم ثبت املاک و افزایش ضریب حفاظتی از اهداف این طرح محسوب می‌شود.</p>
      <p>وی افزود: تسهیل در سرمایه‌گذاری توسط بخش خصوصی، اجرای طرح‌ها و پروژه‌ها توسط دستگاه‌های دولتی، کاهش عوامل تخریب، جلوگیری از تجاوز و تعدی به اراضی منابع ملی با همکاری مراجع قضایی و کاهش اختلافات حقوقی مهم‌ترین مزایای این طرح را شامل می‌شود.</p>
    </article>
  </body>
</html>