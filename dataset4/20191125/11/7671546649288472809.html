<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915025"/>
    <meta property="og:site_name" content="Dnevnik"/>
    <meta property="article:published_time" content="2019-11-25T11:23:00+00:00"/>
    <meta property="og:title" content="Assangeovo zdravje je tako slabo, da bi lahko umrl v zaporu"/>
    <meta property="og:description" content="Več kot 60 zdravnikov je v pismu, ki so ga objavili danes, terjalo, naj ustanovitelja Wikileaksa Juliana Assangea iz zapora preselijo v bolnišnico."/>
  </head>
  <body>
    <article>
      <h1>Assangeovo zdravje je tako slabo, da bi lahko umrl v zaporu</h1>
      <address><time datetime="2019-11-25T11:23:00+00:00">25 Nov 2019, 11:23</time> by <a rel="author">zš, STA</a></address>
      <p>
        <b>Več kot 60 zdravnikov je v pismu, ki so ga objavili danes, terjalo, naj ustanovitelja Wikileaksa Juliana Assangea iz zapora preselijo v bolnišnico.</b>
      </p>
      <p>Zdravniki so pismo naslovili na <b>Priti Patel</b>, britansko ministrico za notranje zadeve, v njem pa med drugim zapisali, da je Assangeovo zdravje tako šibko, da bi »lahko umrl v zaporu«, piše britanski <i>Guardian</i>.</p>
      <p>Pismo je dolgo 16 strani, zdravniki pa so začeli z besedami: »To odprto pismo pišemo kot zdravniki, da bi izrazili resnost svoje zaskrbljenosti glede fizičnega in psihičnega zdravja Juliana Assangea.« Podpisniki so iz ZDA, Avstralije, Velike Britanije, Švedske, Poljske in Šrilanke.</p>
      <p>Njihove ugotovitve glede zdravja 48-letnega Avstralca temeljijo na "srhljivih poročilih očividcev" o njegovem nastopu na sodišču v Londonu 21. oktobra in na 1. novembra objavljenem poročilu posebnega poročevalca ZN o mučenju Nilsa Melzerja. Slednji je zapisal, da Assange kaže tipične znake »psihološkega mučenja«.</p>
      <p>Pozvali so še, da je situacija urgentna in da pristojni ne smejo izgubljati časa, saj ga po njihovih besedah na voljo ni več veliko. Ob tem so se zavzeli za to, da se Assangea iz zapora Belmarsh preseli v eno izmed univerzitetnih, ustrezno opremljenih bolnišnic.</p>
      <h3>Glavno zaslišanje bo konec februarja</h3>
      <p>Avstralcu še vedno grozi izročitev ZDA, ki ga obtožujejo izdaje vladnih skrivnosti. Ameriška obtožnica Assangea med drugim bremeni zarote z ameriško žvižgačko <b>Chelsea Manning</b> in vohunstva. Če ga bodo spoznali za krivega, mu grozi do 175 let zapora.</p>
      <p>Glavno zaslišanje v zvezi z morebitno izročitvijo ZDA je v Veliki Britaniji predvidno prihodnje leto. Začelo naj bi se 25. februarja. Zdravniki so v pismu zapisali tudi, da so zaskrbljeni glede Assangeove zmožnosti sodelovanja na zaslišanju.</p>
      <p>Assange je bil na zaslišanju na sodišču prejšnji mesec, ko se je prvič po pol leta tudi pojavil v javnosti, videti šibak, prav tako pa je deloval zmedeno. Med drugim se je težko spomnil svojega rojstnega datuma, ob koncu zaslišanja pa je okrožni sodnici povedal, da ni razumel, kaj se je na sodišču sploh zgodilo. Obenem se je pritožil nad razmerami, v kakršnih ga zadržujejo v Belmarshu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914455/svet/svedsko-tozilstvo-opustilo-preiskavo-assangea-zaradi-posilstva"/>
        <a href="https://www.dnevnik.si/1042909834/svet/varnostniki-vohunili-za-assangeem"/>
      </related>
    </article>
  </body>
</html>