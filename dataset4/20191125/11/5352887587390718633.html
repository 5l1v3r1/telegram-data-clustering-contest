<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/zmones/rudens-mozaika-bendruomenes-namuose-1752598/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T11:38:00+00:00"/>
    <meta property="og:title" content="„Rudens mozaika“ bendruomenės namuose"/>
    <meta property="og:description" content="Reklama"/>
  </head>
  <body>
    <article>
      <h1>„Rudens mozaika“ bendruomenės namuose</h1>
      <address><time datetime="2019-11-25T11:38:00+00:00">25 Nov 2019, 11:38</time> by <a rel="author">Onutė Pučinskienė</a></address>
      <p>Reklama</p>
      <p>
        <b>Klaipėdos miesto pagyvenusių žmonių choras „Sidabro gija“ puoselėja gražią tradiciją-kasmet bendruomenės namuose surengti jungtinį koncertą, kuriame dalyvauja keletas kolektyvų iš įvairių Lietuvos kampelių. Štai ir šįkart paskutinėmis rudens dienomis bendruomenės namai suskambo dainomis. Choro vadovės Daivos Šilinskienės ir pirmininkės Aušrinės Kazlauskaitės iniciatyvomis buvo surengtas koncertas „Rudens mozaika“. Koncerte dalyvavo 5 kolektyvai ir 3 solistai.</b>
      </p>
      <p>Koncertą pradėjo E. Balsio menų gimnazijos vaikų choras (Vadovė Virginija Simonavičienė, akomponiatorius Žilvinas Gaidys). Skambiems vaikų balsams ir jų nuotaikingoms dainoms publika negailėjo katučių. Išgirdome ir keletą choro „Sidabro gija“ atliekamų dainų, o dainose – prisiminimai apie jaunystę, apie meilę, senus draugus, malonius išgyvenimus. Gausių aplodismentų sulaukė Vėžaičių kultūros centro moterų ansamblio,,Vaivorykštė" (vadovė Daiva Šilinskienė) ir Priekulės KC Agluonėnų skyriaus vokalinio ansamblio“Agluona" (vadovė Kornelija Kiseliova) daininikės. Jų atliekamos populiarios dainos paskatino kartu dainuoti ir žiūrovus.</p>
      <p>Maloniai nustebino Regos ugdymo centro socialinio skyriaus “Aitvarai” solistai Zofija Vilkienė ir Albertas Mumgaudis (vadovė Loreta Aukštuolienė). Šie, dienos šviesos nematantys žmonės, savo unikaliais balsais ir įtaigiu, jausmingu, dainavimu sužavėjo žiūrovus ir sulaukė ovacijų.</p>
      <p>Iš Panevėžio atvyko pagyvenusių žmonių šokių kolektyvas “Kanapėlė” (vadovai Dainora Venslovienė ir Rima Žostautienė).</p>
      <figure>
        <img src="https://www.ve.lt/uploads/img/pb214881.jpg"/>
      </figure>
      <p>Tautiniais kostiumais pasipuošę šokėjai kėlė rudenišką nuotaiką čia liūliuodami šokyje “Ant Kalno karklai siūbavo”, čia svajingai sukdamiesi šokiuose “Oi žiba žiburėlis” ir “Paslaptingasis”, čia drebino žemelę smagiai trypdami “Vakaruškas”.</p>
      <p>Reklama</p>
      <p>Taipogi panevėžietis bardas dramos studijos „Arka“ solistas Arvydas Markevičius atliko savo kompoziciją elegiją „Partizanams“, kuri sujaudino žiūrovus ir ne vienas jų paslapčia braukė riedančią ašarą. Taip pat koncerto metu skambėjo įvairių poetų ir kūrėjų tekstai.</p>
      <p>Po koncerto pirmininkė Aušrinė Kazlauskaitė padėkojo kolektyvams, aktyviems žiūrovams, pasidžiaugė draugyste, atlikėjus apdovanojo gėlėmis, atminimo dovanėlėmis.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/siemet-klaipedos-senjorams---ypatingas-demesys-1306278/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kulturos-naujienos/sidabro-gijai---20/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/rudens-svente-sau-ir-biciuliams-495604/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>