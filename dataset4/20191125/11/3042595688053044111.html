<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/kortreist-hotellskinke/71835455"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T11:09:48+00:00"/>
    <meta property="og:title" content="Kortreist hotellskinke"/>
    <meta property="og:description" content="Når enden er god, er den skikkelig god."/>
  </head>
  <body>
    <article>
      <h1>Kortreist hotellskinke</h1>
      <h2>Når enden er god, er den skikkelig god.</h2>
      <address><time datetime="2019-11-25T11:09:48+00:00">25 Nov 2019, 11:09</time> by <a rel="author">Christopher Sjuve</a></address>
      <figure>
        <img src="https://dbstatic.no/68447112.jpg?imageId=68447112&amp;x=0&amp;y=0&amp;cropw=100&amp;croph=100&amp;width=322&amp;height=322"/>
      </figure>
      <p>Etter en altfor lang dusj kler jeg på meg og går ned i spisesalen. Jeg har rukket å bli skikkelig sulten. Og nå gleder jeg meg til hotellfrokosten.</p>
      <p>Og det skyldes en ting: Skinka. For, er det ikke aldeles påfallende at kokt skinke, i utlandet, smaker så utrolig mye bedre enn den vi kjøper i norske butikker?</p>
      <p>Selv kjøper jeg aldri kokt skinke lenger. Det står for meg som symbolet på det aller, aller kjedeligste produktet matindustrien har framskaffet. Det rangerer langt under posesupper, frossenpizza og annen elendighet. Selv servelaten er bedre.</p>
      <p>Man skulle tro den norske, kokte skinka var produsert i John Harvey Kelloggs ånd, som mente at mat skulle smake minst mulig, vekke færrest mulig følelser - og særlig seksuelle lyster.</p>
      <p>Denne firkanta, kokte skinka, slik de fleste kjenner den, smaker ikke engang papp. Det hadde jo i det minste være <i>noe.</i></p>
      <p>Da jeg kjøpte en halv gris, ble jeg minnet på dette igjen. For, da kjøkkenet i et par dager sto på hodet og ble forandret til et slags kjøttverksted, ble det også laget kokt skinke.</p>
      <p>Og den har blitt så god, at det nesten er komisk. Min egen skinke peker nese til en hel industri. Og framgangsmåten er ikke verre enn dette: Gni skinkesteika inn med salt og sukker. Et døgn seinere legger du den i en nedkjølt lake med salt, honning/sirup og venter ei uke. Så koker du kjøttet i noen timer, lar det avkjøle i kokevannet - og setter det (om du vil) i press til dagen etter.</p>
      <p>Skjær skiver og tenk på hvordan livet egentlig burde leves.</p>
      <p>Sånn, nå trenger jeg ikke dra på hotell.</p>
      <p>
        <i>PS: For de eventyrlystne og skinkeglade: Bruk dobbelt så mye salt som sukker til å gni inn kjøttet. Bruk seks liter vann, 700 gram salt og 150 gram honning eller sirup til laken. Kok skinkene i friskt vann. Før kokinga, skal kjøttet holdes kaldt.</i>
      </p>
    </article>
  </body>
</html>