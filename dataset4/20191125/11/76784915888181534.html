<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/media/2019/11/25/atmenetileg_felfuggeszti_a_mukodeset_a_szabad_pecs_portal/"/>
    <meta property="og:site_name" content="Index.hu"/>
    <meta property="article:published_time" content="2019-11-25T11:09:00+00:00"/>
    <meta property="og:title" content="Átmenetileg felfüggeszti működését a Szabad Pécs portál"/>
    <meta property="og:description" content="Ha rövid időn belül nem sikerül elég előfizetőt találniuk, akkor elképzelhető, hogy megszűnik a híroldal."/>
  </head>
  <body>
    <article>
      <h1>Átmenetileg felfüggeszti működését a Szabad Pécs portál</h1>
      <address><time datetime="2019-11-25T11:09:00+00:00">25 Nov 2019, 11:09</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <blockquote>Lapunk működése már rövid távon sem képzelhető el jelentős, új forrás bevonása nélkül. Ha ez nem sikerül, a Szabad Pécset véglegesen be kell zárni, vagy radikálisan átalakítani, szűkíteni a működési kereteit</blockquote>
      <p>- írja a Szabad Pécs hírportál, amely átmenetileg szünetel, ameddig nem találnak befektetőt vagy támogatót a megfelelő mennyiségű anyagi forráshoz. A hírt bejelentő közleményben azt írják, hogy a pénzre a stabil és kiszámítható működés, esetleg a bővülés miatt van szükség, de ez új előfizetők vagy adományozók nélkül nem fog menni.</p>
      <p>Számításaik szerint ez összesen 500 embert jelent, aminél hússzor többen olvassák naponta az oldalt, de a kevés anyagi támogató miatt a jelenlegi helyzetben nem tudják folytatni. A következő hetekben vagy jövő év elejéig próbálják meg elérni az 500 előfizetőt, de ha ez nem sikerül, akkor át kell gondolniuk a működést, szűkíteni kell vagy az is elképzelhető, hogy megszűnik a portál.</p>
      <p>Pedig úgy terveznek, ha kifejezetten sikeres lesz a kampány, akkor az újságot nyomtatott formában kiterjesztenék a kistelepülésekre is.</p>
      <p>Addig viszont felfüggeszti magát a Szabad Pécs, az oldal címét begépelve pedig <a href="https://szabadpecs.hu/">a közleményen kívül</a> más cikkük nem elérhető.</p>
    </article>
  </body>
</html>