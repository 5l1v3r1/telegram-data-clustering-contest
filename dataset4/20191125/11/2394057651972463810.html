<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/25/monetyzacja-trybu-multiplayer-w-cyberpunku-2077-jest-mozliwa-cd-projekt-red-rozwaza-taka-opcje.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-25T11:30:00+00:00"/>
    <meta property="og:title" content="Monetyzacja trybu multiplayer w Cyberpunku 2077 jest możliwa, CD Projekt RED rozważa taką opcję"/>
    <meta property="og:description" content="Istnieje prawdopodobieństwo (nic na razie nie jest oczywiście pewne!), że Cyberpunk 2077 będzie posiadał system mikropłatności w trybie wieloosobowym."/>
  </head>
  <body>
    <article>
      <h1>Monetyzacja trybu multiplayer w Cyberpunku 2077 jest możliwa, CD Projekt RED rozważa taką opcję</h1>
      <h2>Istnieje prawdopodobieństwo (nic na razie nie jest oczywiście pewne!), że Cyberpunk 2077 będzie posiadał system mikropłatności w trybie wieloosobowym.</h2>
      <address><time datetime="2019-11-25T11:30:00+00:00">25 Nov 2019, 11:30</time> by <a rel="author">Maria Wawrzyniak</a></address>
      <p>Kiedy kilka miesięcy temu dowiedzieliśmy się o istnieniu trybu wieloosobowego w grze Cyberpunk 2077, twórcy nie zdradzili praktycznie nic więcej. Jedynym pewnikiem było to, że <b>rozgrywka dla wielu graczy na pewno nie będzie dostępna od razu na premierę</b>. Kilka dni temu natomiast odbyła się <a href="https://www.cdprojekt.com/en/wp-content/uploads-en/2019/11/teleconference-q3-2019-financial-results.mp3">telekonferencja finansowa</a>, podczas której Piotr Nielubowicz, wiceprezes zarządu ds. finansowych CD Projekt, poinformował, iż t<b>ryb wieloosobowy znajduje się na razie na bardzo wczesnym etapie produkcji</b>. Później pękły wszystkie serca niecierpliwie wyczekujących produkcji graczy, bowiem twórcy przyznali, że <b>poważnie rozważają wprowadzenie monetyzacji multiplayera w grze <i>Cyberpunk 2077</i> lub też popularnych mikropłatności</b>. Później prezes zarządu, Adam Kiciński, szybko zaznaczył, że jeżeli już mikropłatności w grze się pojawią, to będą <b>zrobione w <i>przemyślany sposób</i></b> i przede wszystkim będą <b>zgodne z polityką firmy</b>, a więc <b><i>będą oferować odpowiednią jakość za przystępną cenę</i></b>.</p>
      <figure>
        <img src="https://img6.gram.pl/jgkg20191125213218644adxd.jpg"/>
      </figure>
      <blockquote>Wszystko, co widać na bilansie, pochodzi głównie z Cyberpunka – jednoosobowego i wieloosobowego, gdzie ten ostatni jest znacznie mniejszym projektem, który dopiero powstaje. Mamy również kilka innych rzeczy na wczesnym etapie, ale, tak jak powiedziałem, zdecydowana większość wydatków związana jest bezpośrednio z uniwersum Cyberpunka. (...) Na razie jest za wcześnie, aby podzielić się jakimikolwiek szczegółami, ponieważ projekt jest na bardzo wczesnym etapie produkcji. (...) Kontynuujemy eksperymenty. To nasz pierwszy multiplayer, więc sprawdzamy różne opcje i możliwości.</blockquote>
      <p><b>Twórcy <i>Cyberpunka 2077</i> odnieśli się również do kwestii konsol nowej generacji oraz tego, czy ich produkcja się na nich pojawi.</b> Nie dowiedzieliśmy się oczywiście żadnych konkretów, jednakże zapewniono, że <b>firma bacznie obserwuje wszystko, co dzieje się na rynku</b>. Dlatego możemy się spodziewać, że prędzej czy później deweloperzy poczynią coś w tym kierunku. Przypomnijmy, że <b><i><a href="https://www.gram.pl/encyklopedia-gier/gry/cyberpunk-2077">Cyberpunk 2077</a></i></b> zadebiutuje <b>16 kwietnia 2020 roku</b><i> </i>na <b>PC, konsolach PlayStation 4 </b>oraz <b>Xbox One</b>.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>