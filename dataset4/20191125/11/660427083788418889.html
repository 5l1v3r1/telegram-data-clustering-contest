<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/mb-perak-tak-perlu-tunduk-desakan-dap/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T11:08:50+00:00"/>
    <meta property="og:title" content="MB Perak tak perlu tunduk desakan DAP"/>
    <meta property="og:description" content="Oleh Siti Hafidah Abd Ghaffar BANGI, 28 Rabiulawal 1441H, Isnin – Menteri Besar Perak, Datuk Seri Ahmad Faizal Azumu dinasihatkan tidak tunduk desakan parti paling dominan, DAP supaya kerajaan negeri menunaikan janji pemberian hak milik kekal tanah kampung baru bermula hujung tahun ini. Amir gerakan Islam sederhana, Ikatan Muslimin Malaysia (Isma), Ustaz Abdullah Zaik Abd …"/>
  </head>
  <body>
    <article>
      <h1>MB Perak tak perlu tunduk desakan DAP</h1>
      <h2>Tentu faham akibat beri hak milik kekal tanah kampung baru</h2>
      <address><time datetime="2019-11-25T11:08:50+00:00">25 Nov 2019, 11:08</time> by <a rel="author">siti hafidah</a></address>
      <figure>
        <img src="https://www.ismaweb.net/wp-content/uploads/2019/11/ustazlahazumu.jpg"/>
      </figure>
      <p>Oleh Siti Hafidah Abd Ghaffar</p>
      <p><b>BANGI, 28 Rabiulawal 1441H, Isnin</b> – Menteri Besar Perak, Datuk Seri Ahmad Faizal Azumu dinasihatkan tidak tunduk desakan parti paling dominan, DAP supaya kerajaan negeri menunaikan janji pemberian hak milik kekal tanah kampung baru bermula hujung tahun ini.</p>
      <p>Amir gerakan Islam sederhana, Ikatan Muslimin Malaysia (Isma), Ustaz Abdullah Zaik Abd Rahman berkata, sebagai menteri besar, beliau seharusnya mendengar pandangan rakyat kebanyakan, bukan tunduk kepada desakan politik pihak yang mahu mengambil kesempatan.</p>
      <p>“Beliau (Ahmad Faizal) tentu faham akibat yang bakal dihadapi oleh masa depan negeri Perak jika desakan itu dilaksanakan,” katanya kepada Ismaweb hari ini.</p>
      <p>Semalam, DAP Perak mendesak kerajaan negeri menunaikan janji pemberian hak milik kekal tanah kampung baru bermula hujung tahun ini.</p>
      <p>Pengerusinya, Nga Kor Ming berkata, beberapa janji lain yang terkandung dalam buku manifesto tawaran Pakatan Harapan (PH) sebelum Pilihan Raya Umum ke-14 (PRU14) lalu itu juga akan dituntut.</p>
      <p>Difahamkan, beliau turut mengarahkan lima Exco Kerajaan Perak dari DAP supaya membantu Ahmad Faizal melaksanakan janji yang termaktub dalam tawaran PH itu.</p>
      <p>Katanya, segala janji diumumkan itu bukan janji DAP sebaliknya janji PH yang perlu ditunaikan segera selepas rakyat menghantar isyarat jelas pada Pilihan Raya Kecil (PRK) Parlimen Tanjung Piai dengan kekalahan besar lebih 15,000 majoriti undi.</p>
      <p>Pada 13 Ogos 2018, Ahmad Faizal ketika menggulung perbahasan atas Titah Diraja pada Sidang Dewan Undangan Negeri Perak ke-14 menjelaskan pihaknya tidak boleh memberikan status hak milik 999 tahun atau hak milik kekal kepada kampung baharu itu kerana ia bercanggah dengan Perlembagaan Persekutuan.</p>
      <p>Beliau berkata, mesyuarat Majlis Tanah Negara (MTN) pada 25 April 1997 menetapkan tempoh pegangan pajakan bagi kampung-kampung baharu tersebut hendaklah sekurang-kurangnya 60 tahun tetapi tidak melebihi 99 tahun.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>