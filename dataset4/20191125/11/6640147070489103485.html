<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/crescono-in-modo-netto-le-consegne-di-gpu-nel-terzo-trimestre/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T11:31:00+00:00"/>
    <meta property="og:title" content="Crescono in modo netto le consegne di GPU nel terzo trimestre | Tom's Hardware"/>
    <meta property="og:description" content="Il mercato delle GPU nel suo complesso ha visto crescere le consegne del 10,7% sul trimestre precedente, mentre c'è stato un calo del 5,6% su base annua."/>
  </head>
  <body>
    <article>
      <h1>Crescono in modo netto le consegne di GPU nel terzo trimestre | Tom's Hardware</h1>
      <address>
        <time datetime="2019-11-25T11:31:00+00:00">25 Nov 2019, 11:31</time>
      </address>
      <p><b>Il mercato globale delle GPU si è rafforzato verso la fine dell’anno</b>, in linea con la tendenza degli altri anni. Secondo l’analisi di <a href="https://www.jonpeddie.com/press-releases/sharp-rise-in-global-gpu-shipments-in-q319-reports-jon-peddie-research">Jon Peddie Research (JPR)</a> ci sono però alcuni picchi sorprendenti in specifiche categorie.</p>
      <p><b>Le consegne di GPU dedicate sono aumentate del 5,13% rispetto all’ultimo trimestre</b>, e di conseguenza la loro presenza nei PC è salita al 32,1%, che è un rilevante miglioramento e si spera un primo indicatore di tendenza per l’industria.</p>
      <figure>
        <img src="https://www.tomshw.it/images/images/2018/10/gpu-amd-radeon-3258.768x432.jpg"/>
      </figure>
      <p><b>Le consegne da parte di Nvidia hanno mostrato un aumento del 38,3% rispetto allo scorso trimestre</b>. L’azienda è leader nel settore delle GPU dedicate e questo trimestre ha distribuito più GPU rispetto alle consegne complessive di AMD (APU comprese).</p>
      <p>Per fare un confronto, le consegne complessive di AMD sono aumentate dell’8,7% da un trimestre all’altro, quelle di Intel sono cresciute del 5,4% rispetto allo scorso trimestre e, come detto, quelle di Nvidia sono aumentate del 38,3%.</p>
      <p>L’exploit del produttore delle GPU GeForce è arrivato in particolare verso la fine del trimestre, grazie a un inventario finalmente adeguato. Nvidia si dice soddisfatta anche delle soluzioni RTX, che rappresentano il 66% del fatturato gaming.</p>
      <table bordered="">
        <tr>
          <td/>
          <td align="center">
            <b>Q3 2018</b>
          </td>
          <td align="center">
            <b>Q2 2019</b>
          </td>
          <td align="center">
            <b>Q3 2019</b>
          </td>
        </tr>
        <tr>
          <td align="center">
            <b>AMD</b>
          </td>
          <td align="center">14%</td>
          <td align="center">16%</td>
          <td align="center">
            <b>16%</b>
          </td>
        </tr>
        <tr>
          <td align="center">
            <b>Intel</b>
          </td>
          <td align="center">70%</td>
          <td align="center">69%</td>
          <td align="center">
            <b>65%</b>
          </td>
        </tr>
        <tr>
          <td align="center">
            <b>Nvidia</b>
          </td>
          <td align="center">16%</td>
          <td align="center">15%</td>
          <td align="center">
            <b>19%</b>
          </td>
        </tr>
      </table>
      <p>Il tasso di adozione delle GPU (integrate incluse) nei PC per il trimestre è stato del 128%, con un aumento dell’1,7% rispetto allo scorso trimestre. Le GPU dedicate hanno trovato posto nel 32,1% dei PC, con un aumento del 5,13% rispetto allo scorso trimestre.</p>
      <p>Jon Peddie Research ravvisa inoltre che le consegne di schede video desktop (AIB) sono cresciute del 42,2% rispetto allo scorso trimestre.</p>
      <p>Per quanto concerne l’ambito notebook, malgrado vi sia incertezza sull’approvvigionamento delle CPU, sono stati molti gli annunci di nuovi prodotti, in particolare i notebook per i creatori di contenuti spinti da GPU piuttosto potenti, il che lascia sperare in buoni numeri anche per i successivi trimestri.</p>
    </article>
  </body>
</html>