<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mirel-radoi-este-propunerea-comisiei-tehnice-a-frf-pentru-postul-de-selectioner-al-echipei-nationale.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T11:58:54+00:00"/>
    <meta property="og:title" content="Mirel Rădoi este propunerea Comisiei Tehnice a FRF pentru postul de selecționer al echipei naționale"/>
    <meta property="og:description" content="Comisia Tehnică a Federației Române de Fotbal a decis, luni, să îl propună pe Mirel Rădoi pentru postul de selecționer al Echipei Naționale, anunță FRF"/>
  </head>
  <body>
    <article>
      <h1> Mirel Rădoi este propunerea Comisiei Tehnice a FRF pentru postul de selecționer al echipei naționale </h1>
      <address><time datetime="2019-11-25T11:58:54+00:00">25 Nov 2019, 11:58</time> by <a rel="author">Redacția</a></address>
      <p>Comisia Tehnică a Federației Române de Fotbal a decis, luni, să îl propună pe Mirel Rădoi pentru postul de selecționer al Echipei Naționale, anunță FRF într-un comunicat.</p>
      <p>Mirel Rădoi are în palmares 67 de meciuri pentru echipa națională a României, pentru care a marcat două goluri. Ca fotbalist, a evoluat în cea mai mare parte a carierei sale la Steaua București, între anii 2000-2009, Al-Hilal Riyadh, între 2009 și 2011, Al-Ain, între anii 2011-2014.</p>
      <p>Începând din martie 2018, Rădoi a ocupat funcția de manager sportiv al echipei naționale U21 a României, iar în luna august a aceluiași an a preluat banca tehnică, după ce Daniel Isăilă a decis să accepte o ofertă din Arabia Saudită. A reușit să califice reprezentativa Under 21 la EURO 2019, unde a ajuns până în semifinalele competiției, performanță ce a însemnat calificarea la Jocurile Olimpice după o pauză de 56 de ani!</p>
      <p>În total, pe banca selecționatei U21, Mirel Rădoi a bifat 15 partide, reușind să câștige 9 dintre ele și să bifeze trei remize.</p>
      <p>Propunerea Comisiei Tehnice pentru postul de selecționer al reprezentativei României, Mirel Rădoi, va fi dezbătută în Comitetul Executiv al FRF, în cadrul ședinței de marți.</p>
      <p>Fostul selecționer Cosmin Contra și-a anunțat demisia de la echipa națională după ce România a pierdut cu 5-0 meciul cu Spania de la Madrid, ultimul din preliminariile Campionatului European de Fotbal 2020.</p>
      <p>
        <i>Sursa foto: Facebook Federația Română de Fotbal</i>
      </p>
    </article>
  </body>
</html>