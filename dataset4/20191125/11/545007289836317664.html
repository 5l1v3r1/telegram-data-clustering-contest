<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/mai-multi-lideri-psd-ii-cer-vioricai-dancila-sa-demisioneze/"/>
    <meta property="og:site_name" content="Europa FM"/>
    <meta property="article:published_time" content="2019-11-25T11:12:15+00:00"/>
    <meta property="og:title" content="Mai mulți lideri PSD îi cer Vioricăi Dăncilă să demisioneze"/>
    <meta property="og:description" content="Social-democrații pregătesc execuția în stil propriu a Vioricăi Dăncilă de la șefia partidului după scorul considerat rușinos pe care l-a obținut în turul 2 al alegerilor prezidențiale."/>
  </head>
  <body>
    <article>
      <h1>Mai mulți lideri PSD îi cer Vioricăi Dăncilă să demisioneze</h1>
      <address>
        <time datetime="2019-11-25T11:12:15+00:00">25 Nov 2019, 11:12</time>
      </address>
      <p>Social-democrații pregătesc execuția în stil propriu a Vioricăi Dăncilă de la șefia partidului după scorul considerat rușinos pe care l-a obținut în turul 2 al alegerilor prezidențiale.</p>
      <p>Mai mulți lideri i-au cerut deja șefei PSD să demisioneze.</p>
      <p>Cu cel mai slab scor obținut vreodată de PSD la alegerile prezidențiale, zilele Vioricăi Dăncilă în fruntea partidului sunt numărate. A spus-o răspicat președintele Camerei Deputaților, Marcel Ciolacu, cel care a subliniat că PSD are nevoie de un nou început după ce Dăncilă a obținut cel mai mic număr de voturi din istorie.</p>
      <p>La rândul său, baronul PSD de Giurgiu, Niculae Bădălău, a făcut apel la măsuri radicale în partid, subliniind că cei care au condus campania electorală să își asume eșecul. „În politică există un singur act: demisia sau alegeri, un congres. Altă soluţie nu avem”, a punctat el.</p>
      <p>Nici Gabriela Firea nu a lăsat să-i scape ocazia de a o ataca pe înfrânta Viorica Dăncilă. Ea a criticat dur introducerea pe ușa din dos a lui Gabriel Oprea în principala structură de conducere a partidului, Comitetul Executiv.</p>
      <p>”Sunt dezamăgită că începem analiza prăbușirii noastre cu un astfel de gest sfidător. Nu ne putem reforma și relua legătura cu simpatizanții noștri printr-o minciună”, a scris Firea pe Facebook.</p>
      <p>O decizie în privința mazilirii Vioricăi Dăncilă de la șefia PSD ar putea fi luată în Comitetul Executiv, care a fost convocat pentru mâine. Dăncilă a precizat încă de aseară că nu va demisiona din funcția de președintă a PSD.</p>
    </article>
  </body>
</html>