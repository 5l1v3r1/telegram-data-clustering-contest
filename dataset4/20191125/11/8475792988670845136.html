<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/man-sokte-vard-for-nacksmarta-avled-dagen-efter-av-hjarnblodning"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T11:34:09+00:00"/>
    <meta property="og:title" content="Man sökte vård för nacksmärta – avled dagen efter av hjärnblödning"/>
    <meta property="og:description" content="Mannen sökte vård flera gånger. För blod i avföringen och senare också nacksmärta. Men han remitterades aldrig vidare och dagen efter att han besökt sin hälsocentral avlider han på sjukhus. Nu kritiseras vårdgivaren, en läkare och en fysioterapeut."/>
  </head>
  <body>
    <article>
      <h1>Man sökte vård för nacksmärta – avled dagen efter av hjärnblödning</h1>
      <address><time datetime="2019-11-25T11:34:09+00:00">25 Nov 2019, 11:34</time> by <a rel="author">Anna Beijron</a></address>
      <p>
        <b>Mannen sökte vård flera gånger. För blod i avföringen och senare också nacksmärta. Men han remitterades aldrig vidare och dagen efter att han besökt sin hälsocentral avlider han på sjukhus. Nu kritiseras vårdgivaren, en läkare och en fysioterapeut.</b>
      </p>
      <p>En man i 65-årsåldern sökte vård på sin hälsocentral flera gånger. Han hade besvär med magen och lämnade prover. Men något provsvar kom aldrig.</p>
      <p>Senare fick han ont i axlar och nacke, något han haft besvär med tidigare. Den här gången var också hans händer vita.</p>
      <h3>Ingen läkarkontakt trots svimning</h3>
      <p>Han träffade en fysioterapeut på en akuttid på grund av nacksmärta som strålade ut i armar och händer. Han hade dessutom svimmat dagen innan.</p>
      <p>Men fysioterapeuten konsulterade aldrig någon läkare, något IVO anser borde ha gjorts. I stället drogs slutsatsen att det var de tidigare kända nackbesvären som var orsak till symptomen.</p>
      <p>Fysioterapeuten menar att det är brister i verksamheten som ligger till grund för misstagen som skett. Bland annat att det är för kort tid med tio minuter för akutbesöken.</p>
      <h3>Provsvar uteblev</h3>
      <p>När det gäller de tidigare lämnade avföringsproverna konstaterar IVO också en rad brister. Bland annat kritiseras läkaren för att inte ha dokumenterat avvikande provsvar i form av blod i avföringen. Det framkommer inte vilken bedömning som gjorts. Och patienten fick aldrig något besked om provsvaren.</p>
      <p>Läkaren har uppgett att han arbetar som bedömningsläkare och inte har några patienter som kräver mer omfattande utredning.</p>
      <h3>”Inte säkerställt god vård”</h3>
      <p>De anställdas svar på kritiken har beaktats men ändrar inte bedömningen, skriver IVO i sitt beslut, där de riktar kritik mot vårdgivaren för att denne inte säkerställt en god och säker vård i enlighet med hälso- och sjukvårdslagen.</p>
      <p>I IVO:s beslut kritiseras såväl vårdgivaren, läkaren och en fysioterapeut.</p>
      <h3>Anhöriga vittnar om stor sorg</h3>
      <p>Det är anhöriga till mannen som gjort anmälan till IVO. I anmälan skriver de att de i efterhand fått veta att han hade en oupptäckt cancer någonstans i kroppen.</p>
      <p>”En stor sorg att mista min man...Detta hade kunnat, tror vi, förhindrats om han fått behandling...”</p>
      <details>
        <summary>DETTA ÄR IVO</summary>
        <p>IVO <br/>är en myndighet som bedriver tillsyn över verksamheter inom hälso- och sjukvården och socialtjänsten. IVO tar emot enskildas klagomål mot hälso- och sjukvården och socialtjänsten, samt bedriver tillsyn över legitimerad personal.</p>
        <p>Varje år beslutar IVO i cirka 17 000 tillsynsärenden och gör ungefär 2 500 inspektioner. (källa: IVO)</p>
      </details>
    </article>
  </body>
</html>