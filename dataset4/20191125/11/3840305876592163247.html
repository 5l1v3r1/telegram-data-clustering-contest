<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/mirel-palada-e-un-mit-ca-iohannis-ar-fi-avut-probleme-cu-firea-tariceanu-diaconu-psd-nu-a-pierdut-alegerile-ieri-ci-acum-doi-ani-in-2017-307320.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T11:40:03+00:00"/>
    <meta property="og:title" content="Mirel Palada: 'E un mit că Iohannis ar fi avut probleme cu Firea, Tăriceanu, Diaconu. PSD nu a pierdut alegerile ieri, ci acum doi ani, în 2017'"/>
    <meta property="og:description" content="E răzmeriță în PSD! Mirel Palada, șeful institutului de cercetări sociale SOCIOPOL, îi contrazice pe toți cei care o blamează pe Viorica Dăncilă, afirmând că niciun social-democrat nu i-ar fi pus..."/>
  </head>
  <body>
    <article>
      <h1>Mirel Palada: 'E un mit că Iohannis ar fi avut probleme cu Firea, Tăriceanu, Diaconu. PSD nu a pierdut alegerile ieri, ci acum doi ani, în 2017'</h1>
      <address><time datetime="2019-11-25T11:40:03+00:00">25 Nov 2019, 11:40</time> by <a rel="author">B1.ro</a></address>
      <p>E răzmeriță în <a href="https://www.b1.ro/tag/psd-51583.html">PSD</a>! <a href="https://www.b1.ro/tag/mirel-palada-135350.html">Mirel Palada</a>, șeful institutului de cercetări sociale SOCIOPOL, îi contrazice pe toți cei care o blamează pe Viorica Dăncilă, afirmând că niciun social-democrat nu i-ar fi pus probleme lui Klaus Iohannis la alegerile prezidențiale.</p>
      <p>Potrivit lui Palada, <a href="https://www.b1.ro/tag/psd-51583.html">PSD</a> a pierdut alegerile prezidențiale în urma deciziilor luate în 2017 și că Tăriceanu sau Firea ar fi obținut un scor la fel de slab, mult sub Iohannis.</p>
      <p>„<i>Au fost de departe cele mai predictibile și plictisitoare alegeri din ultima vreme. Iohannis câștiga alegerile în fața oricui. Dăncilă Tăriceanu Dragnea Firea Diaconu Barna, îl bătea în turul 2 pe oricare din ei la scor de peste 60 la 40. Mitul că ar fi avut probleme cu Firea sau cu Tăriceanu sau cu Diaconu sau cu Barna e doar atît: un mit. <a href="https://www.b1.ro/tag/psd-51583.html">PSD</a> nu a pierdut alegerile ieri sau acum trei luni, ci acum doi ani, în 2017, cînd și-a demis premierii. La începutul lui 2017, Iohannis stătea oribil în sondaje. La sfîrșitul lui 2017, Iohannis era deja rege încoronat. În ciuda catastrofei clamate, vai fetelor, ce ne facem, dispare <a href="https://www.b1.ro/tag/psd-51583.html">PSD</a>, acesta la votul politic deja a început să recupereze și să se întoarcă înapoi spre 30%. Recuperează voturile ALDE și Pro România, două partide cu adevărat în degringoladă, și încet încet, pas cu pas, se întoarce la bazinul electoral pe care l-a avut mai dintotdeauna. Nu mor caii cînd vor cîinii, nici <a href="https://www.b1.ro/tag/psd-51583.html">PSD</a>-ul cînd vor tefeleii sau civilii. Nu mai comparați scorurile <a href="https://www.b1.ro/tag/psd-51583.html">PSD</a> din sondaje cu rezultatul din 2016. 2016 a fost un accident istoric fericit pentru <a href="https://www.b1.ro/tag/psd-51583.html">PSD</a>, pentru că nu exista partid anti-sistem (dispăruse și PP-DD, și PRM). Nivelul obișnuit al <a href="https://www.b1.ro/tag/psd-51583.html">PSD</a>-ului este la 30, 30 și ceva. În 2009 tot atît avea și nu mai urla nimeni că-i catastrofă</i>”, a scris <a href="https://www.b1.ro/tag/mirel-palada-135350.html">Mirel Palada</a> pe Facebook.</p>
      <p> </p>
    </article>
  </body>
</html>