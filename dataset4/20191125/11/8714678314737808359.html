<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/iram-haq-gar-til-solvsuper/"/>
    <meta property="og:site_name" content="Kampanje"/>
    <meta property="article:published_time" content="2019-11-25T11:11:15+00:00"/>
    <meta property="og:title" content="Iram Haq går fra dansk TV-drama til norsk reklamejobbing"/>
    <meta property="og:description" content="- Å få en kvinnelig regissør med Irams kreative talent, innsikt og lyse hode med på laget, gir oss helt nye kort å spille på, sier Lars Olav Seim, produsent i Sølvsuper."/>
  </head>
  <body>
    <article>
      <h1>Iram Haq går fra dansk TV-drama til norsk reklamejobbing</h1>
      <address><time datetime="2019-11-25T11:11:15+00:00">25 Nov 2019, 11:11</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>- Å få en kvinnelig regissør med Irams kreative talent, innsikt og lyse hode med på laget, gir oss helt nye kort å spille på, sier Lars Olav Seim, produsent i Sølvsuper.</b>
      </p>
      <p><b>Iram Haq</b> har blitt en av regissørene til filmproduksjonsselskapet Sølvsuper. Haq debuterte som spillefilmregissør med «Jeg er din» i 2013 og har vunnet flere Amanda-priser. </p>
      <p>- Jeg gleder meg virkelig til å gjøre regi på reklame igjen etter syv måneders intens jobbing med dramaserie. Ikke minst å få gjøre dette sammen med Sølvsuper med sin positivitet og entusiasme. Dette blir gøy, sier Haq til Kampanje. </p>
      <p>Hennes andre film «Hva vil folk si», utgitt i 2017, vant Amanda for både beste film og beste regi. Både «Hva vil folk si» og debutfilmen «Jeg er din» ble plukket ut som Norges Oscarkandidater.</p>
      <p>- Hun er en dame som har satt spor i norsk film som en okse i en porselensbutikk, sier <b>Lars Olav Seim</b>, produsent i Sølvsuper.</p>
      <p><b>- Et allsidig talent</b><br/>Haq er ikke bare en prisbelønnet regissør og manusforfatter. Hun er også skuespiller og billedbokforfatter. Billedboken hennes «<i>Skylappjenta</i>» ble nominert til Kulturdepartementes debutantpris i 2010. </p>
      <p>Produsent Seim sier sier de er ekstremt fornøyde med å signere Haq. </p>
      <p>- Hun er et av de største og mest allsidige talentene norsk film har fostret på årtier, og er i stand til å foredle det hun tar i med et sjeldent varmt og klokt blikk, uansett om det er reklamefilmer, kortfilmer eller spillefilmer, sier Seim.</p>
      <p>- Å få en kvinnelig regissør med Irams kreative talent, innsikt og lyse hode med på laget, gir oss helt nye kort å spille på, fortsetter han. </p>
      <p><b>Rett fra dansk storsatsing<br/></b>Seim forteller til Kampanje at Haq nettopp er ferdig med å regissere en dansk dramasatsing.</p>
      <p>- I forrige uke ble hun ferdig med en stor dramasatsing i Danmark. Hun har vært der i syv månender, så nå er hun tilbake i Norge og klar for å gjøre reklamefilm, sier Seim.</p>
      <p>- «Når støvet har lagt sig» heter den. Den kommer både på NRK og DR på nyåret, et primetime søndagsdrama, fortsetter han. </p>
      <p>«Når støvet har lagt sig» beskrives som et drama på ti episoder som tar for seg livene til åtte veldig ulike mennesker i dagene før og etter et terrorangrep sjokkerer København. <br/><br/>- Hva tilfører Haq Sølvsuper?</p>
      <p>- Hun er først og fremst en ekstremt god personinstruksregissør og har et sterkt skriveben, hun skriver sine egne spillefilmer, så jeg tipper at det er en gavepakke for reklamebransjen, sier Seim. </p>
      <p>Sølvsuper ble stiftet i 2006 og har fra før regissører som <b>Christian Rubeck</b>, <b>Stig Frode Henriksen</b> og <b>Stig Henrik Hoff</b> i stallen. Sølvsuper har blant annet laget reklame for Telenor, Pepsi Max og Sbanken.</p>
    </article>
  </body>
</html>