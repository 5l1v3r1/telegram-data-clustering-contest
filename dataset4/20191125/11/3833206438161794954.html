<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Koalite-veche-sa-zastrashen-vid-zaradi-pozharite-v-Avstraliya-916501"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Коалите вече са застрашен вид заради пожарите в Австралия"/>
    <meta property="og:description" content="Коалите са на път да изчезнат, след като пожарите в Австралия унищожиха 80% от естествения им хабита..."/>
  </head>
  <body>
    <article>
      <h1>Коалите вече са застрашен вид заради пожарите в Австралия</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>Коалите са на път да изчезнат, след като пожарите в Австралия унищожиха 80% от естествения им хабитат, алармират учени.</p>
      <p>Шефът на Австралийската фондация за коалите Дебора Табарт твърди, че повече от 1000 коали са загинали в  огнената стихия.</p>
      <p>Според фондацията коалите са "функционално изчезнали" заради вече унищожената им естествена среда. Това означава, че те нямат достъп до обичайната си храна, не мога да се срещат и да имат поколение.</p>
      <p>"Функционално изчезнал вид" е този, чиято популация е толкова ограничена, че вече не играе важна роля в екосистемата. Въпреки че някои от представителите на вида ще имат поколение, бъдещето на животинския вид е неясно.</p>
      <p>Обезлесяването и горските пожари унищожават основната храна на коалите – евкалиптовите дървета. Възрастна коала изяжда до 1 кг евкалиптови листа на ден, допълва bTV.</p>
      <p>Тези дървета се възстановяват след пожари, но ще отнеме месеци преди коалите да имат достатъчно храна.</p>
      <p>Жители на Австралия призовават правителството да задейства т.нар. "Акт за защита на коалите" – закон, написан през 2016 г., който така и не е приет. Той задължава всички граждани и организации на територията на страната да предпазват дърветата и естествения хабитат на коалите, както и да следят незаконен лов на животните.</p>
      <p>В Австралия са започнали и редица кампании за набиране на средства в подкрепа на коалите.</p>
    </article>
  </body>
</html>