<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474567"/>
    <meta property="og:site_name" content="طرفداری"/>
    <meta property="article:published_time" content="2019-11-25T11:00:44+00:00"/>
    <meta property="og:title" content="علت نامعلوم تصمیم سازمان لیگ برای برگزاری دیدار نود ارومیه و تراکتور بدون حضور تماشاگر؛ بهانه‌هایی واهی برای گرفتن هیجان دربی آذربایجان؟"/>
    <meta property="og:description" content="طرفداری- در حالی که تا ساعاتی قبل به نظر می رسید بازی تیم های نود ارومیه و تراکتور در جام حذفی به طور کلی لغو شود، سازمان لیگ معادلات را به هم ریخت."/>
  </head>
  <body>
    <article>
      <h1>علت نامعلوم تصمیم سازمان لیگ برای برگزاری دیدار نود ارومیه و تراکتور بدون حضور تماشاگر؛ بهانه‌هایی واهی برای گرفتن هیجان دربی آذربایجان؟</h1>
      <address><time datetime="2019-11-25T11:00:44+00:00">25 Nov 2019, 11:00</time> by <a rel="author" href="https://www.tarafdari.com/%D8%A7%D8%AD%D8%B3%D8%A7%D9%86-%D9%88%D9%84%DB%8C-%D8%AF%D9%88%D8%B3%D8%AA/133918" target="_blank">احسان ولی دوست</a></address>
      <pre>مشخص نیست چرا بازی نود ارومیه و تراکتور باید بدون حضور هواداران برگزار شود.</pre>
      <p><b><a href="https://www.tarafdari.com/">طرفداری</a></b>- در حالی که تا ساعاتی قبل به نظر می رسید <a href="https://www.tarafdari.com/node/1474548">بازی تیم های نود ارومیه و تراکتور در جام حذفی </a>به طور کلی لغو شود، سازمان لیگ معادلات را به هم ریخت.</p>
      <p>به گزارش <b>طرفداری</b>، تا ساعاتی قبل انتظار می رفت به علت مشکلاتی که از سوی مسئولان، به ورزشگاه و محل برگزاری بازی نود ارومیه و تراکتور نسبت داده می شد، این بازی لغو شود. امابه یکباره سازمان لیگ با انتشار بیانیه ای اعلام کرد که این بازی روز سه شنبه،5 آذر 98 ساعت 14 در ورزشگاه شهید باکری شهر ارومیه و بدون حضور تماشاگر برگزار می شود. این تصمیم سازمان لیگ همه را غافل گیر کرد چرا که تیم نود ارومیه یکی ازبا تعصب ترین هواداران را دارد که همواره درچارچوب فوتبال و زمین مسابقه و به دور از حواشی، به تشویق تیم خود پرداخته اند. قطعا عدم برگزاری این بازی بدون هوادار، هیجان این مسابقه مهم که دربی آذربایجان است را می گیرد.</p>
      <p>در هرحال، تیم نود هیچگونه محرومیتی در خصوص حضور هوادار نداشته و پیش از این نیز چیزی در این خصوص اعلام نشده است. برگزاری این بازی بدون حضور هواداران می تواند به صورت کامل ظلم به دو تیم باشد. چرا که تیم نود ارومیه دیگر چیزی به اسم امتیاز میزبانی نخواهد داشت و در مقابل نمی توان کتمان کرد که تیم اول آذربایجان، تراکتور است و از تبریز و نقاط دیگری در کشور، هواداران زیادی خواهان تماشای این مسابقه مهم از نزدیک بوده و هستند.</p>
      <p>نکته ویژه در خصوص این تصمیم سازمان لیگ این است که صبح امروز،یحیی بهاری، مدیرعامل باشگاه نود ارومیه علت برگزاری بازی را مخالفت شورای تامین اعلام کرده بود. بهاری در این خصوص گفته بود:</p>
      <blockquote>یکی دور روز پیش سهیل مهدی، مسئول برگزاری مسابقات سازمان لیگ در ارومیه حضور داشت و قرار شد بازی در ورزشگاه 15 هزار نفری و تازه تأسیس شهید باکری برگزار شود، اما مشکلی که الان وجود دارد، تأییدیه شورای تأمین استان است که تا این لحظه با انجام این بازی موافقت نکرده است.</blockquote>
      <blockquote>روز گذشته جلسه‌ای در این خصوص برگزار شده و منتظر اعلام مصوبات آن هستیم. به نظر من به احتمال زیاد با توجه به صحبت‌هایی که انجام شده این بازی لغو خواهد شد، اما همانطور که گفتم منتظر اعلام مصوبه رسمی شورای تأمین هستیم تا نظر نهایی را به سازمان لیگ اعلام کنیم.</blockquote>
      <p>این در حالی است که شخص سهیل مهدی نیز پیش از این در اظهاراتش چمن ورزشگاه شهید باکری را عامل مخالفت ها برای برگزاری این بازی عنوان کرده بود. حتی کار تا اینجا پیش رفت که شاید بازی در ورزشگاه 5 هزار نفری تختی ارومیه برگزار شود که این مورد نیز تایید نشد. در هرحال جای سوال دارد، اکنون که با برگزاری بازی در زمین باکری موافقت شده است، چرا باید این بازی بدون حضور هواداران برگزار شود. مدت هاست که هواداران فوتبال آذربایجان شاهد همچنین بازی ای در سطح اول فوتبال کشور نبوده اند. این موضوع بدون اینکه از پیش اعلام شود و در آستانه یک روز مانده تا بازی جای توضیح از سوی مسئولان دارد.قطعا این مورد به فوتبال آذربایجان و هواداران فوتبالی این خطه از کشور ضربه می زند. این درحالی است که سایر بازی های لیگ برتری بدون مشکل و با حضور هواداران در چند روز برگزار شده است.</p>
      <p>بازی نود ارومیه و تراکتور از ساعت 17 روز سه شنبه در چارچوب مسابقات جام حذفی فوتبال کشور، در ورزشگاه شهید باکری ارومیه برگزار خواهد شد.</p>
    </article>
  </body>
</html>