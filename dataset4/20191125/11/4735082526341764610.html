<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Ekologia/191129638-Marynarka-wysadzila-miny-na-Baltyku-Nie-zyje-18-morswinow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T11:16:07+00:00"/>
    <meta property="og:title" content="Marynarka wysadziła miny na Bałtyku. Nie żyje 18 morświnów"/>
    <meta property="og:description" content="W wyniku kontrolowanej eksplozji min z okresu II wojny światowej, której dokonała niemiecka marynarka wojenna podczas letnich manewrów na Bałyku, zginęło 18 morświnów."/>
  </head>
  <body>
    <article>
      <h1>Marynarka wysadziła miny na Bałtyku. Nie żyje 18 morświnów</h1>
      <address><time datetime="2019-11-25T11:16:07+00:00">25 Nov 2019, 11:16</time> by <a rel="author">adm</a></address>
      <p>
        <b>W wyniku kontrolowanej eksplozji min z okresu II wojny światowej, której dokonała niemiecka marynarka wojenna podczas letnich manewrów na Bałyku, zginęło 18 morświnów.</b>
      </p>
      <p>Wskutek kontrolowanej eksplozji, której dokonała podczas letnich manewrów na Bałyku niemiecka marynarka wojenna, na dnie morza powstał krater o głębokości 1,5 metra i szerokości 5 metrów. Eksperci i obrońcy przyrody podkreślają, że jest to równoznaczne ze zniszczeniem morskiej flory i fauny w promieniu do 30 metrów.</p>
      <p>Eksplozji dokonano wysadzając 39 min morskich pochodzących z okresu II wojny światowej w rezerwacie Fehmarnbelt. - Wszystko w zasięgu od 10 do 30 metrów zostało zabite - powiedział w rozmowie z Deutsche Welle szef NABU, niemieckiej organizacji ochrony przyrody. - Ten incydent jest niedopuszczalny i świadczy o ignorowaniu obwiązujących przepisów o ochronie przyrody i niedostatecznej świadomości ekologicznej w marynarce wojennej, jak również całkowitym blamażu polityków w podejściu do problemu niewybuchów z okresu ostatniej wojny - dodał. </p>
      <p>Po operacji łącznie znaleziono 18 martwych morświnów. Jak zaznaczył Miller, trudno jednak jest dokładnie ustalić, ile morskich zwierząt, które były wówczas w okresie godowym, zostało w sumie zabitych albo rannych.</p>
      <p>NABU twierdzi, że manewry morskie NATO są okazją do taniego sposobu wysadzania wojennych niewybuchów, gdyż pozwala to unikać żmudnego procesu uzgadniania tego rodzaju akcji z władzami odpowiedzialnymi za ochronę środowiska. Organizacja uważa, że na dnie Bałtyku i Morza Północnego spoczywa jeszcze ponad 1,6 mln ton amunicji, bomb oraz min z okresu II wojny światowej.</p>
      <p>W ubiegłym roku na niemieckim wybrzeżu Bałtyku znaleziono w sumie 203 martwe morświny. 134 z nich były w Szlezwiku-Holsztynie, a 69 w Meklemburgii-Pomorzu Przednim.</p>
    </article>
  </body>
</html>