<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807407/%D8%B3%D8%B1%D8%A7%D8%AC-%D8%AD%D8%B3%D8%A7%D8%A8-%D9%88%DB%8C%DA%98%D9%87%E2%80%8C%D8%A7%DB%8C-%D8%B1%D9%88%DB%8C-%D8%A8%D8%A7%D8%B2%DB%8C-%D8%A8%D8%A7-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B2-%DA%A9%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:50:00+00:00"/>
    <meta property="og:title" content="سراج: حساب ویژه‌ای روی بازی با پرسپولیس باز کرده ایم"/>
    <meta property="og:description" content="مربی تیم فوتبال صنعت نفت آبادان گفت: بازی فردا حذفی است و حساب ویژه‌ای روی این بازی کردیم و تدابیر لازم را هم برای بازی فردا اندیشیده‌ایم."/>
  </head>
  <body>
    <article>
      <h1>سراج: حساب ویژه‌ای روی بازی با پرسپولیس باز کرده ایم</h1>
      <h2>مربی تیم فوتبال صنعت نفت آبادان گفت: بازی فردا حذفی است و حساب ویژه‌ای روی این بازی کردیم و تدابیر لازم را هم برای بازی فردا اندیشیده‌ایم.</h2>
      <address>
        <time datetime="2019-11-25T11:50:00+00:00">25 Nov 2019, 11:50</time>
      </address>
      <p>به گزارش گروه ورزشی خبرگزاری دانشجو، بهنام سراج در نشست خبری پیش از بازی با پرسپولیس اظهار داشت: آقای اسکوچیچ به خاطر تمرین در این نشست حاضر نشد و عذرخواهی کرد. بازی فردا حذفی است و حساب ویژه‌ای روی این بازی کردیم و تدابیر لازم را هم برای بازی فردا اندیشیده ایم.<br/><br/>وی درباره بازی مقابل پرسپولیس گفت: ما آخرین بازی پرسپولیس مقابل نفت مسجدسیلمان را آنالیز کردیم و تمرینات خودمان را براساس آن بازی طراحی کردیم. با آمادگی کامل به این بازی می‌آییم هرچند که به دلیل برخی مسائل داخلی تمرینات آنچنانی نکردیم، اما در این هفته تمرینات منظمی انجام دادیم. برای بازی فردا کاپیتان ما مصدوم است، اما بقیه بازیکنان آماده هستند.<br/><br/>وی درمورد مشکلات مالی باشگاه صنعت نفت تصریح کرد: به هر حال مسئولان باشگاه شبانه‌روزی تلاش می‌کنند تا مشکل حل شود. تنها باشگاهی که از نظر مالی دریافتی نداشته‌ایم بازیکنان صنعت نفت بوده است. همه تلاش می‌کنیم تا این مشکل حل شود و بازیکنان با انگیزه بیشتری کار خود را ادامه دهند.  <br/><br/>سراج درمورد اینکه به نظر شما تغییر سرمربی تیم ملی کار درستی است یا نه گفت:‌اگر نظر شخصی مرا بخواهید و بخواهیم احساسی عمل کنیم می‌توان سرمربی تیم ملی را تغییر دهیم، اما ا. گر بخواهیم منطقی فکر کنیم در حال حاضر تغییر سرمربی تیم ملی کار اشتباهی است.<br/><br/>وی درخصوص اینکه این تیم برای بازی با پرسپولیس از روحیه خوبی برخوردار است یا اینکه مثل بازی با استقلال شرایط روحی این تیم خوب نیست افزود: مشکلات مالی حل نشده، اما بچه‌ها قول دادند که این مشکلات را فراموش کنند و در  روز‌های قبل هم شاداب‌تر تمرین کردیم. مشکلات هست، اما ما با همه قوا به این بازی خواهیم آمد و به دنبال پیروزی در این بازی خواهیم بود.  </p>
    </article>
  </body>
</html>