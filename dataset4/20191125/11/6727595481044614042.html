<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kapil-sibal-on-supreme-court-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T11:34:00+00:00"/>
    <meta property="og:title" content="24 മണിക്കൂറിനുള്ളില്‍ വിശ്വാസ വോട്ടെടുപ്പ് നടത്തണം; 154 എം.എല്‍.എമാര്‍ ഒപ്പിട്ട സത്യവാങ്മൂലം സുപ്രീം കോടതിക്ക് മുന്‍പില്‍ വെച്ച് കപില്‍ സിബല്‍"/>
    <meta property="og:description" content="Supreme Court India ന്യൂദല്‍ഹി: 24 മണിക്കൂറിനുള്ളില്‍ മഹാരാഷ്ട്രയില്‍ വിശ്വാസ വോട്ടെടുപ്പ് നടത്തണമെന്ന് സുപ്രീം കോടതിയില്‍ അഭിഭാഷകന്‍ കപില്‍ സിബല്‍. ശിവസേന-കോണ്‍ഗ്രസ്-എന്"/>
  </head>
  <body>
    <article>
      <h1>24 മണിക്കൂറിനുള്ളില്‍ വിശ്വാസ വോട്ടെടുപ്പ് നടത്തണം; 154 എം.എല്‍.എമാര്‍ ഒപ്പിട്ട സത്യവാങ്മൂലം സുപ്രീം കോടതിക്ക് മുന്‍പില്‍ വെച്ച് കപില്‍ സിബല്‍</h1>
      <address><time datetime="2019-11-25T11:34:00+00:00">25 Nov 2019, 11:34</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: 24 മണിക്കൂറിനുള്ളില്‍ മഹാരാഷ്ട്രയില്‍ വിശ്വാസ വോട്ടെടുപ്പ് നടത്തണമെന്ന് സുപ്രീം കോടതിയില്‍ അഭിഭാഷകന്‍ കപില്‍ സിബല്‍. ശിവസേന-കോണ്‍ഗ്രസ്-എന്‍.സി.പി പാര്‍ട്ടികളിലെ 148 എം.എല്‍.എമാരും ഏഴ് സ്വതന്ത്രരും ഒപ്പിട്ട സത്യവാങ്മൂലവുമാണ് സുപ്രീം കോടതിക്ക് മുന്‍പില്‍ വെച്ച് കപില്‍ സിബല്‍ സമര്‍പ്പിച്ചത്.</p>
      <p>അജിത് പവാര്‍ സമര്‍പ്പിച്ച സത്യവാങ്മൂലം വ്യാജമാണെന്നും ക്പില്‍ സിബല്‍ വാദിച്ചു. എന്ത് ദേശീയ അടിയന്തര സാഹചര്യമാണ് മഹാരാഷ്ട്ര സര്‍ക്കാര്‍ സത്യപ്രതിജ്ഞ ചെയ്യുന്നതില്‍ ഉണ്ടായതെന്നും ഗവര്‍ണര്‍ ചട്ടവിരുദ്ധമായി പെരുമാറിയെന്നും സിബല്‍ പറഞ്ഞു.</p>
      <p>ഗവര്‍ണര്‍ നവംബര്‍ 9 വരെ ഗവര്‍ണര്‍ കാത്തിരുന്നത് സേനയും ബി.ജെ.പിയ്ക്കും തമ്മിലുള്ള ചര്‍ച്ച വിജയിക്കുമോ എന്ന് അറിയാന്‍ വേണ്ടിയായിരുന്നുവെന്നും അത് പരാജയപ്പെട്ടപ്പോഴാണ് ഗവര്‍ണര്‍ ബി.ജെ.പിയെ സര്‍ക്കാര്‍ രൂപീകരിക്കാന്‍ ക്ഷണിച്ചതെന്നും സിബല്‍ പറഞ്ഞു.</p>
      <related>
        <a href="https://www.doolnews.com/kejriwal-appeals-for-help-says-aap-doesnt-have-money-to-fight-elections456.html?utm_source=doolnews&amp;utm_medium=related"/>
      </related>
      <p>അജിത് പവാര്‍ നല്‍കിയ വ്യാജ കത്താണ്. ഞങ്ങളുടെ പക്കലുള്ളത് യഥാര്‍ത്ഥ സത്യവാങ്മൂലമാണ്. 24 മണിക്കൂറിനകം വിശ്വാസ വോട്ടെടുപ്പ് നടത്താന്‍ അനുമതി നല്‍കണമെന്നും സിബല്‍ പറഞ്ഞു.</p>
      <p>കോടതി വെറുതെ വിശ്വാസ വോട്ടടെുപ്പ് നടത്തരുത്. നിയമസഭയിലെ ഏറ്റവും മുതിര്‍ന്ന അംഗത്തെ പ്രോ ടേം സ്പീക്കറായി നിയമിച്ച് വോട്ടെടുപ്പ് നടത്തണമെന്നും കപില്‍ സിബല്‍ ആവശ്യപ്പെട്ടു. .</p>
      <p>നിലവില്‍ കോണ്‍ഗ്രസിന്റെ ബാബാ സാഹേബ് തോറാട്ടാണ് സഭയിലെ മുതിര്‍ന്ന എം.എല്‍.എ. തങ്ങള്‍ വിശ്വാസ വോട്ടെടുപ്പിന് തയ്യാറാണെന്ന് മനു അഭിഷേക് സിങ്‌വിയും സുപ്രീം കോടതിയില്‍ പറഞ്ഞു.</p>
      <p>154 എം.എല്‍.എമാര്‍ ഞങ്ങള്‍ക്കുണ്ട്. ജനാധിപത്യത്തിന് കളങ്കമുണ്ടാക്കുന്ന പ്രവര്‍ത്തനാണ് അജിത് പവാര്‍ ചെയ്തതെന്ന് മനു അഭിഷേക് സിങ് വി സുപ്രീം കോടതിയില്‍ പറഞ്ഞു.</p>
    </article>
  </body>
</html>