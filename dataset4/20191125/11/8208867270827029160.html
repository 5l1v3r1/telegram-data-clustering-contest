<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/25/news/sciopero_dei_controllori_alitalia_cancella_137_voli-241881601/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T11:41:00+00:00"/>
    <meta property="og:title" content="Sciopero voli, per Alitalia 137 cancellazioni per la protesta dei controllori"/>
    <meta property="og:description" content="La compagnia annuncia la possibilità di essere riprenotati gratuitamente su un altro volo anche in giornata. La protesta, indetta dalle principali sigle sindacali, è stata ridotta dal ministero dei Trasporti a 4 ore, dalle 13 alle 17"/>
  </head>
  <body>
    <article>
      <h1>Sciopero voli, per Alitalia 137 cancellazioni per la protesta dei controllori</h1>
      <h2>La compagnia annuncia la possibilità di essere riprenotati gratuitamente su un altro volo anche in giornata. La protesta, indetta dalle principali sigle sindacali, è stata ridotta dal ministero dei Trasporti a 4 ore, dalle 13 alle 17</h2>
      <address>
        <time datetime="2019-11-25T11:41:00+00:00">25 Nov 2019, 11:41</time>
      </address>
      <p>ROMA - Sono già 137 i voli Alitalia cancellati oggi per lo sciopero di quattro ore dei controllori di volo Enav, del personale Air Italy e di Alitalia, proclamato dalle maggiori sigle sindacali del comparto aereo (Ast-Confsal, Cub Trasporti/AirCrowCommittee, Filt-Cgil, Fit-Cisl, Uilt-Uil, Uglta e Assivolo Quadri). L'orario dello sciopero va dalle 13 alle 17, ma i disagi si protrarranno per tutta la giornata. Alitalia annuncia di aver attivato un piano straordinario che prevede l'impiego di aerei più capienti sulle rotte domestiche e internazionali, con l'obiettivo di riprenotare i viaggiatori coinvolti nelle cancellazioni sui primi voli disponibili in giornata: si prevede che il 60% dei passeggeri riesca a viaggiare nella stessa giornata del 25 novembre. Le informazioni sul sito Alitalia.com, oppure chiamando il numero verde 800.65.00.55 (dall'Italia) o il numero +39.06.65649 (dall'estero).<br/><br/>I passeggeri che hanno acquistato un biglietto Alitalia per viaggiare il 25 novembre, in caso di cancellazione o di modifica dell'orario del proprio volo, assicura la compagnia, potranno cambiare la prenotazione senza alcuna penale o chiedere il rimborso del biglietto (solo nel caso in cui il volo sia stato cancellato o abbia subìto un ritardo superiore alle 5 ore) fino al 2 dicembre.<br/><br/>Lo sciopero è stato ridotto a 4 ore (dalle 24 ore iniziali) dal ministero dei Trasporti. Un altro stop dell'intero settore aereo è stato già proclamato per il 13 dicembre da Filt-Cgil, Fit Cisl, Uiltrasporti e Usb. Tra le motivazioni "il perdurare della crisi di Alitalia, la richiesta di regole per il comparto a partire dall'applicazione del contratto nazionale in tutte le compagnie, il rifinanziamento del Fondo straordinario che viene utilizzato per il finanziamento degli ammortizzatori sociali".<br/><br/>                                <br/> </p>
    </article>
  </body>
</html>