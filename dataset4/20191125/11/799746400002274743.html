<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103449/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T11:41:01+00:00"/>
    <meta property="og:title" content="Болгарія не дозволить розміщення військово-морської бази НАТО - прем'єр"/>
    <meta property="og:description" content="Бойко Борисов сьогодні вирушив до Вашингтону, де зустрінеться із президентом США Дональдом Трампом."/>
  </head>
  <body>
    <article>
      <h1>Болгарія не дозволить розміщення військово-морської бази НАТО - прем'єр</h1>
      <address>
        <time datetime="2019-11-25T11:41:01+00:00">25 Nov 2019, 11:41</time>
      </address>
      <p>Болгарія не надасть дозвіл на розміщення військово-морської бази НАТО на своїй території.</p>
      <p>Про це заявив болгарський прем'єр-міністр Бойко Борисов, повідомляє "Європейська правда" з посиланням на <a href="https://www.maritime.bg/">Maritime.bg</a>.</p>
      <p>Борисов сьогодні вирушив до Вашингтона, де зустрінеться із президентом США Дональдом Трампом.</p>
      <p>"Американці дуже добре знають моє ставлення до цього питання і навряд чи підійматимуть його під час наших переговорів з Трампом", - сказав Борисов.</p>
      <p>Болгарський прем'єр підкреслив, що не відбулося жодної зміни в його позиції щодо Чорного моря, яке має залишатися місцем для "вітрильників, туризму та миру", як він висловився два роки тому.</p>
      <p>Борисов пригадав свою зустріч у Софії з президентом Румунії в 2016 році, коли він рішуче виступив проти ідеї створити спільну Чорноморську флотилію Болгарії, Румунії та Туреччини і навіть відмовився підписувати документи, підготовлені румунською стороною.</p>
      <p>Більше того, болгарський прем’єр розповів, як тодішній міністр оборони Ніколай Ненчев та президент Росен Плевнелієв на одній із чергових зустрічей міністрів оборони НАТО у 2016 році домовились про створення в Болгарії військово-морської бази, про що він не був заздалегідь повідомлений.</p>
    </article>
  </body>
</html>