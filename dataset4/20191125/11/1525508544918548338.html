<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780407/%DB%8C%D8%AE-%D8%B2%D8%AF%D9%87-%DB%B2-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D9%88-%D8%AC%D9%87%D8%A7%D9%86-%D8%B5%D8%AF%D8%B1%D9%86%D8%B4%DB%8C%D9%86-%D8%B4%D8%AF-%D8%AB%D8%A8%D8%AA-%D8%B1%DA%A9%D9%88%D8%B1%D8%AF-%D8%AC%D8%AF%DB%8C%D8%AF-%D8%AF%D8%B1-%D8%A7%D8%B1%D9%88%D9%BE%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:47:31+00:00"/>
    <meta property="og:title" content="بالاترین فروش برای یک انیمیشن؛ «یخ زده ۲» در آمریکا و جهان صدرنشین شد/ ثبت رکورد جدید در اروپا"/>
    <meta property="og:description" content="انیمیشن «یخ زده ۲» از دیزنی در اولین آخر هفته اکرانش به فروش ۱۲۷ میلیون دلاری در آمریکا و فروش ۳۵۰ میلیون دلاری در جهان دست یافت."/>
  </head>
  <body>
    <article>
      <h1>بالاترین فروش برای یک انیمیشن؛ «یخ زده ۲» در آمریکا و جهان صدرنشین شد/ ثبت رکورد جدید در اروپا</h1>
      <address>
        <time datetime="2019-11-25T11:47:31+00:00">25 Nov 2019, 11:47</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از هالیوود ریپورتر، پرنسس آنا و ملکه السا با قدرت خواهری‌شان قلب‌ها را بار دیگر جادو و در سطح جهان فروشی ۳۵۰.۲ میلیون دلاری را ثبت کردند.</p>
      <p>این انیمیشن در سه روز اول نمایشش در آمریکا ۱۲۷ میلیون دلار فروش کرد و با فروش ۲۲۳.۳ میلیون دلاری در دیگر کشورها، موفق شد تا فروشش در سطح جهان را به رقم ۳۵۰.۲ میلیون دلار برساند.</p>
      <p>این بالاترین فروش جهانی برای اکران اول یک انیمیشن در سطح جهان نیز است که همه پیش‌بینی‌ها را عملی کرد.</p>
      <p>این فیلم در عین حال اولین انیمیشنی بوده که در فصلی به جز تابستان توانسته است بیش از ۱۰۰ میلیون دلار در افتتاحیه خود بفروشد و سومین انیمیشن پرفروش آمریکا در افتتاحیه پس از «شگفت‌انگیزان ۲» با فروش ۱۸۲.۷ میلیون در سال ۲۰۱۸ و «در جستجوی دوری» با فروش ۱۳۵.۱ میلیون دلار در سال ۲۹۱۶ شده است.</p>
      <p>این فیلم را مثل فیلم نخست کریس باک و جنیفر لی کارگردانی کرده‌اند.</p>
      <p>«یخ زده ۲» در بریتانیا نیز بهترین افتتاحیه برای یک فیلم انیمیشن در تاریخ را با فروش ۱۷.۸ میلیون دلار ثبت و در فرانسه نیز با فروش ۱۳.۴ میلیون دلار همین جایگاه را از آن خود کرد. این فیلم پرفروش‌ترین انیمیشن دیزنی یا پیکسار در چین هم شد و با فروش ۵۳ میلیون دلار در ۳ روز این جایگاه را کسب کرد. در ژاپن نیز با فروش ۱۸.۲ میلیون دلار، در آلمان با فروش ۱۴.۹ میلیون دلار و در اسپانیا با فروش ۵.۸ میلیون دلار این انیمیشن از دیگر انیمیشن‌های دیزنی یا پیکسار جلو زد.</p>
      <p>این فیلم در عین حال سومین افتتاحیه بزرگ یک فیلم را در کره جنوبی با فروش ۳۱.۵ میلیون دلار از آن خود کرد.</p>
      <p>فیلم «یخ زده ۲» ادامه‌ای بر قسمت نخست آن است که سال ۲۰۱۳ اکران شد و در ۵ روز اول اکرانش فروش ۹۳ میلیون دلاری را کسب کرد. فروش «یخ زده» اصلی در آمریکا در ۳ روز اول ۶۷ میلیون دلار بود که تقریبا نصف فروش قسمت دوم آن است. «یخ زده» در نهایت با فروش یک میلیارد و ۲۸۰ میلیون دلار در بازار جهانی پرفروش‌ترین انیمیشن همه تاریخ شد.</p>
      <p>«یخ زده ۲» از تماشاگران امتیاز A- را گرفته که با A+ فیلم اول کمی فاصله دارد. در عین حال منتقدان نیز به نظر می‌رسد این فیلم را به اندازه فیلم اصلی دوست نداشته‌اند. کریستن بل، ادینا منزل بار دیگر در نقش پرنسس آنا و ملکه السا و جاناتان گراف، جاش گد و سانتیانو فونتانا در نقش های قبلی بازگشته‌اند.</p>
      <p>در مکان دوم باکس آفیس نیز «فورد در برابر فراری» با فروش ۱۴.۷ میلیون دلار جای گرفت که مجموع فروشش در ۱۰ روز اکران را به رقم ۵۸ میلیون دلار رساند.</p>
      <p>در همین حال «یک روز زیبا در محله» با بازی تام هنکس با فروش ۱۳.۱ میلیون دلار در اولین آخر هفته اکرانش فیلم سوم هفته شد. این فیلم به کارگردانی ماریلی هلر با نقدهای مثبت منتقدان روبرو شده است.</p>
      <p>فیلمی از برادران روسو در مقام تهیه کننده با عنوان «۲۱ پل» نیز با بازی چادویک بوزمان در مکان چهارم قرار گرفت. این فیلم ۹.۱ میلیون دلار فروخت و در ۲۰ بازار بین‌الملی نیز کارش را با فروش ۲.۷ میلیون دلاری آغاز کرد تا در مجموع در ۳ روز اول اکرانش در سطح جهان ۱۱.۹ میلیون دلار فروخته باشد.</p>
      <p>«میوی» ساخته رولاند امریش نیز همچنان در میان ۵ فیلم اول جای دارد و با فروش ۴.۷ میلیون دلار دیگر در سومین هفته اکرانش مجموع فروشش در آمریکا را به ۴۵.۱ میلیون دلار رساند. این فیلم اسطوره‌ای درباره جنگ جهانی دوم است.</p>
      <p>«فرشتگان چارلی» سونی نیز با کاهشی ۶۲ درصدی در دومین هفته اکرانش ۳.۲ میلیون دلار فروخت تا در مجموع در این مدت فروشش را به ۱۳.۹ میلیون دلار برساند. این فیلم در بازار خارج از آمریکا ۴.۶ میلیون دلار و در مجموع تاکنون در سطح جهان ۴۳.۵ میلیون دلار فروخته است.</p>
    </article>
  </body>
</html>