<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807372/%D8%A7%DB%8C%D8%B1%D8%A7%D9%86-%D8%AF%D8%B1-%D8%B3%D8%A7%D9%84-%DB%B2%DB%B0%DB%B2%DB%B0-%D8%AC%D8%A7%DB%8C%DA%AF%D8%A7%D9%87-%D8%B9%D9%84%D9%85%DB%8C-%D8%AE%D9%88%D8%A8%DB%8C-%D8%AF%D8%B1-%D8%AC%D9%87%D8%A7%D9%86-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:24:00+00:00"/>
    <meta property="og:title" content="وزیر علوم در مازندران: ایران در سال ۲۰۲۰ جایگاه علمی خوبی در جهان خواهد داشت"/>
    <meta property="og:description" content="غلامی وزیر علوم گفت: با ارزیابی‌های انجام شده و داده‎های موجود، جمهوری اسلامی ایران در سال ۲۰۲۰ جایگاه علمی خوبی در جهان خواهد داشت."/>
  </head>
  <body>
    <article>
      <h1>وزیر علوم در مازندران: ایران در سال ۲۰۲۰ جایگاه علمی خوبی در جهان خواهد داشت</h1>
      <h2>غلامی وزیر علوم گفت: با ارزیابی‌های انجام شده و داده‎های موجود، جمهوری اسلامی ایران در سال ۲۰۲۰ جایگاه علمی خوبی در جهان خواهد داشت.</h2>
      <address>
        <time datetime="2019-11-25T11:24:00+00:00">25 Nov 2019, 11:24</time>
      </address>
      <p>به گزارش گروه دانشگاه خبرگزاری دانشجو، غلامی امروز، دوشنبه در نشستی که با حضور جمعی از روسا و اعضای هیئت علمی دانشگاه‌ها و مراکز آموزش عالی شهر‌های همجوار در دانشگاه علوم دریایی امام خمینی (ره) نوشهر برگزار شد، افزود: بر اساس داده‌های معتبر بین‌المللی نام بیش از ۴۰ دانشگاه ایران در زمره یک‌هزار دانشگاه برتر جهان قرار گرفته که رتبه برخی از دانشگاه‌های ما در این میان زیر ۵۰۰ و برخی دیگر بین ۵۰۰ تا یک‌هزار است.</p>
      <p>وی با تاکید بر اینکه جایگاه علمی ایران دانشگاه‌های کشور بر اثر فعالیت در حوزه‌های علمی و تحقیقاتی ارتقاء یافته و به روز است، گفت: آنچه که باید هم اکنون در کشور مورد تاکید قرار گیرد کاربردی کردن نتایج و یافته‌های علمی است و خوشبختانه دانشگاه‌های کشور روی این محور در حال تلاش هستند.</p>
      <p>وزیر علوم توضیح داد: از دو دهه پیش با شکل‌گیری پارک‌های علم و فناوری و مراکز رشد، جریان عملیاتی کردن نتایج تحقیقات علمی و کاربردی کردن پژوهش‌ها را فعال کردیم و امروز در حوزه وزارت علوم بیش از ۱۹۵ مرکز رشد و بیش از ۴۳ پارک علم و فناوری فعال است.</p>
      <p>وی افزود: در این مجموعه‌ها از صاحبان ایده‌ها تا شرکت‌های کوچک فناور و شرکت‌های دانش‌بنیان فعال هستند و بعضی از این شرکت‌ها امروز جزو شرکت‌های پیشرو حوزه اقتصادی کشور هستند، ولی در مجموع این جریان، یک جریان جوان است که قطعاً آینده کشور در پیش‌روی این فعالیت‌ها است.</p>
      <p>دکتر غلامی گفت: خوشبختانه دانشگاه‌های کشور این ظرفیت را به خوبی کسب کرده‌اند و توانسته‌اند در این بخش‌ها به موفقیت‌هایی دست یابند و در مجموع دانشگاه‌های تخصصی و ماموریت محوری مانند دانشگاه علوم دریایی امام خمینی (ره) و سایر دانشگاه‌های دستگاه‌های مختلف بویژه دانشگاه‌هایی که در حوزه نظامی فعالیت دارند، در این بخش موفق‌تر بوده اند.</p>
      <p>وزیر علوم همچنین با تمجید از فعالیت‌های علمی و تحقیقاتی در دانشگاه‌های نظامی کشور، اظهار داشت: نتایج بررسی‌ها نشان داده که مجوز‌هایی که به دانشگاه‌های نظامی داده می‌شود کاملاً دقیق و منطبق با استاندارد انجام می‌شود.</p>
      <p>وی با بیان اینکه خواسته‌ها و انتظاراتی هم که مراکز علمی و دانشگاهی نظامی از وزارت علوم دارند یک خواسته کاملاً منطقی و قابل پیگیری است، افزود: امروز نظام جمهوری اسلامی به واسطه برخورداری از نیرو‌های نظامی و دفاعی به خود می‌بالد و افتخار می‌کند و این موضوع یک واقعیتی است که دستاورد‌های نسل جوان، استادان جوان و دانشجویان جوان بوده است.</p>
      <p>دکتر غلامی با اشاره به اینکه تجربه‌ای که در دوران هشت سال دفاع مقدس به دست آمده دستمایه علمی و تجربه گرانقدری در تربیت نیرو‌های نظامی از سطوح فرماندهی گرفته تا رده‌های پایین‌تر بوده است، گفت: خوشبختانه آثار و علائمی که در خلیج فارس اخیراً رخ داده و یا مانور‌های نظامی که در کشور دیده شده، تاثیرگذاری آن در عرصه بین‌المللی به‌ویژه در طی دو سال گذشته از نتایج این دانشگاه‌ها است و این موضوع، امری بسیار جدی است و به همین خاطر همه وظیفه داریم در این حوزه کمک کنیم تا بتوانیم این زحمات به نتیجه برسد.</p>
      <p>وی افزود: امروز در حوزه علم و دانش در کشور می‌توان به عنوان یک سرمایه‌گذاری در عرصه جهانی با توجه به رقابت‌هایی که روز به روز تنگ‌تر و بیشتر می‌شود باید به آن نگریست و به حساب آورد.</p>
      <p>وی اظهار داشت: اگر چه در این سال‌ها گاهی در حوزه علمی و تحقیقاتی رشد خوبی داشته‌ایم، اما ظرفیت‌هایی که در کشور وجود دارد، ظرفیت‌های قابل توجهی است.</p>
      <p>وزیر علوم در بخش دیگری از سخنان خود از مجموعه دانشگاه علوم دریایی امام خمینی (ره) نوشهر به خاطر موفقیت‌های کسب شده در این مرکز علمی قدردانی کرد.</p>
    </article>
  </body>
</html>