<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474546-wojewoda-uniewaznil-zmiane-nazwy-ulicy-w-bialymstoku"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T11:27:05+00:00"/>
    <meta property="og:title" content="Presja ma sens! Wojewoda unieważnił uchwałę ws. zmiany nazwy ulicy im. Szendzielarza &quot;Łupaszki&quot; w Białymstoku"/>
    <meta property="og:description" content="Rozstrzygnięcie nadzorcze zostało opublikowane w Biuletynie Informacji Publicznej Podlaskiego Urzędu Wojewódzkiego w Białymstoku. Gminie przysługuje na nie skarga do sądu administracyjnego."/>
  </head>
  <body>
    <article>
      <h1>Presja ma sens! Wojewoda unieważnił uchwałę ws. zmiany nazwy ulicy im. Szendzielarza "Łupaszki" w Białymstoku</h1>
      <address><time datetime="2019-11-25T11:27:05+00:00">25 Nov 2019, 11:27</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Wydanym w poniedziałek rozstrzygnięciem nadzorczym wojewoda podlaski stwierdził nieważność uchwały Rady Miasta Białystok, dotyczącej zmiany nazwy ulicy im. majora Zygmunta Szendzielarza „Łupaszki” na ulicę Podlaską.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/polityka/470435-oburzajace-ulica-lupaszki-znika-z-bialegostoku">Oburzające! Ulica Łupaszki znika z Białegostoku. Radni Koalicji Obywatelskiej przegłosowali zmiany. Zandberg nie kryje radości</a>
      </p>
      <p>
        <a href="https://wpolityce.pl/polityka/471801-psl-chce-innej-nazwy-ulicy-w-bialymstoku-zamiast-lupaszki">PSL przeciwko ulicy „Łupaszki” w Białymstoku? Ludowcy: Nowa nazwa historyczna może pogodzić strony sporu o ulicę</a>
      </p>
      <p>Rozstrzygnięcie nadzorcze zostało opublikowane w Biuletynie Informacji Publicznej Podlaskiego Urzędu Wojewódzkiego w Białymstoku. Gminie przysługuje na nie skarga do sądu administracyjnego.</p>
      <p>Ulicę na osiedlu Skorupy imieniem majora „Łupaszki” rada miasta nazwała w kwietniu 2018 roku. Inicjatorami byli radni PiS, którzy mieli wtedy większość w tej radzie. Radni nadali ulicy nazwę majora Szendzielarza, mimo że prezydent miasta proponował inną nazwę: Podlaska.</p>
      <p>Nazwa im. Zygmunta Szendzielarza „Łupaszki” od początku wzbudza jednak emocje w Białymstoku. Praktycznie tuż po zmianie pojawiły się tam napisy i wlepki „zbrodniarz”, tablice oblewane są czerwoną farbą. Na płocie otaczającym kilka miesięcy temu pobliską budowę malowane były hasła m.in. „Łupaszko - morderca!!!” „Miejsce zbrodniarzy jest na śmietniku historii. Łupaszko to ludobójca!!!”.</p>
      <blockquote>Oceniając postać majora Zygmunta Szendzielarza, należy pamiętać, że jest on nie tylko kawalerem najwyższych polskich odznaczeń wojskowych – Krzyża Virtuti Militari i Krzyża Walecznych, ale też o tym, że 23 marca 2006 r., w 55 rocznicę jego śmierci, Sejm RP podjął uchwałę oddająca mu cześć. Jego osoba była wielokrotnie honorowana przez najwyższy majestat Rzeczypospolitej</blockquote>
      <p>— pisał prezes IPN Jarosław Szarek w liście otwartym w obronie dobrego imienia tego polskiego bohatera.</p>
      <blockquote>Major Zygmunt Szendzielarz zasłużył na dobrą pamięć w przestrzeni publicznej Państwa Polskiego. Jest godny, by być patronem ulic, placów czy też gmachów</blockquote>
      <p>— zaznaczył.</p>
      <p>CZYTAJ TAKŻE: <a href="https://wpolityce.pl/historia/470607-prezes-ipn-w-liscie-do-radnych-broni-mjr-lupaszki">Prezes IPN w liście do białostockich radnych broni mjr. „Łupaszki”: „Zasłużył na dobrą pamięć w przestrzeni publicznej”</a></p>
      <p>IPN przekazał białostockim radnym materiały informacyjne odkłamujące kłamliwą, komunistyczną narrację odnośnie do tej postaci.</p>
      <p>W obecnej kadencji samorządu większość ma Koalicja Obywatelska, w skład której wchodzą radni Forum Mniejszości Podlasia. Już wcześniej zapowiadali oni starania o zmianę nazwy tej ulicy i to z ich inicjatywy na sesję 28 października trafił projekt stosownej uchwały. Odnosząc się do działań „Łupaszki” wskazywali, że na szlaku jego oddziałów „były spalone wsie i ludność cywilna”.</p>
      <p>W głosowaniu, w którym rada opowiedziała się za zmianą tej nazwy, zdecydował jeden głos. Głosowanie poprzedziła burzliwa dyskusja, również z udziałem mieszkańców miasta.</p>
      <p>
        <b>Nie sposób nie ocenić decyzji wojewody podlaskiego jako nie tylko oddającej sprawiedliwość postaci tego Żołnierza Wyklętego, który poniósł śmierć w murach mokotowskiego więzienia na ul. Rakowieckiej w Warszawie, ale również jako ocalenie honoru miasta Białystok. Pytanie, czy radni Białegostoku pochylą głowy i przyznają się do błędu, czy też będą szli w zaparte, tocząc boje o triumf komunistycznej propagandy, która z polskiego antykomunistycznego podziemia niepodległościowego czyniła bandytów?</b>
      </p>
      <p>aw/PAP/wPolityce.pl</p>
    </article>
  </body>
</html>