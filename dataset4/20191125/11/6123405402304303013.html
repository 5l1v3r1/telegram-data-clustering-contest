<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/gb-a-rischio-sicurezza-passeggeri-uber-perde-licenza-a-londra-639112.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T11:35:00+00:00"/>
    <meta property="og:title" content="Gb: &quot;A rischio la sicurezza dei passeggeri&quot;, Uber perde la licenza a Londra"/>
    <meta property="og:description" content="L'azienda responsabile dei trasporti pubblici a Londra (Transport for London, Tfl) non ha rinnovato la licenza d'esercizio a Uber, per..."/>
  </head>
  <body>
    <article>
      <h1>Gb: "A rischio la sicurezza dei passeggeri", Uber perde la licenza a Londra</h1>
      <address>
        <time datetime="2019-11-25T11:35:00+00:00">25 Nov 2019, 11:35</time>
      </address>
      <p>L'azienda responsabile dei trasporti pubblici a Londra (Transport for London, Tfl) non ha rinnovato la licenza d'esercizio a <b>Uber</b>, per preoccupazioni legate a sicurezza e incolumità dei clienti. "Transport for London ha concluso che non concederà a Uber London Limited una nuova licenza d'esercizio per noleggio privato, in risposta alla sua ultima richiesta", si legge in un comunicato. La licenza non è stata rinnovata, spiega Tfl, in seguito all'identificazione di "diverse infrazioni che hanno messo a rischio la sicurezza dei passeggeri". Il ricorso da parte della famosa app californiana di taxi appare praticamente scontata; nel frattempo Uber potrà continuare a lavorare.</p>
      <h3>Uber: decisione sbagliata, faremo appello ad azienda Trasporti</h3>
      <p>“La decisione di Tfl di non rinnovare la licenza di Uber a Londra è sbagliata e faremo appello”. Così in una nota Jamie Heywood, capo di Uber per l’Europa del Nord e dell’Est. “Abbiamo radicalmente cambiato la nostra attività negli ultimi due anni e stiamo definendo il nostro standard di sicurezza. Tfl ha trovato i nostri standard idonei due mesi fa e noi continuiamo ad andare avanti”. L’azienda responsabile dei trasporti pubblici a Londra, la Transport for London, oggi non ha rinnovato la licenza di esercizio a Uber per preoccupazioni legate alla sicurezza. “A nome dei 3,5 milioni di rider e i 45.000 autisti di Uber a Londra, continueremo a operare e faremo di tutto per lavorare con Tfl per risolvere questa situazione”, ha concluso Heywood.</p>
    </article>
  </body>
</html>