<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/antikorupciyniy-komitet-rozglyane-zakon-shchodo-zvitnosti-partiy-642252.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T11:37:25+00:00"/>
    <meta property="og:title" content="Антикорупційний комітет розгляне закон щодо звітності партій"/>
    <meta property="og:description" content="Проєкт, закрема, передбачає заміну «паперової» фінансової звітності партій електронною звітністю"/>
  </head>
  <body>
    <article>
      <h1>Антикорупційний комітет розгляне закон щодо звітності партій</h1>
      <address>
        <time datetime="2019-11-25T11:37:25+00:00">25 Nov 2019, 11:37</time>
      </address>
      <h4>Проєкт, закрема, передбачає заміну «паперової» фінансової звітності партій електронною звітністю</h4>
      <p>Комітет Верховної Ради з питань запобігання корупції розгляне законопроект №2336 «Про внесення змін до деяких законів України щодо запобігання і протидії політичній корупції» про зміни у звітності політичних партій. Про це йдеться у порядку денному засідання комітету.</p>
      <p>Розгляд відбудеться у понеділок, 25 листопада.</p>
      <figure>
        <a href="https://glavcom.ua/pub/pdf/106/10697/31422.pdf">
          <img src="https://glavcom.ua/pub/pdf/106/10697/31422.pdf.jpg"/>
        </a>
      </figure>
      <p>«Законопроєкти, з опрацювання яких комітет не є головним: проєкт закону про внесення змін до деяких законів України щодо запобігання і протидії політичній корупції (р.№2336, н.д. С.Рахманін та ін.)», - сказано у повідомленні.</p>
      <p>Законопроєктом передбачається внесення низки змін до закону «Про політичні партії в Україні».</p>
      <p>Проєкт передбачає заміну «паперової» фінансової звітності партій електронною звітністю. Після створення та запуску НАЗК електронної системи звітності, уповноважені представники партій матимуть можливість заповнювати фінансові звіти партій про майно, доходи, витрати і зобов’язання фінансового характеру онлайн безпосередньо на сайті НАЗК та подавати їх до НАЗК засобами відповідної електронної системи. Це дозволить зменшити навантаження на представників партій, відповідальних за складання і подання фінансової звітності.</p>
      <p>Документом також пропонується вилучити норму чинного закону «Про політичні партії в Україні», яка передбачає обов’язковість заповнення та подання до банків донорами партій заяв про відповідність здійснюваних внесків на підтримку партій встановленим обмеженням щодо розміру та джерел відповідних внесків.</p>
      <p>Проєктом передбачена можливість здійснення внесків на підтримку партій через платіжні системи, у тому числі онлайн, за умови, що такі системи дозволятимуть чітко ідентифікувати донора та призначення здійснюваного платежу.</p>
      <p>Документ також пропонує виключити із закону «Про політичні партії в Україні» положення, згідно з яким забороняється здійснення внесків на підтримку партій особами, які мають непогашений податковий борг - незалежно від розміру такого боргу, а також положення чинного закону, за яким здійснення внесків забороняється юридичними особами, бенефіціарами яких є народні депутати та депутати місцевих рад.</p>
      <p>Як повідомляв кореспондент <a href="https://glavcom.ua/">«Главкома»</a>, народний депутат Роман Іванісов, якого судили за зґвалтування, <a href="https://glavcom.ua/news/deputat-yakogo-sudili-za-zvaltuvannya-proignoruvav-zasidannya-antikorupciynogo-komitetu-642248.html">не прийшов на засідання Комітету Верховної Ради</a> з питань антикорупційної політики, яке розпочалось 25 листопада о 13:00 у залі засідань №330 по вул. Садова, 3-а. Іванісов є членом антикорупційного комітету.</p>
      <related>
        <a href="https://glavcom.ua/news/deputat-yakogo-sudili-za-zvaltuvannya-proignoruvav-zasidannya-antikorupciynogo-komitetu-642248.html"/>
        <a href="https://glavcom.ua/news/ukrajinci-nezadovoleni-neprofesionalizmom-nardepiv-642226.html"/>
        <a href="https://glavcom.ua/news/bekeshkina-medoviy-misyac-vladi-i-narodu-zakinchivsya-642219.html"/>
      </related>
    </article>
  </body>
</html>