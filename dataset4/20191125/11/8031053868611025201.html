<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%b5%ce%bb%cf%8c%cf%80%ce%bf%cf%85%ce%bb%ce%bf%cf%82-%ce%b3%ce%b9%ce%b1-%ce%bc%ce%b5%cf%84%ce%b1%ce%bd%ce%b1%cf%83%cf%84%ce%b5%cf%85%cf%84%ce%b9%ce%ba%cf%8c-%ce%b1%cf%83%cf%85%ce%bd%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T11:11:11+00:00"/>
    <meta property="og:title" content="Βελόπουλος για μεταναστευτικό: Ασυνόδευτο παιδί είναι ο 16χρονος; Παιδί είναι κάτω των 12 ετών"/>
    <meta property="og:description" content="Ο επικεφαλής της Ελληνικής Λύσης Κυριάκος Βελόπουλος εξαπέλυσε βολές στην κυβέρνηση για το μεταναστευτικό ζήτημα, ενώ την κατηγόρησε για ατολμία στη συνταγματική αναθεώρηση."/>
  </head>
  <body>
    <article>
      <h1>Βελόπουλος για μεταναστευτικό: Ασυνόδευτο παιδί είναι ο 16χρονος; Παιδί είναι κάτω των 12 ετών</h1>
      <address>
        <time datetime="2019-11-25T11:11:11+00:00">25 Nov 2019, 11:11</time>
      </address>
      <p>
        <b>Ο επικεφαλής της Ελληνικής Λύσης Κυριάκος Βελόπουλος εξαπέλυσε βολές στην κυβέρνηση για το μεταναστευτικό ζήτημα, ενώ την κατηγόρησε για ατολμία στη συνταγματική αναθεώρηση.</b>
      </p>
      <p>«Όταν οι άλλοι κλείνουν τζαμιά εσείς θέλετε να ανοίξετε τζαμιά μέσα στα hotspot, κ. πρωθυπουργέ» είπε ο Κυριάκος Βελόπουλος απευθυνόμενος στον Κυριάκο Μητσοτάκη, κατά τη συζήτηση για τη συνταγματική αναθεώρηση στη Βουλή.</p>
      <p>Ο επικεφαλής της Ελληνικής Λύσης υπογράμμισε ότι «η Ελλάδα θα παραμείνει ελληνική και χριστιανική», ενώ τόνισε ότι μπορεί και πρέπει να γίνει φράγμα στα θαλάσσια σύνορα, αποτελούμενο από ελληνικά πλοία.</p>
      <p>Διερωτήθηκε, δε, αν είναι ασυνόδευτο παιδί ο 16χρονος και συμπλήρωσε: «<b>Παιδί είναι κάτω από 12 ετών</b>».</p>
      <p>Ο κ. Βελόπουλος καταλόγισε στην κυβέρνηση ότι δεν δείχνει μέριμνα για τους άστεγους οι οποίοι, όπως είπε, στην Ελλάδα υπολογίζονται σε 40.000 άστεγοι.</p>
      <p>Ζήτησε, εξάλλου, να δοθούν κίνητρα προκειμένου για να επιλυθεί το δημογραφικό πρόβλημα.</p>
      <p>Σε ό,τι αφορά τη συνταγματική αναθεώρηση, διερωτήθηκε αν δεν άρεσε καμία πρόταση της Ελληνικής Λύσης στην κυβέρνηση.</p>
      <p>Ο κ. Βελόπουλος τάχθηκε υπέρ της ιδιωτικής παιδείας και καταλόγισε «αριστεροφοβία» στον κ. Μητσοτάκη, ενώ αναρωτήθηκε γιατί δεν θεσπίστηκε το ασυμβίβαστο συνδικαλισμού.</p>
      <p>«Είναι δυνατό να υπάρχει συνδικαλισμός στην ελληνική αστυνομία και στον στρατό; Δεν χρειάζεται συνδικαλισμός αν αυτοί οι άνθρωποι πληρώνονται πολύ καλά» ανέφερε, ενώ τέλος τάχθηκε υπέρ της άμεσης εκλογής Προέδρου της Δημοκρατίας από τον λαό.</p>
    </article>
  </body>
</html>