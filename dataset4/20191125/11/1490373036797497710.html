<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/literatura/william-shakespeare-hry-john-fletcher-analyza-lingvistika-spor-o-autorstvi_1911251112_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T11:12:00+00:00"/>
    <meta property="og:title" content="Český lingvista potvrdil letité domněnky. Shakespeare napsal Jindřicha VIII. s dalším dramatikem"/>
    <meta property="og:description" content="Analýza Petra Plecháče z Ústavu pro českou literaturu Akademie věd přisuzuje zhruba polovinu zásluh na hře Jindřich VIII. z Avonu anglickému dramatikovi Johnu Fletcherovi."/>
  </head>
  <body>
    <article>
      <h1>Český lingvista potvrdil letité domněnky. Shakespeare napsal Jindřicha VIII. s dalším dramatikem</h1>
      <address><time datetime="2019-11-25T11:12:00+00:00">25 Nov 2019, 11:12</time> by <a rel="author">Ladislav Novák, Anna Urbanová</a></address>
      <p>
        <b>Práce českého lingvisty přinesla další důkaz, že William Shakespeare jedno ze svých nejznámějších děl nenapsal sám. Analýza Petra Plecháče z Ústavu pro českou literaturu Akademie věd přisuzuje zhruba polovinu zásluh na hře Jindřich VIII. z Avonu anglickému dramatikovi Johnu Fletcherovi. Na zjištění českého odborníka upozornila americká CNN.</b>
      </p>
      <p>Fletcher publikoval v době pozdní renesance a patřil k nejslavnějším anglickým autorům.</p>
      <p>Po Shakespearově smrti ho Fletcher nahradil jako hlavní dramatik divadelní Královské společnosti. Napsal pokračování některých Shakespearových her. Například Zkrocení zlé ženy následovalo Zkrocení zlého muže.</p>
      <p>Shakespearův a Fletcherův styl se liší, a to například v tom, že Fletcher často psal ye místo you nebo 'em místo them. Do klasického pentametru pak přidával šestou slabiku, píše <a href="https://edition.cnn.com/style/article/shakespeare-henry-viii-new-playwright-trnd/index.html">CNN</a>.</p>
      <figure>
        <iframe data-src="https://twitter.com/anyuser/status/1198341475970486273" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Spekulace</h3>
      <p>Teorie, ze kterých pramení, že „shakespearovky“ nejsou pouze dílem Williama Shakespeara, nejsou nové.</p>
      <p>Kromě jazyka někteří teoretici argumentují tím, že Shakespeare se nepohyboval v kruzích, které by mu umožnily znát poměry královského dvora tak detailně, jak je vykresleno v jeho hrách. Případně, že neměl dostatečné vzdělání k tomu, aby si spojil souvislosti.</p>
      <p>David McInnis z University v Melbourne s tímto tvrzením nesouhlasí. Tvrdí, že Shakespearovi můžeme přisuzovat autorství řady výrazů, přestože část z nich pouze přejal. Jeho genialita podle McInnise spočívala v tom, že málo známým slovům a spojením vdechl život a zpopularizoval je.</p>
      <h3>Algoritmus</h3>
      <p>Český lingvista Petr Plecháč vytvořil strojový algoritmus, který sledoval vzorce v jazyce a rytmu v dílech Shakespeara, Fletchera a anglického dramatika Philipa Massingera ze stejného období. Tyto tři autory si nevybral náhodou.</p>
      <p>O možném spoluautorství jednoho z jmenovaných se spekulovalo už dlouhá léta, v podstatě již od poloviny 19. století. Dokonce už dříve si odborníci všimli, že části Jindřicha VIII. se liší od jiných Shakespearových děl. Odlišnosti se dají pozorovat na bohatosti slovníku nebo četnosti různých typů veršů.</p>
      <p>Nový přínos českého lingvisty spočívá v přesném určení toho, jaké části hry Jindřich VIII. napsal Shakespeare a jaké Fletcher. Petr Plecháč například zjistil, že autoři na některých částech spolupracovali, na jiných se střídali. Vyvrátil spekulace o podílu Massingera. Naopak přišel s tvrzením, že čtvrté dějství mohl napsat další, zatím neznámý autor.</p>
      <related>
        <h4>Související články</h4>
        <a href="https://www.irozhlas.cz/veda-technologie_historie/shakespeare-vyzyval-k-soucitu-s-bezenci-jeho-rucne-psane-poznamky-budou-na-internetu_201603151454_mhromadka"/>
        <a href="https://www.irozhlas.cz/kultura_literatura/projekt-shakespeare-400-nabidne-klasiku-v-modernim-pojeti-zapoji-se-i-jo-nesbo_201511010405_amanourova"/>
        <a href="https://www.irozhlas.cz/zpravy-svet/v-predstaveni-na-pocest-shakespeara-si-ve-stratfordu-zahraje-i-princ-charles_201604231629_sbartosova"/>
      </related>
    </article>
  </body>
</html>