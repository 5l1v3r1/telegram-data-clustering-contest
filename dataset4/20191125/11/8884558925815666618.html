<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/drugi-polcas-je-bil-po-zeljah-torbarjev"/>
    <meta property="og:site_name" content="Primorske novice"/>
    <meta property="article:published_time" content="2019-11-25T11:59:27+00:00"/>
    <meta property="og:title" content="Drugi polčas je bil po željah torbarjev"/>
    <meta property="og:description" content="V sobotnem primorskem drugoligaškem obračunu so Postojnčani z visoko zmago proti Portorožanom prekinili niz šestih zaporednih porazov. Novomeški Troti so svojo kakovost potrdili tudi v Sežani, kjer je prvič letos izgubila edina še neporažena ekipa v ligi, Mesarija Prunk."/>
  </head>
  <body>
    <article>
      <h1>Drugi polčas je bil po željah torbarjev</h1>
      <address><time datetime="2019-11-25T11:59:27+00:00">25 Nov 2019, 11:59</time> by <a rel="author">Uredništvo</a></address>
      <p>
        <b>V sobotnem primorskem drugoligaškem obračunu so Postojnčani z visoko zmago proti Portorožanom prekinili niz šestih zaporednih porazov. Novomeški Troti so svojo kakovost potrdili tudi v Sežani, kjer je prvič letos izgubila edina še neporažena ekipa v ligi, Mesarija Prunk.</b>
      </p>
      <figure>
        <img src="https://static.primorske.si/foto/highres/sport/721109_271-postojna-porto.jpg"/>
        <figcaption>Med Postojnčani (v belih dresih) je bil v ospredju veteran Teo Šimović. Foto: Valter Leban</figcaption>
      </figure>
      <h3>PVC Nagode Postojna : Portorož 83:60</h3>
      <p><b>ŠC Postojna, gledalcev 100</b>, sodnika: Pipan (Ljubljana) in Korošec (Cerklje na Gorenjskem); četrtine - 22:3, 15:30, 23:13, 23:14. <b>PVC Nagode Postojna</b>: Košir 15 (2:2), Đogić, Kralj 8 (2:2), Zalar 14 (3:2), Šimović 15 (6:5), Abram 2, Hreščak 3, Jakhel-Kolarević 19 (11:5), Muha 7 (1:1). Trener: Predrag Milović. <b>Portorož:</b> Tovilović 16, Kavgić 16 (2:2), Miklavčič (2:1), Krmac 1 (2:1), J, Borse 3 (2:1), Rožanc 5 (2:1), Cvetičanin 3, Katonar 5 (2:2). Trener: Igor Kešelj. Osebne napake: Postojna 18, Portorož. 21; prosti meti: Post. 26:18, Port. 12:8; trojke: Post. 18:5 (Košir 3, Zalar, Hreščak po 1), Port. 27:8 (Tovilović, Kavgić, Miklavčič po 2, Cvetičanin, Katonar po 1);; skoki: Post. 41, Port. 32.</p>
      <p><b>POSTOJNA</b> &gt; Vsak primorski derbi ponavadi postreže z zanimivo zgodbo in tudi sobotni obračun med Postojnčani in Portorožani je prinesel kar nekaj statističnih posladkov. Gostje so srečanje odprli z dvema točkama <b>Sebastjana Borseta</b>. Nato so si privoščili skoraj osemminutni post, v katerem so domačini z razpoloženima <b>Tilnom Zalarjem</b> in <b>Petrom Koširjem</b> pobegnili na 18:2, prvo četrtino pa končali s 15 točkami naskoka. Povsem drugačen obraz sta moštvi prikazali v drugih desetih minutah, saj je Portorož s serijo natančnih metov z razdalje <b>Stevana Tovilovića </b>in bojevitimi vložki <b>Adina Kavgića</b> začel topiti prednost in se v 19. minut po košu <b>Eneja Miklavčiča</b> približal na 34:32. Na glavni odmor je vendarle odšel z znosnimi štirimi točkami minusa.</p>
      <p>“V drugem polčasu smo izkoristili prednost pod obročema in zanesljivo zmagali. Upam, da je to začetek uspešne serije,” je dejal Zalar, ki je v drugem polčasu skupaj s soigralci žogo večkrat spustil pod obroč, kjer se oslabljeni gostje niso uspeli enakovredno kosati z domačima hrustoma<b> Gregorjem Jakhlom Kolarevićem </b>in <b>Teom Šimovićem</b>. Slednji je ob 15 točkah in sedmih skokih zbral kar devet podaj, Kolarević pa je na prvi tekmi ob vrnitvi v mesto pod Sovičem kljub slabšemu izvajanju prostih metov z 19 točkami pobral lovoriko prvega strelca. “Ponovno smo si privoščili slab začetek tekme. Potrebovali smo ogromno energije, da smo se vrnili v tekmo. To se je poznalo v drugem polčasu,” je povedal Kavgić.</p>
      <p><b>Predrag Milović</b>, trener PVC Nagode Postojna: “To je bil pravi primorski derbi. V prvi četrtini smo zaigrali fantastično, takšno predstavo pa so Portorožani nato prikazali v drugi četrtini. V drugem polčasu smo prevladali pod obema obročema in zmaga je zasluženo ostala v Postojni. Glede na dogajanje na parketu je končna razlika previsoka. Upam, da bomo v tem slogu tudi nadaljevali.”</p>
      <p><b>Igor Kešelj</b>, trener Portoroža: “Tekmo smo odprli bistveno premehko. Poznalo se je, da nam manjka nekaj igralcev v centrski liniji, tako da je bil Kavgić osamljen pod obročem. V drugi četrtini smo se s hitrejšo igro vrnili v tekmo, a nam je v drugem polčasu conska obramba Postojne povzročala težave. Zgrešili smo številne mete z razdalje, na drugi strani pa je Postojna polnila naš koš. Znašli smo se v zanki, iz katere se nismo znali izvleči.” Simon Maljevac</p>
      <h3>Mesarija Prunk : Troti 75:84</h3>
      <p><b>Dvorana SŠ Srečka Kosovela, gledalcev 200</b>, sodnika: Kuzmin (Vipava) in Česen (Kranj); četrtine - 19:22, 24:24, 21:16, 11:22. <b>Mesarija Prunk Sežana:</b> Cole 7 (3:1), Zagorc 13 (1:1), Bačvič 16 (3:1), Stopar 14 (4:4), Jordan-Rojko 12 (2:1), Kukanja 7 (1:0), Kučej 6. Trener: Teddy Delač.</p>
      <p><b>SEŽANA</b> &gt; Že začetek tekme je kazal, da bodo imeli Sežanci z žilavimi in agresivnimi Novomeščani velike težave pri iskanju osme zaporedne zmage. Troti so povedli za deset točk in ohranjali prednost ves prvi polčas. Domači so se z velikimi napori nekajkrat približali, vendar jim kaj več ni uspelo. Gostujoči trener <b>Luka Mittag</b> je z odlično taktiko onemogočil visoke igralce Mesarije Prunk in s tem so imeli organizatorji igre domačih velike težave pri podajah pod koš.</p>
      <p>Drugi polčas se je začel z boljšo igro gostiteljev, ki so nekajkrat, a za kratek čas, prešli v vodstvo. V zadnjih minutah tekme je bil zaostanek Mesarije Prunk minimalen, vendar do preobrata niso mogli. Domači trener je v končnici tekme na igrišče poslal nizko ekipo brez visokih <b>Tima Cola</b> in <b>Adriana Jogana</b>. Troti so zadeli nekaj neverjetnih metov (tudi 12 trojk) in na koncu zasluženo slavili.</p>
      <p>Pri Mesariji Prunk ni posebej izstopal nihče. Gostje so imeli kar štiri zelo razpoložene strelce, v ospredju sta bila <b>Martin Mežan</b> (18 točk) in <b>Simon Gorenc </b>(17). RŠ, RM</p>
    </article>
  </body>
</html>