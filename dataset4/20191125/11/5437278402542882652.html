<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/dronken-man-gebruikte-nekklem-bij-heerlense-agent"/>
    <meta property="og:site_name" content="1limburg"/>
    <meta property="article:published_time" content="2019-11-25T11:15:46+00:00"/>
    <meta property="og:title" content="Dronken man gebruikte nekklem bij Heerlense agent"/>
    <meta property="og:description" content="Een dronken man heeft eerder dit jaar geprobeerd een agent te wurgen in Heerlen. Dat stelt justitie. De man, Dave K. (29), geeft toe dat hij fout zat."/>
  </head>
  <body>
    <article>
      <h1>Dronken man gebruikte nekklem bij Heerlense agent</h1>
      <h2>Een dronken man heeft eerder dit jaar geprobeerd een agent te wurgen in Heerlen. Dat stelt justitie. De man, Dave K. (29), geeft toe dat hij fout zat.</h2>
      <address><time datetime="2019-11-25T11:15:46+00:00">25 Nov 2019, 11:15</time> by <a rel="author">Bas Dingemanse</a></address>
      <p>Dit alles kwam maandag ter sprake tijdens een zitting in de rechtbank van Maastricht.</p>
      <p><b>Niet één biertje</b><br/>Dave kwam op 15 augustus in aanraking met de politie en eindigde dat avontuur op het politiebureau. Hij verkeerde in beschonken toestand. Dat was niet voor het eerst, geeft de Heerlenaar toe. "Ik kan niet even één biertje drinken, dan wordt het meer. Bij mij moet het gewoon nul zijn."</p>
      <p><b>In de nekklem</b><br/>De combinatie van alcohol en een conflictsituatie zorgde ervoor dat de zaak op het bureau escaleerde. Dave gaf een hoofdagent een harde duw en nam hem daarna in een nekklem. Volgens de officier van justitie hield hij vervolgens een tijdlang vast en trok hij de klem zelfs strakker aan. Zelf kan de twintiger zich nog maar weinig herinneren, zo zegt hij. "Al komen sommige details nu wel terug."</p>
      <p><b>Roer omgooien</b><br/>Justitie vervolgt hem voor poging tot doodslag, of als dat niet bewezen kan worden: zware mishandeling. Dave erkent dat hij fout zat en hulp nodig heeft om van zijn drankprobleem af te komen. "Ik ben nu bijna dertig jaar oud en zit al een tijdje <i>onderaan</i>. Het is tijd om het roer om te gooien. Er moet iets gebeuren", zei hij maandag tegen de rechter.</p>
      <p><b>Dave mist hond</b><br/>Diezelfde rechter moest beslissen of Dave zijn proces in vrijheid mag afwachten. Nu zit hij nog vast in Middelburg, ver weg van vrienden en familie. Hij mist zijn hond naar eigen zeggen het meest. Die logeert tijdelijk elders en kan niet op bezoek komen in de gevangenis. Gelukkig voor de twee komt daar snel verandering in; de rechter stuurde Dave onder strenge voorwaarden naar huis.</p>
      <p>Er worden nog twee collega's van de agent gehoord, omdat zij het incident hebben gezien. Ook krijgt Dave de kans om de details die hij zich weer kan herinneren met de politie te delen. Er is nog geen nieuwe zittingsdatum bekend.</p>
    </article>
  </body>
</html>