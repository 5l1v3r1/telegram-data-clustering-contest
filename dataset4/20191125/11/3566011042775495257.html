<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549898.html/%D8%A8%D8%A7-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D9%82%D9%88%D9%87-%D8%AF%D9%81%D8%A7%D8%B9%DB%8C-%DA%A9%D8%B4%D9%88%D8%B1-%D8%B1%D8%A7-%D8%AA%D8%A7-%D8%AD%D8%AF-%D9%82%D8%AF%D8%B1%D8%AA-%D8%AA%D9%87%D8%A7%D8%AC%D9%85%DB%8C-%D9%BE%DB%8C%D8%B4-%D8%A8%D8%B1%D8%AF%DB%8C%D9%85--%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A8%D9%87-%D8%A7%D9%87%D8%AF%D8%A7%D9%81-%D8%A8%D9%84%D9%86%D8%AF%D8%AA%D8%B1%DB%8C-%D8%AF%D8%B3%D8%AA-%D8%AE%D9%88%D8%A7%D9%87%DB%8C%D9%85-%DB%8C%D8%A7%D9%81%D8%AA--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:38:00+00:00"/>
    <meta property="og:title" content="با تفکر بسیجی قوه دفاعی کشور را تا حد قدرت تهاجمی پیش بردیم/ در گام دوم انقلاب به اهداف بلندتری دست خواهیم یافت ‏"/>
    <meta property="og:description" content="مسئول دفتر نمایندگی ولی فقیه در سپاه استان زنجان با اشاره به دستاوردهای 40 ساله بسیج گفت: با تفکر بسیجی قوه دفاعی کشور را تا حد قدرت تهاجمی پیش بردیم."/>
  </head>
  <body>
    <article>
      <h1>با تفکر بسیجی قوه دفاعی کشور را تا حد قدرت تهاجمی پیش بردیم/ در گام دوم انقلاب به اهداف بلندتری دست خواهیم یافت ‏</h1>
      <h2>مسئول دفتر نمایندگی ولی فقیه در سپاه استان زنجان: ‏</h2>
      <address>
        <time datetime="2019-11-25T11:38:00+00:00">25 Nov 2019, 11:38</time>
      </address>
      <p>مسئول دفتر نمایندگی ولی فقیه در سپاه استان زنجان با اشاره به دستاوردهای 40 ساله بسیج گفت: با تفکر بسیجی قوه دفاعی کشور را تا حد قدرت تهاجمی پیش بردیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام حسن بیگدلی در گفت‌وگو با خبرنگار <a href="http://www.mojerasa.ir/">موج رسا;</a> با تبریک هفته بسیج اظهار کرد: سابقه بسیج به صدر اسلام برمی‌گردد و اولین کسی که با حضرت رسول اکرم(ص) پیمان بست، حضرت امیرالمومنین علی(ع) بود که با تمام وجود و تا آخرین لحظات با آن حضرت همراه بود و حتی بعد از پیامیر(ص) نیز برای بقا آن نهضت خانه نشینی را هم تحمل کرد تا بتواند این نهضت را باسلامت به آیندگان معرفی کند.</p>
      <p>وی افزود: فرزندان امیرالمونین علی(ع) نیز جرو بسیجیان اسلام بودند، علما، مراجع و آزادی خواهان و آزاداندیشان در طول تاریخ انقلاب اسلامی نیز از جمله شخصیت هایی بودند که در بحث مسائل دین، امامت و ولایت و ... تلاش می‌کردند.</p>
      <p>مسئول دفتر نمایندگی ولی فقیه در سپاه انصارالمهدی(عج) استان زنجان بیان کرد: در تاریخ انقلاب اسلامی نیز وقتی از امام خمینی(ره) سوال می‌کنند که شما با چه نیرویی قیام می‌کنید، ایشان در جواب می‌فرمایند که نیروها و یاران من در گهواره‌ها هستند.</p>
      <p>وی با بیان اینکه امروز پیش‌گویی حضرت امام(ره) به ثمر نشسته است، ابراز کرد: آنهایی که در گهواره بودند مانند سردار سلیمانی‌ها، شهید باکری ها، شهید احدی‌ها، معروفخانی‌ها، رستمخانی‌ها و ... وعده‌های امام بودند.</p>
      <p>
        <b>پایه‌های اعتقادی بسیج</b>
      </p>
      <p>حجت‌الاسلام بیگدلی با اشاره به اینکه تفکر ولایتمدارانه، عدالت محورانه، عمل جهادی و انقلابی، اصل تکلیف گرایی و ... پایه‌های اعتقادی بسیج را تشکیبل می‌دهند، خاطرنشان کرد: ما توانستیم 40 سال انقلاب اسلامی را با این تفکر مدیریت کنیم.</p>
      <p>وی با بیان اینکه امروز حوزه نفوذ بسیج دیگر در جغرافیای داخل نظام تعریف نمی‌شود، ادامه داد: امروز بسیج خود را در حوزه غرب آسیا در عراق، سوریه، لبنان، یمن، بحرین و نیجریه و شمال آفریقا و جنوب قاره آمریکا شکل داده است.</p>
      <p>مسئول دفتر نمایندگی ولی فقیه در سپاه انصارالمهدی(عج) استان زنجان با بیان اینکه اینها سربازارن امت برای برپایی عدالت و مبارزه با ظلم و ستم هستند، اظهار کرد: وقتی ما این گذشته زیبا را می‌بینیم یعنی در 40 سال انقلاب  ‏با این تفکر جنگ را اداره کردیم و باهمین تفکر با شبیخون و تهاجمات فرهنگی دشمن مقابله کردیم هر چند کاستی‌هایی نیز داشتیم.</p>
      <p>وی افزود: ما با تفکر بسیجی قوه دفاعی خودمان را تا حد قدرت تهاجمی پیش بردیم و امروز مردم عزیز می‌دانند که هیچ کس جرات تعرض به خاک، هوا و دریای کشور را ندارد.</p>
      <p>
        <b>تفکر بسیجی و دستاوردهای ارزشمند</b>
      </p>
      <p>حجت‌الاسلام بیگدلی بیان کرد: در بعد اقتصاد نیز می‌بینیم که اگر دولت سهمیه بندی بنزین را اعلام و شعار تولید بیش از 100 میلیون لیتر بنزین را می‌دهد این امر با تفکر بسیجی و بسیج سازندگی به دست آمده است.</p>
      <p>وی با بیان اینکه اگر به عسلویه می‌نازیم این تفکر بسیجی است که در آنجا نقش آفرینی کرده است، گفت: اگر ساخت و سازهای زیربنایی و روبنایی را اعلام و به پیشرفت در سلول های بنیادین و علمی و دانش هسته‌ای می‌بالیم اینها با تفکر بسیجی به دست آمده‌‌اند.</p>
      <p>مسئول دفتر نمایندگی ولی فقیه در سپاه انصارالمهدی(عج) استان زنجان ‏بیان کرد: خواسته مقام معظم رهبری و تکلیف جامعه امروز نیز این است که اگر ما توانستیم این تفکر را توسعه داده و پایبند باشیم و از دشمنان نترسیده و پیرو ولایت باشیم به طور یقین می‌توانیم به آن قله ای که ولی زمان تعیین کرده برسیم.</p>
      <p>وی خاطرنشان کرد: مقام معظم رهبری در بیانیه گام دوم فرمودند که ما در چهل سال نخست تجربه‌های گران سنگی را به دست آوردیم، هرچند گاهی اوقات خطاهایی نیز داشتیم که باید آنها را جبران کنیم.</p>
      <p>حج‌الاسلام بیگدلی با بیان اینکه ما آن چه که در چهل سال گذشته به دست آوردیم با آنچه که اکنون می‌خواهیم به دست بیاوریم زمین تا آسمان تفاوت دارد، ابراز کرد: در گام نخست نظام و انقلاب ما در راستای رسیدن به یکسری اهداف ویژه تلاش می‌کرد که آن اهداف شکست چارچوبها و ساختارها، وارد کردن دین در عرصه زندگی مردم و برداشتن گامهای بلند برای اهداف بلند، پایان دادن به انحطاط تاریخی مستکبرین و ظالمان بود.</p>
      <p>
        <b>گام دوم و وظیفه بسیج</b>
      </p>
      <p>این مسئول تصریح کرد: در گام دوم انقلاب باید ارزشها را تقویت کنیم، گامها را استوار برداشته و از حوزه جغرافیای داخلی و منطقه‌ای خارج و به خارج از منطقه نیز توسعه دهیم.</p>
      <p>وی با بیان اینکه باید برای حفظ آرمانها تلاش کنیم، عنوان کرد: این چند راهبرد الزاماتی دارد که بسیج در این الزامات حرف اول را خواهد زد، صیانت از ارزشهای انقلاب برای حفظ آرمانها، شناخت گذشته و درس گرفتن برای آینده گامها را محکم خواهد کرد و عدم دلزدگی و کهنگی شعارها یک اصل اساسی است چرا که ما هیچ گاه نباید از شعار استقلال و آزادی خسته شویم و نخواهیم شد.  </p>
      <p>حجت‌الاسلام بیگدلی با تاکید بر اینکه ما هیچ گاه از مبارزه با مستکبرین خسته نشده و نخواهیم شد، گفت: عدم غفلت از دشمن نیز مورد توجه است، در عین حالی که ما دشمن را ضعیف می‌دانیم اما از دشمن نباید غافل شویم. در بعد اقتصادی که امروز تاوان آن را در تحریمها و ... پس می‌دهیم به دلیل عدم انجام دستورات رهبری در طول سالیان گذشته بوده است.</p>
      <p>وی با بیان اینکه بسیجیان اهل قلم، اندیشه، سازندگی و روشنگری نباید در این وضعیت فعلی غفلت کنند، اظهار کرد: ما باید به جایگاه شایسته خودمان که شعارش را دادیم و امروز قسمتهایی از آن را پیمودیم، برسیم که اینها اقتدار، عزت، ایستادگی در برابر مستکبران، استقلال و ... هستند.  </p>
      <p>مسئول دفتر نمایندگی ولی فقیه در سپاه انصارالمهدی(عج) استان زنجان ‏با بیان اینکه گام اول انقلاب برای ما مهم بود اما گام دوم مهمتر است، افزود: ما تجربه گام نخست انقلاب را برای رسیدن به آن تعالی مدنظر رهبر معظم انقلاب داریم و به طور یقین بسیج هم در صحنه کار و جهاد است و هم در صحنه تبیین و روشنگری که همه اینها با حمایت و پشیبانی مردم و عنایت امام عصر(عج) به اوج اعتلای خود خواهد رسید.</p>
      <p>انتهای پیام/</p>
    </article>
  </body>
</html>