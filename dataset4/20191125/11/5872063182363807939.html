<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561190/sudagmatiki-anatheorisi-ti-allazei-stin-paragrafi-adikimaton-kai-tin-eklogi-ptd/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T11:22:54+00:00"/>
    <meta property="og:title" content="Συνταγματική Αναθεώρηση: Τι αλλάζει στην παραγραφή αδικημάτων και την εκλογή ΠτΔ"/>
    <meta property="og:description" content="Στη βουλή η συζήτηση"/>
  </head>
  <body>
    <article>
      <h1>Συνταγματική Αναθεώρηση: Τι αλλάζει στην παραγραφή αδικημάτων και την εκλογή ΠτΔ</h1>
      <address>
        <time datetime="2019-11-25T11:22:54+00:00">25 Nov 2019, 11:22</time>
      </address>
      <p>
        <b>Στη βουλή η συζήτηση</b>
      </p>
      <p>Oλοκληρώνεται τη Δευτέρα με την ψηφοφορία στη <a href="https://www.hellenicparliament.gr/">Βουλή</a> η Συνταγματική αναθεώρηση που έχει βαρύνουσα σημασία για την κυβέρνηση.</p>
      <p>
        <b>O</b>
        <b>ι θεσμικές αλλαγές στην Συνταγματική Αναθεώρηση</b>
      </p>
      <p>Ιδιαίτερη σημασία έχουν και οι θεσμικές αλλαγές που επέρχονται μέσω της Αναθεώρησης. Μέσω της σημερινής ψηφοφορίας, δίνεται η δυνατότητα στο πολιτικό σύστημα να δώσει το μήνυμα ότι έχει ωριμάσει και μπορεί να βρει ένα μίνιμουμ συναίνεσης και συνεννόησης σε κρίσιμα ζητήματα. Πιο χαρακτηριστικό παράδειγμα είναι η ψήφος των Ελλήνων που ζουν στο εξωτερικό</p>
      <p>Οι διαβουλεύσεις του υπουργού Εσωτερικών, Τάκη Θεοδωρικάκου, με τα υπόλοιπα κόμματα, οδήγησαν στην σχεδόν καθολική αποδοχή του σχεδίου της κυβέρνησης και το <b>άρθρο 54</b> αναμένεται να συγκεντρώσει αριθμό ρεκόρ κατά την σημερινή ψηφοφορία. Η αναθεώρηση του συγκεκριμένου άρθρου κρίθηκε απαραίτητη προκειμένου να μην προκύψουν συνταγματικά κολλήματα για το νομοσχέδιο που θα φέρει αμέσως μετά στη Βουλή η κυβέρνηση, όπου επιδιώκει να λάβει ακόμα και 300 ψήφους, σε μια σπάνια στιγμή για το πολιτικό σύστημα.</p>
      <p>Ανάλογη είναι η εικόνα και για το<b> άρθρο 86</b> και την κατάργηση της σύντομης αποσβεστικής προθεσμίας, ώστε ο χρόνος παραγραφής των αδικημάτων που τελέστηκαν από μέλη της κυβέρνησης να εξισωθεί με ό,τι ισχύει στον ποινικό κώδικα για τους πολίτες. Ειδικά στα χρόνια της κρίσης, αποτέλεσε ένα σημείο έντονης κριτικής προς τους πολιτικούς και τα κόμματα, χωρίς ενδεχομένως να γίνεται μια ψύχραιμη συζήτηση επί της ουσίας.</p>
      <p>Ξεχωριστή αξία έχουν οι αλλαγές στο <b>άρθρο 32</b>, καθώς αποσυνδέεται<a href="https://www.iefimerida.gr/politiki/giannis-kantelis-3"> </a>η διάλυση της Βουλής από την εκλογή Προέδρου της Δημοκρατίας και πλέον θα αρκούν 151 ψήφοι για την ανάδειξη του ανώτατου πολιτειακού παράγοντα. Έτσι, εξασφαλίζεται ότι ο βίος μια κυβέρνησης δεν θα διαταράσσεται από την προεδρική εκλογή όπως έγινε τελευταία φορά το 2015 με την εργαλειοποίηση της διαδικασίας από τον ΣΥΡΙΖΑ. Επίσης, όπως έγραψε το <a href="https://www.iefimerida.gr/politiki/giannis-kantelis-3">iefimerida</a>, λύνονται τα χέρια του Κυριάκου Μητσοτάκη για το πρόσωπο που θα προτείνει για την Προεδρία, τον Μάρτιο, καθώς δεν θα εξαρτάται από το τι θα πράξουν τα άλλα κόμματα, παρότι θα επιδιώξει ευρύτερη συναίνεση, δεδομένης της επιμονής του Αλέξη Τσίπρα για την ανανέωση της θητείας του Προκόπη Παυλόπουλου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1560900/proupologismos-2020-katatithetai-simera-sti-vouli/"/>
      </related>
    </article>
  </body>
</html>