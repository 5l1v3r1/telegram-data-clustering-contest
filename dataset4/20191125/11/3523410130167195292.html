<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641979/%D9%86%D8%B4%D8%B3%D8%AA-%DA%A9%D9%85%DB%8C%D8%B3%DB%8C%D9%88%D9%86-%D9%85%D8%B4%D8%AA%D8%B1%DA%A9-%D8%A8%D8%B1%D8%AC%D8%A7%D9%85-%DB%B1%DB%B5-%D8%A2%D8%B0%D8%B1-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF-%D9%BE%D8%A7%D8%B3%D8%AE-%DB%B3-%DA%A9%D8%B4%D9%88%D8%B1-%D8%A8%D9%87-%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T11:29:00+00:00"/>
    <meta property="og:title" content="نشست کمیسیون مشترک برجام ۱۵ آذر برگزار می‌شود/ پاسخ ۳ کشور به نامه روحانی"/>
    <meta property="og:description" content="سخنگوی وزارت امورخارجه هفته بسیج را به تمام ملت ایران تبریک گفت ."/>
  </head>
  <body>
    <article>
      <h1>
        <a href="https://www.bultannews.com/fa/news/641979/%D9%86%D8%B4%D8%B3%D8%AA-%DA%A9%D9%85%DB%8C%D8%B3%DB%8C%D9%88%D9%86-%D9%85%D8%B4%D8%AA%D8%B1%DA%A9-%D8%A8%D8%B1%D8%AC%D8%A7%D9%85-%DB%B1%DB%B5-%D8%A2%D8%B0%D8%B1-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF-%D9%BE%D8%A7%D8%B3%D8%AE-%DB%B3-%DA%A9%D8%B4%D9%88%D8%B1-%D8%A8%D9%87-%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C">نشست کمیسیون مشترک برجام ۱۵ آذر برگزار می‌شود/ پاسخ ۳ کشور به نامه روحانی</a>
      </h1>
      <h2>سخنگوی وزارت امورخارجه هفته بسیج را به تمام ملت ایران تبریک گفت .</h2>
      <address><time datetime="2019-11-25T11:29:00+00:00">25 Nov 2019, 11:29</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سیدعباس موسوی در نشست خبری امروز خود همچنین ۱۰ آذر، روز مجلس را گرامی داشت و بر نقش و جایگاه مجلس تاکید کرد.<br/>وی در این ارتباط افزود: دولت و وزارت خارجه رابطه خوبی با مجلس دارند و بارها آقای ظریف در مجلس حضور پیدا کرده و به سوالات نمایندگان پاسخ داده است و این روند تعاملی ادامه خواهد داشت.<br/>وی در بخش دیگری از صحبت های خود با اشاره به اتفاقات اخیر در کشور گفت : این اتفاقات ناخوشایند بود و ناخوشایندتر از آن دخالت برخی از شخصیت‌ها و کشورهای بیگانه در امور ایران بود .</p>
      <p>موسوی با تاکید بر این که اغتشاش و دخالت خارجی در ایران محکوم و رد است گفت: حق قانونی و حق اعتراض مردم به رسمیت شناخته شده و در چارچوب قانون همه می‌توانند اعتراض کنند.<br/>موسوی همچنین گفت : امروز فرستاده ویژه کره جنوبی به ایران سفر می‌کند و در آینده نزدیک نیز مقامات ارشد کشورمان هم به برخی از کشورها سفر خواهند داشت که پس از نهایی شدن اطلاع رسانی می‌شود.<br/>وی در بخش دیگری از صحبت‌های خود اظهار کرد: امیدوارم طرح صلح امید با واکنش مثبت کشورهای منطقه روبه‌رو شود و تا آنجا که می‌دانم مقامات سه کشور به نامه رییس‌جمهور در مورد این طرح پاسخ داده‌اند و احتمالا دیگر کشورها نیز درحال بررسی این نامه هستند.<br/>موسوی اعلام کرد : در جریان سفر فرمانده کل ارتش پاکستان به ایران و دیدارهایش با مقامات ارشد کشورمان در ارتباط با آخرین وضعیت چند گروگان ایرانی که توسط گروه‌های تروریستی ربوده شده‌اند و به پاکستان منتقل شده‌اند رایزنی و گفت‌وگو شد.</p>
      <p>سخنگوی وزارت امور خارجه اعلام کرد : در ۶ دسامبر (۱۵ آذر ) نشست کمیسیون مشترک برجام با حضور ایران و کشورهای ۱+۴ در سطح معاونین وزیران امورخارجه برگزار می‌شود.</p>
      <p>وی در پاسخ به این سوال که آیا این نشست در وین برگزار خواهد شد ؟ گفت : احتمالا در آنجا برگزار خواهد شد</p>
    </article>
  </body>
</html>