<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939581/%D9%88%D8%B2%DB%8C%D8%B1-%D8%B5%D9%85%D8%AA-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D8%B1%D8%A7-%D8%A8%D9%87-%D8%B5%D9%88%D8%B1%D8%AA-%D9%84%D8%AD%D8%B8%D9%87%E2%80%8C%D8%A7%DB%8C-%DA%A9%D9%86%D8%AA%D8%B1%D9%84-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="وزیر صمت: قیمت کالاها را به صورت لحظه‌ای کنترل می‌کنیم"/>
    <meta property="og:description" content="وزیر صمت گفت: بعد از گران شدن بنزین با تشکیل مکرر جلسات ستاد تنظیم بازار، به صورت لحظه‌ای قیمت کالا‌ها با کمک ۱۹ هزار بازرس کنترل و رصد می‌کنیم."/>
  </head>
  <body>
    <article>
      <h1>وزیر صمت: قیمت کالاها را به صورت لحظه‌ای کنترل می‌کنیم</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>وزیر صمت گفت: بعد از گران شدن بنزین با تشکیل مکرر جلسات ستاد تنظیم بازار، به صورت لحظه‌ای قیمت کالا‌ها با کمک ۱۹ هزار بازرس کنترل و رصد می‌کنیم.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095321_659.jpg"/>
      </figure>
      <p>وزیر صمت گفت: بعد از گران شدن بنزین با تشکیل مکرر جلسات ستاد تنظیم بازار، به صورت لحظه‌ای قیمت کالا‌ها با کمک ۱۹ هزار بازرس کنترل و رصد می‌کنیم.</p>
      <p>به گزارش «تابناک» به نقل از فارس، رضا رحمانی وزیر صمت در جلسه علنی صبح امروز (دوشنبه ۴ آذر) مجلس شورای اسلامی با موضوع بررسی آثار افزایش قیمت بنزین بر کالا و خدماتگفت: بعد از گران شدن بنزین جلسات ستاد تنظیم بازار به صورت مکرر تشکیل شده است.</p>
      <p>وی افزود: در جلسات ستاد تنظیم بازار به صورت لحظه ایی قیمت کالا‌ها را کنترل و رصد می‌کنیم.</p>
      <p>وزیر صمت تصریح کرد: در روز‌های گذشته بعد از این‌که عالی‌ترین سطح تصمیم‌گیری نظام نسبت به اصلاح قیمت بنزین تصمیم گرفته و این طرح اجرایی شد وزارت صمت تمام تلاش خود را به کار گرفت تا آثار این افزایش قیمت را بر روی کالا‌ها و خدمات به حداقل برساند.</p>
      <p>وی اظهار داشت: از همان لحظات اولیه اعلام این طرح یکی از دغدغه‌های جدی مسئولان نظام کنترل آثار تورمی بر روی کالا و خدمات بود و از روز جمعه بلافاصله پس از اعلام اجرایی شدن این طرح جلسات مربوطه در وزارت صمت برگزار شد و همچنان هر روز صبح در ساعت ۸:۳۰ جلسه ستاد تنظیم بازار برگزار شده و به طور لحظه‌ای این موضوع دنبال می‌شود.</p>
      <p>رحمانی گفت: پیش از اجرایی شدن این طرح دستگاه‌های مختلف تحلیل‌هایی را در رابطه با آثار اجرای این طرح اعلام کرده بودند و ما از همان لحظات اول اجرایی شدن این طرح به صحنه آمده و تمام این تصمیم‌ها را واشکافی کردیم. براساس اعلام مرکز پژوهش‌های مجلس تاثیر افزایش قیمت بنزین بر کالا و خدمات ۲.۶ درصد بود و براساس اعلام بانک مرکزی این تاثیر چهار درصد است.</p>
      <p>وزیر صمت در ادامه با تاکید بر این‌که یکی از دغدغه‌های این وزارتخانه تامین کالا به میزان کافی برای مردم است، اعلام کرد: از روز اول پیش‌بینی‌های لازم انجام شده بود تا کمبودی در بازار وجود نداشته باشد.</p>
      <p>وی تریح کرد: یکی از مهم‌ترین اهداف ما کنترل آثار روانی اجرای این طرح بود تا موج گرانی را به دنبال نداشته باشد؛ نمی‌توانیم بگوییم که این افزایش قیمت تاثیری بر کالا و خدمات ندارد، اما ما به دنبال این هستیم تا با کنترل موج روانی این تاثیر را به حداقل برسانیم. از روز اول مهم‌ترین دغدغه ما کنترل موج روانی در پی اجرای این طرح بود.</p>
      <p>رحمانی در ادامه تاکید کرد: یکی از کار‌های عملیاتی که در این زمینه صورت گرفت تشدید نظارت‌ها بود. ما از مبداء ورود کالا به کشور تا زمانی که در اختیار مصرف کننده قرار می‌گیرد نظارت را بالا بردیم.</p>
      <p>وی افزود: تمام بخش‌های کشور از قبیل: اتاق اصناف بسیج شده‌اند تا نظارت را به طور جدی دنبال کند.</p>
      <p>رحمانی گفت: ما حدود ۱۵ هزار نفر بازرس از طریق اتحادیه‌ها داریم که بر قیمت‌ها نظارت کنند و از سوی دیگر در بخش بازرسی اتاق اصناف نیز ۴۰۰۰ بازرس به کار نظارت مشغول هستند. از طریق سامانه ۱۲۴ نیز گزارشات مردمی شنیده می‌شود.</p>
      <p>وزیر صمت در ادامه با تاکید بر این‌که در کل ۱۹ هزار بازرس در کشور مشغول بازرسی بر قیمت کالا‌ها و خدمات هستند، بیان کرد: تمام بخش‌ها بسیج شده‌اند تا با تشدید نظارت، افزایش قیمت کالا‌ها را کنترل کنند.</p>
      <p>وی اظهار داشت: دستگاه‌های دولتی تحت هیچ شرایطی نمی‌توانند افزایش قیمت تا پایان سال جاری داشته باشند. حتی بخش‌هایی که قبل از اجرای این طرح مصوبه افزایش قیمت دریافت کرده بودند مصوبه آن‌ها تعلیق شد.</p>
      <p>رحمانی در ادامه گفت: براساس گزارشات در حوزه کالا، افزایش قیمت کمتر از خدمات بوده است. متاسفانه در بخش حمل و نقل، گزارشاتی در خصوص افزایش قیمت رسیده است که سازمان تاکسیرانی و وزارت راه و شهرسازی ماموریت دارند این موضوع را با جدیت دنبال کنند.</p>
      <p>وزیر صنعت در پایان بیان کرد: آمار شکایات از روز اجرای این طرح، افزایش محسوسی داشته است و بازرسی‌های ما در یک هفته گذشته ۳۹ درصد افزایش یافته و ۴۵ درصد بر آمار پرونده‌هایی که به تعزیرات ارسال شده است افزوده گشته است.</p>
      <p>وی خاطرنشان کرد: با هماهنگی‌های صورت گرفته قرار است که به این پرونده‌ها خارج از نوبت رسیدگی شود. ما باید واقعیت را بپذیریم که گرانی بنزین در جامعه تاثیراتی داشته و دارد و ما با تلاش شبانه‌روزی به دنبال به حداقل رساندن این تاثیر هستیم.</p>
    </article>
  </body>
</html>