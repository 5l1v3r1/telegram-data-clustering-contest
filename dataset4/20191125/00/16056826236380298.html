<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200801"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="রংপুরে পিয়াজের দামে রেকর্ড কেজি ২৮০ টাকা"/>
    <meta property="og:description" content="সর্বকালের রেকর্ড ছাড়িয়েছে রংপুরে পিয়াজের বাজার। আইন- মানছে না কোনো ব্যবসায়ী। ইচ্ছামতো যে যার মতো দাম হাঁকাচ্ছেন। সকালে এক দাম হলে বিকালে আরেক দাম। খোলা বাজারে গতকাল থেকে রংপুরে পিয়াজ বিক্রি শুরু হলেও হলেও সেখানে দীর্ঘ লাইনে হুড়োহুড়ি ও পিয়াজ নিয়ে কাড়াকাড়ির দৃশ্য দেখা গেছে। খোলা বাজারে পিয়াজ দেয়া হলেও এর প্রভাব পড়েনি রংপুরের বাজারগুলোতে। রংপুর সিটি বাজারে পিয়াজের কেজি ২৪০ থেকে ২৮০ টাকা দরে বিক্রি হচ্ছে। পাতা পিয়াজ কয়েক দিন আগে ৮০ টাকা কেজি বিক্রি হলেও দামের সঙ্গে পাল্লা দিয়ে এখন বিক্রি হচ্ছে ১৪০ থেকে ১৫০ টাকা কেজি। কয়েকদিন আগে দাম কিছুটা কমে ১৬০ টাকা থেকে ১৮০ টাকা বিক্রি হলেও ট্রাক ধর্মঘটের অজুহাতে গত ৩ দিন থেকে লাফিয়ে লাফিয়ে বেড়েছে পিয়াজের দাম। তবে সিটি বাজার ছাড়াও রংপুর নগরীর বিভিন্ন ছোটখাটো হাট-বাজার ও গ্রাম-গঞ্জে এর দাম আরো বেশি। পিয়াজের পাশাপাশি চাল, ময়দা, শাক-সবজিসহ নিত্যপ্রয়োজনীয় দ্রব্যমূল্যে দিশাহারা মানুষজন। অবস্থা দেখে মনে হয় বাজার মনিটরিংসহ এখানে কোন আইন প্রয়োগকারী সংস্থা নেই। নিত্য প্রয়োজনী জিনিষির দ্রব্যমূল্যের সঙ্গে পাল্লা দিয়ে রংপুর হোটেল রেস্তোরাঁগুলোতেও ১০টাকা প্লেট ভাতের দাম ১৫ টাকা প্লেট, ১৬০…"/>
  </head>
  <body>
    <article>
      <h1>রংপুরে পিয়াজের দামে রেকর্ড কেজি ২৮০ টাকা</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">জাভেদ ইকবাল, রংপুর থেকে</a></address>
      <p>সর্বকালের রেকর্ড ছাড়িয়েছে রংপুরে পিয়াজের বাজার। আইন- মানছে না কোনো ব্যবসায়ী। ইচ্ছামতো যে যার মতো দাম হাঁকাচ্ছেন। সকালে এক দাম হলে বিকালে আরেক দাম। খোলা বাজারে গতকাল থেকে রংপুরে পিয়াজ বিক্রি শুরু হলেও হলেও সেখানে দীর্ঘ লাইনে হুড়োহুড়ি ও পিয়াজ নিয়ে কাড়াকাড়ির দৃশ্য দেখা গেছে। খোলা বাজারে পিয়াজ দেয়া হলেও এর প্রভাব পড়েনি রংপুরের বাজারগুলোতে। রংপুর সিটি বাজারে পিয়াজের কেজি ২৪০ থেকে ২৮০ টাকা দরে বিক্রি হচ্ছে। পাতা পিয়াজ কয়েক দিন আগে ৮০ টাকা কেজি বিক্রি হলেও দামের সঙ্গে পাল্লা দিয়ে এখন বিক্রি হচ্ছে ১৪০ থেকে ১৫০ টাকা কেজি।</p>
      <p>কয়েকদিন আগে দাম কিছুটা কমে ১৬০ টাকা থেকে ১৮০ টাকা বিক্রি হলেও ট্রাক ধর্মঘটের অজুহাতে গত ৩ দিন থেকে লাফিয়ে লাফিয়ে বেড়েছে পিয়াজের দাম। তবে সিটি বাজার ছাড়াও রংপুর নগরীর বিভিন্ন ছোটখাটো হাট-বাজার ও গ্রাম-গঞ্জে এর দাম আরো বেশি। পিয়াজের পাশাপাশি চাল, ময়দা, শাক-সবজিসহ নিত্যপ্রয়োজনীয় দ্রব্যমূল্যে দিশাহারা মানুষজন। অবস্থা দেখে মনে হয় বাজার মনিটরিংসহ এখানে কোন আইন প্রয়োগকারী সংস্থা নেই। নিত্য প্রয়োজনী জিনিষির দ্রব্যমূল্যের সঙ্গে পাল্লা দিয়ে রংপুর হোটেল রেস্তোরাঁগুলোতেও ১০টাকা প্লেট ভাতের দাম ১৫ টাকা প্লেট, ১৬০ টাকা প্লেট গরুর মাংসের দাম ২শ টাকা প্লেটসহ খাবারের সব ধরনের মূল্য অস্বাভাবিকহারে বৃদ্ধি করেছে। এতে করে নাভিশ্বাস উঠেছে সাধারণ মানুষজনের। কাঁচামাল বিক্রির সবচেয়ে বড় আড়ৎ রংপুর সিটি বাজারে পিয়াজ সংকটের কথা জানান, খুচরা ও পাইকারি ব্যবসায়ীরা। মধ্যবিত্ত ও নিম্ন আয়ের মানুষজন পিয়াজ কিনতে এসে না কিনেই হতাশ হয়ে ফিরে যাচ্ছেন বাড়িতে। এদিকে রংপুরে ৪৫ টাকা কেজি দরে পিয়াজ বিক্রি শুরু করেছে ট্রেডিং কর্পোরেশন অব বাংলাদেশ (টিসিবি)। গতকাল সকালে নগরীর ৫টি স্থানে খোলা ট্রাকে করে পিয়াজ বিক্রি করা শুরু হয়। পিয়াজ বিক্রির ট্রাক আসার সাথে সাথে জানাজানি হওয়ায় হুড়োহুড়ি শুরু হয়। পরে পুলিশ পরিস্থিতি নিয়ন্ত্রণ করে।</p>
      <p>টিসিবি সূত্রে জানা গেছে, গতকাল নগরীর শাপলা চত্বর, প্রেসক্লাব চত্বর, সিটি বাজার, ডিসির মোড় এবং সিও বাজারে ট্রাক সেলের মাধ্যমে পিয়াজ বিক্রি শুরু করা হয়। সপ্তাহের প্রতি রোববার থেকে বৃহস্পতিবার পর্যন্ত টিসিবির পিয়াজ বিক্রি কার্যক্রম চলবে।</p>
      <p>এই বিভাগের সর্বাধিক পঠিত</p>
    </article>
  </body>
</html>