<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939619/%D8%AA%D9%84%D8%A7%D8%B4-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D9%82%D8%B7%D8%B9-%D8%B1%D9%88%D8%A7%D8%A8%D8%B7-%D8%AA%D9%87%D8%B1%D8%A7%D9%86-%D8%A8%D8%BA%D8%AF%D8%A7%D8%AF-%D9%86%D8%A7%DA%A9%D8%A7%D9%85-%D9%85%D8%A7%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تلاش آمریکا برای قطع روابط تهران-بغداد ناکام ماند"/>
    <meta property="og:description" content="معاون رئیس جمهور آمریکا هفته جاری به عراق سفر کرد، ولی هیچ یک از مسئولان عراقی با وی دیدار نکردند؛ مسئله‌ای که بیانگر فاصله زیاد در روابط واشنگتن-بغداد است.به گزارش فارس، مایک پنس معاون دونالد ترامپ رئیس جمهور آمریکا شنبه هفته جاری در یک سفر از پیش اعلام نشده، وارد عراق شد، ولی مسئله قابل توجه این بود که عادل عبدالمهدی نخست وزیر عراق یا هیچ یکی از مسئولان وابسته به دولت مرکزی این کشور با پنس دیدار نکردند.پنس اما، به منطقه کردستان عراق رفت و با «نیچروان بارزانی» رئیس جمهور این منطقه دیدار کرد؛ البته برخی از منابع دولتی عراق به روزنامه الاخبار گفتند که پنس، از پایگاه «عین الاسد» واقع در غرب عراق بازدید کرده است. این پایگاه، محل حضور نظامیان تروریست آمریکایی است که در استان الانبار واقع شده است.به گفته این منابع، هدف از بازدید پنس از عین الاسد، دیدار با نظامیان این کشور در عراق است، و این دیدار «با بغداد هماهنگ شده بود... این پایگاه در بغداد یا اطراف آن قرار ندارد، و اگر چنین بود، پنس با نخست وزیر [عراق]دیدار می‌کرد، ولی به همین دلیل، طرفین ترجیح دادند که به یک تماس [تلفنی]بسنده کنند».این در حالی است که دفتر «برهم…"/>
  </head>
  <body>
    <article>
      <h1>تلاش آمریکا برای قطع روابط تهران-بغداد ناکام ماند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>معاون رئیس جمهور آمریکا هفته جاری به عراق سفر کرد، ولی هیچ یک از مسئولان عراقی با وی دیدار نکردند؛ مسئله‌ای که بیانگر فاصله زیاد در روابط واشنگتن-بغداد است.<br/><br/>به گزارش فارس، مایک پنس معاون دونالد ترامپ رئیس جمهور آمریکا شنبه هفته جاری در یک سفر از پیش اعلام نشده، وارد عراق شد، ولی مسئله قابل توجه این بود که عادل عبدالمهدی نخست وزیر عراق یا هیچ یکی از مسئولان وابسته به دولت مرکزی این کشور با پنس دیدار نکردند.<br/><br/>پنس اما، به منطقه کردستان عراق رفت و با «نیچروان بارزانی» رئیس جمهور این منطقه دیدار کرد؛ البته برخی از منابع دولتی عراق به روزنامه الاخبار گفتند که پنس، از پایگاه «عین الاسد» واقع در غرب عراق بازدید کرده است. این پایگاه، محل حضور نظامیان تروریست آمریکایی است که در استان الانبار واقع شده است.<br/><br/>به گفته این منابع، هدف از بازدید پنس از عین الاسد، دیدار با نظامیان این کشور در عراق است، و این دیدار «با بغداد هماهنگ شده بود... این پایگاه در بغداد یا اطراف آن قرار ندارد، و اگر چنین بود، پنس با نخست وزیر [عراق]دیدار می‌کرد، ولی به همین دلیل، طرفین ترجیح دادند که به یک تماس [تلفنی]بسنده کنند».<br/><br/>این در حالی است که دفتر «برهم صالح» رئیس جمهور عراق هر گونه اطلاع قبلی از این سفر را تکذیب کرد، ولی دفتر عبدالمهدی با انتشار بیانیه‌ای خبر داد که وی با پنس تماس تلفنی داشته و طرفین، تحولات عراق و تلاش‌های دولت و اقدامات اصلاحی آن را بررسی کردند.<br/><br/>عبدالمهدی در این تماس، «بر اهمیت حاکمیت و استقلال عراق، برقراری امنیت و ثبات، حمایت از منافع تمامی اقشار و مذاهب ملت عراق، انحصار سلاح در دست حکومت و همکاری بین دو کشور در چارچوب توافقنامه راهبردی» تأکید کرد.<br/><br/>خبرگزاری رویترز نیز گزارش داد که پنس در این تماس، مدعی شده که ترامپ به «عراق دارای حاکمیت» باور دارد و از «تأثیر مخرب ایران در تمام این کشور» نگران است. معاون ترامپ پس از بازدید از عین الاسد، عازم اربیل شد. وی در جریان دیدار با بارزانی، ادعا کرد که واشنگتن امیدوار است، روابط خوب خود را با کُرد‌ها حفظ کند.<br/><br/>الاخبار در ادامه گزارش داد، صرف نظر از اظهارات علنی، ظاهرا دیدار نکردن مسئولان عراقی با پنس، ناشی از سردی روابط بین واشنگتن و بغداد است؛ زیرا آمریکا می‌بیند که عراق به ایران متمایل است. مسئولان آمریکا در همین ارتباط گفتند که پنس عبدالمهدی را تشویق کرده که عراق را از ایران دور و رابطه خود را با تهران قطع کند.<br/><br/>یک مسئول برجسته عراقی هم گفت که فاصله بین عراق و آمریکا هیچ گاه مانند امروز، انقدر زیاد نبوده است و همچنان بر این فاصله افزوده می‌شود. شاید آنچه بر خشم آمریکا افزوده، این است که عراق توانسته است از بحران موجود در این کشور عبور کند و گام‌های اصلاحی را بردارد.<br/><br/>بنا بر این گزارش، آمریکا در واکنش به این مسائل، به استفاده از گزینه‌های دیگر روی آورده است. زمزمه‌هایی از فشار‌های آمریکا برای برکنار «منصور المرعید» استاندار نینوی و جایگزین کردن «نجم الجبوری» به جای وی، به گوش می‌رسد.<br/><br/>الجبوری یکی از کسانی که متهم است در سال ۲۰۱۴، روند ورود داعش به موصل را تسهیل کرده بود. ظاهرا این تلاش‌ها، در ادامه تلاش‌های آمریکا برای فراهم کردن زمینه در غرب عراق است تا از این مناطق بتواند برای اجرای «معامله قرن» استفاده کند یا راه ایران را به سوی دریای مدیترانه ببندد.</p>
    </article>
  </body>
</html>