<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200916"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="চরম নাটকীয়তার ম্যাচে ম্যানইউকে রুখে দিলো শেফিল্ড"/>
    <meta property="og:description" content="শেফিল্ড ইউনাইটেডের ব্রামাল লেন স্টেডিয়ামে রঙ বদলের খেলা দেখেছিল দর্শকরা। মৌসুম জুড়ে হোঁচট খাওয়া ম্যানচেস্টার ইউনাইটেড এদিন শেফিল্ডের বিপক্ষে হারের শঙ্কায় পড়েছিল। সেখান থেকে সাত মিনিটের মধ্যে তিন গোল করে জয়ের সম্ভাবনা জাগিয়ে তোলে রেড ডেভিলরা। তবে ম্যাচের শেষ মুহূর্তের গোলে তাদের মুঠো থেকে জয় ছিনিয়ে নেয় উজ্জীবিত স্বাগতিক শেফিল্ড ইউনাইটেড। এই নিয়ে তিন বড় দলের বিপক্ষে পয়েন্ট পেল এক দশক পর প্রিমিয়ার লীগে উঠে আসা শেফিল্ড। চেলসিকে তাদেরই মাঠে ২-২ গোলে রুখে দেওয়া দলটি অক্টোবরে আর্সেনালকে ১-০ ব্যবধানে হারিয়েছিল।ইংলিশ প্রিমিয়ার লীগে রোববার প্রতিপক্ষের মাঠ থেকে ৩-৩ ড্র করে ফেরে ম্যানচেস্টার ইউনাইটেড। ছয় গোলের পাঁচটিই হয় দ্বিতীয়ার্ধে। ম্যাচের প্রথমার্ধের একমাত্র গোলটি করেন শেফিল্ডের ইংলিশ মিডফিল্ডার জন ফ্লেক। দ্বিতীয়ার্ধের সপ্তম মিনিটে স্বাগতিকদের পক্ষে ব্যবধান দ্বিগুণ করেন ফরাসি ফরোয়ার্ড লিস মুসে। ৭২তম মিনিট থেকে পরের ৭ মিনিট ছিল ম্যানচেস্টার ইউনাইটেডের দুর্দান্ত ঘুরে দাঁড়ানোর গল্প। ৭২তম মিনিটে ব্যবধান কমান ১৯ বছর বয়সী ইংলিশ ডিফেন্ডার ব্র্যান্ডন উইলিয়ামস। পাঁচ মিনিট পর মার্কাস র‌্যাশফোর্ডের ক্রসে ম্যাচে সমতা ফেরান ১৮ বছর…"/>
  </head>
  <body>
    <article>
      <h1>চরম নাটকীয়তার ম্যাচে ম্যানইউকে রুখে দিলো শেফিল্ড</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্পোর্টস ডেস্ক</a></address>
      <p>শেফিল্ড ইউনাইটেডের ব্রামাল লেন স্টেডিয়ামে রঙ বদলের খেলা দেখেছিল দর্শকরা। মৌসুম জুড়ে হোঁচট খাওয়া ম্যানচেস্টার ইউনাইটেড এদিন শেফিল্ডের বিপক্ষে হারের শঙ্কায় পড়েছিল। সেখান থেকে সাত মিনিটের মধ্যে তিন গোল করে জয়ের সম্ভাবনা জাগিয়ে তোলে রেড ডেভিলরা। তবে ম্যাচের শেষ মুহূর্তের গোলে তাদের মুঠো থেকে জয় ছিনিয়ে নেয় উজ্জীবিত স্বাগতিক শেফিল্ড ইউনাইটেড। এই নিয়ে তিন বড় দলের বিপক্ষে পয়েন্ট পেল এক দশক পর প্রিমিয়ার লীগে উঠে আসা শেফিল্ড। চেলসিকে তাদেরই মাঠে ২-২ গোলে রুখে দেওয়া দলটি অক্টোবরে আর্সেনালকে ১-০ ব্যবধানে হারিয়েছিল।</p>
      <p>ইংলিশ প্রিমিয়ার লীগে রোববার প্রতিপক্ষের মাঠ থেকে ৩-৩ ড্র করে ফেরে ম্যানচেস্টার ইউনাইটেড। ছয় গোলের পাঁচটিই হয় দ্বিতীয়ার্ধে। ম্যাচের প্রথমার্ধের একমাত্র গোলটি করেন শেফিল্ডের ইংলিশ মিডফিল্ডার জন ফ্লেক।</p>
      <p>দ্বিতীয়ার্ধের সপ্তম মিনিটে স্বাগতিকদের পক্ষে ব্যবধান দ্বিগুণ করেন ফরাসি ফরোয়ার্ড লিস মুসে। ৭২তম মিনিট থেকে পরের ৭ মিনিট ছিল ম্যানচেস্টার ইউনাইটেডের দুর্দান্ত ঘুরে দাঁড়ানোর গল্প। ৭২তম মিনিটে ব্যবধান কমান ১৯ বছর বয়সী ইংলিশ ডিফেন্ডার ব্র্যান্ডন উইলিয়ামস। পাঁচ মিনিট পর মার্কাস র‌্যাশফোর্ডের ক্রসে ম্যাচে সমতা ফেরান ১৮ বছর বয়সী ফরোয়ার্ড ম্যাসন গ্রিনউড। আর ৭৯তম মিনিটে ম্যানচেস্টার ইউনাইটেডকে এগিয়ে দেন ইংলিশ ফরোয়ার্ড র‌্যাশফোর্ড। ম্যাচের শেষ মিনিট পর্যন্ত এগিয়ে থেকে জয়ের স্বপ্ন দেখা ম্যানচেস্টারের জালে ৯০তম মিনিটে বল জড়ান শেফিল্ডের ফরোয়ার্ড ম্যাকবার্নি। ১৩ ম্যাচে চার জয় ও ছয় ড্রয়ে ১৮ পয়েন্ট নিয়ে ষষ্ঠ স্থানে উঠেছে শেফিল্ড ইউনাইটেড। ১ পয়েন্ট কম নিয়ে নবম স্থানে আছে ম্যানচেস্টার ইউনাইটেড। শীর্ষে থাকা লিভারপুলের পয়েন্ট ৩৭। ২৯ পয়েন্ট নিয়ে দ্বিতীয় স্থানে আছে লেস্টার সিটি। তিনে থাকা ম্যানচেস্টার সিটির পয়েন্ট ২৮।</p>
      <p>এই বিভাগের সর্বাধিক পঠিত</p>
    </article>
  </body>
</html>