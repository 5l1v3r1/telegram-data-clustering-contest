<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/kniznicu-bernharda-a-renate-boschenteinovcov-tvori-7-ton-knih-cl722943.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Knižnicu Bernharda a Renate Böschenteinovcov tvorí 7 ton kníh"/>
    <meta property="og:description" content="24hod.sk - Knižnicu Bernharda a Renate Böschenteinovcov tvorí 7 ton kníh - Knižnicu Bernharda a Renate Böschensteinovcov, ktorá je darom Švajčiarskeho literárneho archívu, otvorili v pondelok na Prešovskej univerzite (PU) v Prešove. Knižný dar tvorí ..."/>
  </head>
  <body>
    <article>
      <h1>Knižnicu Bernharda a Renate Böschenteinovcov tvorí 7 ton kníh</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Knižnicu Bernharda a Renate Böschensteinovcov, ktorá je darom Švajčiarskeho literárneho archívu, otvorili v pondelok na Prešovskej univerzite (PU) v Prešove. Knižný dar tvorí ...</b><br/>Prešov 25. novembra (TASR) - Knižnicu Bernharda a Renate Böschensteinovcov, ktorá je darom Švajčiarskeho literárneho archívu, otvorili v pondelok na Prešovskej univerzite (PU) v Prešove. Knižný dar tvorí približne sedem ton kníh, ide o beletriu, ako aj o odbornú literatúru v nemeckom a francúzskom jazyku. TASR o tom informovala hovorkyňa univerzity Anna Polačková.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718144.'"/>
      </figure>
      <p>Na základe dobrej medzinárodnej spolupráce s rôznymi švajčiarskymi inštitúciami sa podarilo Inštitútu germanistiky Filozofickej fakulty PU získať knižnicu už nebohého manželského páru Bernharda Böschensteina a Renate Böschensteinovej. Knižný dar ponúkol Jánovi Jamborovi z Inštitútu germanistiky PU Švajčiarsky literárny archív v Berne.<br/><br/><i>"Obaja manželia pôsobili na Univerzite v Ženeve, boli germanisti a komparatisti, ktorí mali veľkú vášeň pre knihy a literatúru. Tento rozsiahly knižný dar bolo možné dopraviť do Prešova len za výraznej finančnej pomoci syna pána profesora, Marcela Böschensteina a okruhu priateľov profesora. Prispela aj naša univerzita, za čo som vďačný,"</i> priblížil Jambor.<br/><br/>Knižný dar zahŕňa hlavne beletriu v nemeckom a francúzskom jazyku, ale aj o odbornú literatúru z vedných disciplín ako germanistika, romanistika, klasická filológia, filozofia či dejiny umenia. Historicky vzácne knihy, medzi nimi aj publikácie z konca 18. a z 19. storočia, prevzala do svojich fondov Univerzitná knižnica PU.<br/><br/><i>"Najväčšia časť kníh je umiestnená v zrekonštruovanej miestnosti Inštitútu germanistiky, ktorá ponesie názov Knižnica Bernharda a Renate Böschensteinovcov. Časť kníh prevzal taktiež Inštitút romanistiky, Inštitútu filozofie a Inštitút estetiky a umeleckej kultúry Filozofickej fakulty Prešovskej univerzity (FF PU),"</i> doplnil Jambor.<br/><br/>Na slávnostnom otvorení knižnice sa okrem vedenia univerzity, fakulty a Inštitútu germanistiky zúčastnil aj veľvyslanec Švajčiarska na Slovensku Alexander Hoffet a Dominik Müller z Katedry nemeckého jazyka a literatúry Filozofickej fakulty Univerzity v Ženeve.<br/><br/><i>"Som rád, že knihy si našli svoje miesto, sú k dispozícii, dajú sa vypožičať, dá sa s nimi pracovať, čo bolo dôležité pre manželský pár Böschensteinovcov. Ich zámerom bolo, aby bola knižnica sústredená na jednom mieste a slúžila ľuďom, ktorí majú o ich knižné dedičstvo záujem,"</i> skonštatoval Müller.<br/><br/><i>"Knižnica je intelektuálnym srdcom vzdelávacej inštitúcie, preto sa teším, že takáto odborná knižnica vzniká, lebo srdce našej univerzity sa zväčšuje. Túto iniciatívu vítam obzvlášť v dnešnej elektronickej dobe, ktorá nás nutká siahať po elektronických zdrojoch, ku ktorým si však nemôžeme vybudovať taký vzťah, ako ku klasickým knihám,"</i> uviedol počas otvorenia prorektor pre vedu, umenie, šport a akreditáciu PU Gabriel Paľa.<br/><br/>Zároveň doplnil, že zriadenie takejto knižnice prispieva k funkčnosti odboru, ako aj kvalite štúdia, nakoľko bude prínosný nielen pre prácu pedagógov, odborníkov, vedcov, ale aj študentov.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>