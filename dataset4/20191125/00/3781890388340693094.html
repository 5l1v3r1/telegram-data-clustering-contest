<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743411"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T00:14:00+00:00"/>
    <meta property="og:title" content="ฝ่ายประชาธิปไตยฮ่องกงชนะท่วมท้นเลือกตั้งสภาท้องถิ่น"/>
    <meta property="og:description" content="แนวร่วมพรรคการเมืองฝ่ายประชาธิปไตยของฮ่องกงได้รับการเลือกตั้งรวมกันมากกว่า 300 ที่นั่งจากทั้งหมด 452 ที่นั่งซึ่งมีการชิงชัย ในศึกเลือกตั้งสมาชิกสภาท้องถิ่น ขณะที่จำนวนผู้ออกมาใช้สิทธิ์สูงสุดเป็นประวัติการณ์"/>
  </head>
  <body>
    <article>
      <h1>ฝ่ายประชาธิปไตยฮ่องกงชนะท่วมท้นเลือกตั้งสภาท้องถิ่น</h1>
      <address>
        <time datetime="2019-11-25T00:14:00+00:00">25 Nov 2019, 00:14</time>
      </address>
      <p>
        <b>แนวร่วมพรรคการเมืองฝ่ายประชาธิปไตยของฮ่องกงได้รับการเลือกตั้งรวมกันมากกว่า 300 ที่นั่งจากทั้งหมด 452 ที่นั่งซึ่งมีการชิงชัย ในศึกเลือกตั้งสมาชิกสภาท้องถิ่น ขณะที่จำนวนผู้ออกมาใช้สิทธิ์สูงสุดเป็นประวัติการณ์</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 25 พ.ย. ว่าผลอย่างไม่เป็นทางการของการเลือกตั้งสมาชิกสภาท้องถิ่นฮ่องกง ซึ่งมีขึ้นเมื่อวันอาทิตย์ที่ผ่านมา ปรากฏว่าแนวร่วมพรรคการเมืองฝ่ายประชาธิปไตยและต่อต้านขั้วอำนาจเก่าได้รับการเลือกตั้งรวมกันอย่างน้อย 333 ที่นั่ง จากทั้งหมด 452 ที่นั่ง ซึ่งมีการชิงชัยใน 18 เขตเลือกตั้ง ขณะที่พันธมิตรพรรคการเมืองสนับสนุนแผ่นดินใหญ่ได้รับการเลือกตั้งเข้ามาอย่างน้อย 52 ที่นั่ง ส่วนจำนวนผู้ออกมาใช้สิทธิ์อยู่ที่ประมาณ 71.2% จากจำนวนผู้มีสิทธิ์ลงคะแนน 4.1 ล้านคนของจำนวนประชากรทั้งเกาะราว 7.4 ล้านคน ถือเป็นสถิติที่เพิ่มขึ้น 24.19% จากการเลือกตั้งเมื่อปี 2558 และแน่นอนว่าเป็นสถิติสูงสุดเป็นประวัติการณ์<br/> </p>
      <figure>
        <iframe data-src="https://twitter.com/SCMPHongKong/status/1198613760107335681?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_IQHLJNvxDM071616_533.jpg?v=20191125091?v=9771"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1198423783700172800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_qpcQiryctF071620_533.jpg?v=20191125091?v=9662"/>
      </figure>
      <p><b>นางแคร์รี แลม หัวหน้าคณะผู้บริหารฮ่องกง<br/></b> <br/>แม้ตามที่ระบุไว่ในเบสิกลอว์ของฮ่องกง สมาชิกสภาท้องถิ่น "แทบไม่มีบทบาท" เนื่องจากอำนาจสำคัญทั้งหมดอยู่ที่การตัดสินใจของสภานิติบัญญัติ ( เล็กโค ) อย่างไรก็ตาม ผลการเลือกตั้งสมาชิกสภาท้องถิ่นครั้งนี้ได้รับการจับตาอย่างใกล้ชิดจากทั้งในและนอกฮ่องกง โดยนอกจากถือเป็นชัยชนะถล่มทลายสำหรับฝ่ายประชาธิปไตย จากสัดส่วนที่นั่งซึ่งถือเป็นชัยชนะในอย่างน้อย 17 จาก 18 เขตเลือกตั้ง ผลการลงคะแนนยังสร้าง "สึนามิทางการเมือง" ลูกใหญ่ เป็นแรงกระเพื่อมทางสังคมครั้งสำคัญของฮ่องกงในการ "ส่งสัญญาณ" ถึงรัฐบาลกลางในกรุงปักกิ่ง เนื่องจากย้อนกลับไปในการเลือกตั้งเมื่อ 4 ปีที่แล้ว ร่วมพรรคการเมืองฝ่ายประชาธิปไตยได้รับการเลือกตั้งรวมกันประมาณ 100 ที่นั่งเท่านั้น และการเลือกตั้งท้องถิ่นครั้งนี้เกิดขึ้นท่ามกลางการประท้วงที่ยืดเยื้อตั้งแต่เดือนมิ.ย. ที่ผ่านมา<br/> </p>
      <figure>
        <iframe data-src="https://twitter.com/SCMPHongKong/status/1198618396906180608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_hfHgvmwSve071610_533.jpg?v=20191125091?v=6477"/>
      </figure>
      <p><b>นายโจชัว หว่อง และนายเคลวิน แลม รอทักทายประชาชนที่หน้าสถานีรถไฟใต้ดินในเขตเซาธ์ ฮอไรซอนส์ เพื่อขอบคุณคะแนนเสียงที่ช่วยให้แลมชนะการเลือกตั้ง</b><br/> <br/>อย่างไรก็ตาม บรรดานักเคลื่อนไหวทางการเมืองฝ่ายต่อต้านแผ่นดินใหญ่หลายคน โดยเฉพาะนายโจชัว หว่อง เลขาธิการพรรคเดโมซิสโต "ไม่สามารถลงสมัครได้" เนื่องจาก "ขาดคุณสมบัติ"  แต่นายเคลวิน แลม ซึ่งลงสมัครแทนหว่องในเขตเซาธ์ ฮอไรซอนส์ ได้รับการเลือกตั้ง ขณะที่นายจูนิอุส โฮ หนึ่งในนักการเมืองฝ่ายสนับสนุนรัฐบาลปักกิ่ง กล่าวถึงผลการเลือกตั้งสมาชิกสภาท้องถิ่นครั้งนี้ว่า "เป็นการเลือกตั้งที่ผิดธรรมธรรมดา และผลการเลือกตั้งออกมาไม่ปกติ".<br/><br/><b>เครดิตภาพ : AP, REUTERS</b></p>
    </article>
  </body>
</html>