<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939652/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%AC%D9%86%DA%AF-%D8%A8%D8%A7-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%B1%D9%87%D8%A7%DB%8C%DB%8C-%D8%A7%D8%B2-%D8%B2%D9%86%D8%AF%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="نتانیاهو به دنبال جنگ با ایران برای رهایی از زندان!"/>
    <meta property="og:description" content="بنیامین نتانیاهو، نخست وزیر اسرائیل با بحران سیاسی عمیقی در ساختار قدرت اسرائیل روبه روست. نتانیاهو که یازده سال مسند نخست‌وزیری اسرائیل را قبضه کرده است، به شدت برای باقی ماندن مجدد در قدرت تلاش کرده و از هر وسیله‌ برای حفظ قدرت و جلوگیری از محاکمه خود استفاده می‌کند."/>
  </head>
  <body>
    <article>
      <h1>نتانیاهو به دنبال جنگ با ایران برای رهایی از زندان!</h1>
      <h2>«استراتژیک کالچر» عنوان کرد؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>بنیامین نتانیاهو، نخست وزیر اسرائیل با بحران سیاسی عمیقی در ساختار قدرت اسرائیل روبه روست. نتانیاهو که یازده سال مسند نخست‌وزیری اسرائیل را قبضه کرده است، به شدت برای باقی ماندن مجدد در قدرت تلاش کرده و از هر وسیله‌ برای حفظ قدرت و جلوگیری از محاکمه خود استفاده می‌کند.</i>
      </p>
      <p>بنیامین نتانیاهو، نخست وزیر اسرائیل با بحران سیاسی عمیقی در ساختار قدرت اسرائیل روبه روست. نتانیاهو که یازده سال مسند نخست‌وزیری اسرائیل را قبضه کرده است، به شدت برای باقی ماندن مجدد در قدرت تلاش کرده و از هر وسیله‌ برای حفظ قدرت و جلوگیری از محاکمه خود استفاده می‌کند.</p>
      <p>به گزارش «تابناک» در همین رابطه، دادستان کل اسرائیل چند روز پیش به دلیل دست داشتن نخست‌وزیر اسرائیل در چند پرونده فساد علیه وی اعلام‌ جرم کرد و قرار است به ‌زودی کیفرخواست نیز صادر شود که این مسأله زنگ خطر را برای نتانیاهو به صدا درآورده است.</p>
      <p>به همین جهت بسیاری از ناظران بر این باورند که نتانیاهو به دنبال ایجاد یک بحران و تنش بیرونی برای رهایی از معضل سیاسی درونی خود و به ویژه رهایی از اتهام فساد است.</p>
      <p>در این زمینه، وبگاه «استراتژیک کالچر» در مطلبی عنوان کرد، نتانیاهو احتمالا برای رهایی از اتهام فساد و به احتمال زیاد زندان به دنبال جنگ با ایران و تشدید تنش های بیرونی است.</p>
      <figure>
        <img src="https://cdn.tabnak.ir/files/fa/news/1398/9/4/1095446_201.jpg"/>
      </figure>
      <p>این رسانه آمریکایی در ادامه نوشت: به نظر می رسد همزمان با اینکه محاکمه نتانیاهو نزدیک می شود، حملات علیه مواضع ایران در سوریه و حتی عراق تشدید خواهد شد.</p>
      <p>لازم به ذکر است در صورت برکناری نتانیاهو از نخست وزیری، وی بلافاصله محاکمه و به احتمال فراوان به سیزده سال حبس محکوم خواهد شد که به معنای پایان حیات سیاسی «بی بی» است.</p>
      <p>در همین راستا، او اخیرا اظهارات ضد ایرانی خود را تقویت کرده و روز یکشنبه با حضور در شمال فسلطین اشغالی، بار دیگر گفت این رژیم به «مقابله» با ایران ادامه می‌دهد.</p>
      <p>به نوشته وبگاه شبکه «آی-24»، نتانیاهو حین دیدار از شمال فلسطین اشغالی همراه با «نفتالی بنت» وزیر جنگ رژیم صهیونیستی مدعی شد، ایران در حال برنامه‌ریزی برای انجام حملات جدید موشکی از عراق و یمن علیه اسرائیل است.</p>
      <p>نخست وزیر اسرائیل تلاش می‌کند تا از افزایش نفوذ و حضور ایران در منطقه جلوگیری کند.</p>
      <p>نتانیاهو گفت: «هر اقدام لازم برای جلوگیری از استقرار نظامی ایران در منطقه، از جمله فعالیت‌های لازم برای ممانعت از انتقال سلاح‌های کشنده از ایران به سوریه را انجام می‌دهیم. تعهد و آمادگی ما برای مبارزه با رژیم ایران قاطع است و تلاش می‌کنیم از دستیابی تهران به اهداف خود پیشگیری کنیم.»</p>
      <p>به نظر می رسد، نتانیاهو با حمله به مواضع ایران در سوریه به دنبال تحریک ایران و بروز اقدامات تهاجمی از سوی ایران است تا از این طریق بتواند یک بحران و تنش بیرونی را برای تحت الشعاع قرار دادن بحران داخلی که در آن گرفتار شده ایجاد کند.</p>
      <p>شاید به همین جهت باشد که چند روز پیش اسرائیل حملاتی علیه مواضع ایران در سوریه راه اندازی کرد؛ حملاتی که گفته می شود، با هدف گرفتن تلفات انسانی و در ادامه تحریک ایران انجام شد.</p>
      <p>این در حالی است که با توجه به هشدارهای پیشین ایران، اسرائیل از حملاتی که منجر به گرفتن تلفات انسانی از ایران در سوریه می شد، اجتناب می کرد. در واقع، نتانیاهو از خطوط قرمز های نظامی در سوریه عبور می کند تا بتواند بر بحران های داخلی خود فائق آید.</p>
    </article>
  </body>
</html>