<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30170"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="​Буряад Уласай ниигэмэй эмхинүүд хэр түлэгдэнэб гэжэ Алексей Цыденов шалгаха гэжэ даалгаба"/>
    <meta property="og:description" content="Бүхы һургуули, хүүгэдэй сэсэрлигүүд, ниигэмэй хамгаалгын яаманай мэдэлэй эмхинүүдтэ хэр дулаан бэ гэжэ шалгагдаха"/>
  </head>
  <body>
    <article>
      <h1>​Буряад Уласай ниигэмэй эмхинүүд хэр түлэгдэнэб гэжэ Алексей Цыденов шалгаха гэжэ даалгаба</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Буряад Уласай Толгойлогшо мүнөөдэр, ноябриин 25-да, үнгэргэгдэһэн түсэблэлгын суглаанда уласай болбосоролой болон эрдэм ухаанай, ниигэмэй хамгаалгын яамануудта ниигэмэй эмхинүүд хэр түлэгдэнэб гэжэ шалгаха гэжэ даалгаһан байна.</p>
      <p>- Бүхы һургуули, хүүгэдэй сэсэрлигүүд, ниигэмэй хамгаалгын яаманай мэдэлэй эмхинүүдтэ хэр дулаан бэ гэжэ долоон хоногой туршада шалгаад, удаадахи суглаанда энээн тухай тоосохот, - гэжэ Буряад Уласай Толгойлогшо Алексей Цыденов хэлэбэ.</p>
      <p>Буряад уласта дулаасуулгын хаһа гурим соогоо үнгэрнэ гэжэ барилгын болон гэр байрын ажахы шэнэдхэлгын сайд Николай Рузавин тэмдэглээ.</p>
      <p>Дулаасуулгын хаһада бэлэдхэл ноябриин 1-һээ 8 болотор хорин аймагта, хотын хоёр тойрог болон 5 һууринда үнгэргэгдөө. Мухар-Шэбэр, Бабанта, Зэдэ, Сэлэнгэ, Хори, Захаамин, Бэшүүр, Ярууна, Ивалга, Кабанск, Хэжэнгэ, Хурамхаан, Байгал шадарай болон Тарбагатай аймагуудта, Улаан-Үдэ, Северобайкальск, Хяагта, Гусиноозёрск хотонууд, Таксимо болон Северомуйск һууринууд дулаасуулгын хаһада бэлэн гэһэн үнэмшэлгэтэй болоо.</p>
      <p>Тиихэдэ Баргажан, Загарай, Хяагта, Муя, Хойто-Байгалай болон Түнхэн аймагууд болон Закаменск хото ноябриин 29 болотор гараһан асуудалнуудые шиидхэхэ талаар ажал ябуулха.</p>
      <p>Ноябриин 22-ой мэдээгээр, Баргажан, Бэшүүр, Зэдэ, Ярууна, Ивалга, Хурамхаан, Хори, Захаамин аймагууд болон Улаан-Үдэ, Закаменск хотонуудта нормативай ёһоор хүрэхэ түлишэтэй гээд тэмдэглэлтэй. Юһэн аймагта 26 үдэрһөө дээшэхэнэ түлишэтэй, энэнь нормативта тааруу бэшэ.</p>
      <p>Загарай аймагай Ильинка, Челутай, Онохой нютагуудта, Кабанск аймагай Бабушкин хотодо 9-11 үдэрэй туршада хүрэхэ түлишэтэй. Энэ байдал онсо хинагдана. Нютагай засагай байгууламжануудай хүтэлбэрилэгшэдтэ дулаасуулгын хаһа гурим соонь үнгэргэхэ талаар түлишөөр хангаха гэжэ даалгагдаа.</p>
    </article>
  </body>
</html>