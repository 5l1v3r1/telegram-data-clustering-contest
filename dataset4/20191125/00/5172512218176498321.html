<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/motorsportul-in-noua-era-volkswagen-anunta-ca-viitoarele-modele-de-94947.html"/>
    <meta property="og:site_name" content="Automarket"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Motorsportul în noua eră: Volkswagen anunță că viitoarele modele de competiție vor fi electrice"/>
    <meta property="og:description" content="Volkswagen a anunțat planurile diviziei de motorsport: nemții vor renunța complet la modelele cu motoare cu combustie internă și vor dezvolta exclusiv mașini electrice de competiție."/>
  </head>
  <body>
    <article>
      <h1>Motorsportul în noua eră: Volkswagen anunță că viitoarele modele de competiție vor fi electrice</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Cornel Șocariciu</a></address>
      <p>Volkswagen a anunțat planurile diviziei de motorsport: nemții vor renunța complet la modelele cu motoare cu combustie internă și vor dezvolta exclusiv mașini electrice de competiție.</p>
      <p>
        <b>Prototipul electric <a href="https://www.automarket.ro/masini-noi/volkswagen/">Volkswagen</a> ID.R nu a fost doar un vector de imagine gândit de constructorul german. Divizia Volkswagen Motorsport a acumulat o mulțime de informații pe care ar urma să le folosească pentru dezvoltarea viitoarelor modele de competiții.</b>
      </p>
      <p>Conform oficialilor Volkswagen, în perioada următoare, divizia de motorsport ar urma să lanseze o serie de concepte <a href="https://www.automarket.ro/stiri/masina-electrica-85611.html">electrice</a> bazate pe arhitectura electrică MEB, aceeași platformă pe care nemții o vor utiliza pentru extinderea gamei ID.</p>
      <p>Iar prototipul Volkswagen ID.R, primul vehicul electric de competiție dezvoltat de nemți, a reușit să iasă în evidență pe unele dintre cele mai dificile trasee. Prototipul electric deține câteva recorduri impresionante la <a href="http://www.automarket.ro/stiri/record-doborat-prototipul-electric-volkswagen-id-r-a-depasit-cu-16-secunde-85185.html">Pikes Peak</a>, <a href="https://www.automarket.ro/stiri/motive-de-sarbatoare-in-familia-volkswagen-id-r-este-cel-mai-rapid-vehicul-91783.html">Nurburgring</a>, <a href="https://www.automarket.ro/stiri/record-doborat-prototipul-electric-volkswagen-id-r-a-stabilit-un-nou-timp-92387.html">Goodwood</a> și <a href="https://www.automarket.ro/stiri/volkswagen-id-r-a-stabilit-primul-record-oficial-pe-traseul-montan-poarta-93341.html">Tianmen</a>. </p>
      <p><i><b>"Cu ajutorul prototipului ID.R am demonstrat potențialul vehiculelor <a href="https://www.automarket.ro/stiri/masina-electrica-85611.html">electrice</a>. Acum a venit momentul să facem următorul pas: Volkswagen va renunța la modelele de competiție cu motoare cu combustie internă și va miza pe mobilitatea electrică"</b></i> a declarat Frank Welsch, directorul departamentului de Cercetare și Dezvoltare din cadrul Volkswagen.</p>
      <p>În prezent, Volkswagen oferă două modele destinate pasionaților de motorsport: Polo GTI R5 și Golf GTI TCR. Conform oficialilor producătorului german, Volkswagen oprește complet susținerea programului din competițiile de raliu (nemții nu vor mai înscrie în aceste competiții echipaje aflate sub steagul diviziei Volkswagen Motorsport), însă compania va continua să ofere echipelor private modelul Polo GTI R5. În ceea ce privește Golf GTI TCR, producția acestuia ar urma să se încheie la finalul anului curent, iar nemții nu vor oferi un înlocuitor bazat pe noua generație Golf. Echipele private care au un astfel de model în garaje trebuie să știe că producția pieselor de schimb va continua pentru o perioadă lungă de timp.</p>
    </article>
  </body>
</html>