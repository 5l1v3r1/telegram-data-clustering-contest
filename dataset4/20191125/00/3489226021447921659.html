<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/polla-xristoygenniatika-fwta-sthn-athhna-yposxetai-o-mpakogiannhs-alla-oi-girlantes-den-trwgontai"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="«Πολλά Χριστουγεννιάτικα φώτα» στην Αθήνα υπόσχεται ο Μπακογιάννης αλλά οι γιρλάντες δεν τρώγονται!"/>
    <meta property="og:description" content="Κανείς δεν θα αντιδρούσε στα πολλά φώτα της πόλης την περίοδο των Χριστουγέννων έτσι για να φτιάξει η διάθεση του κόσμου."/>
  </head>
  <body>
    <article>
      <h1>«Πολλά Χριστουγεννιάτικα φώτα» στην Αθήνα υπόσχεται ο Μπακογιάννης αλλά οι γιρλάντες δεν τρώγονται!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Κανείς δεν θα αντιδρούσε στα πολλά φώτα της πόλης την περίοδο των Χριστουγέννων έτσι για να φτιάξει η διάθεση του κόσμου.</h4>
      <p>Ιδιαίτερα όταν επιστρατεύονται εταιρείες και χορηγοί που θα αναλάβουν το κόστος…</p>
      <p>Μόνον που Χριστούγεννα δεν είναι τα φώτα…</p>
      <p>Χριστούγεννα είναι να έχεις μια στέγη, ένα πιάτο φαγητό καθημερινά, μια δουλειά, περίθαλψη και σχολεία, μια ελπίδα για το μέλλον.</p>
      <p>Χριστούγεννα είναι και γι αυτούς που από τον καιρό της κρίσης και των μνημονίων βρέθηκαν στο πεζοδρόμιο, είτε απλά λόγω χρεών, είτε λόγω εξάρτησης.</p>
      <p>Χριστούγεννα είναι αγάπη για τον πλησίον σου, αλληλεγγύη για τον γείτονά σου είτε είναι Έλληνας, είτε αλλοδαπός. Μαύρος ή άσπρος, ομοφυλόφιλος ή στρέιτ, μουσουλμάνος ή χριστιανός.</p>
      <p>
        <b>Χριστούγεννα είναι αγάπη, που η ίδια η αγάπη γεμίζει την ψυχή σου, δεν είναι φως και λαμπάκια που δίνουν τον τόνο κρύβοντας πόνο, ανεργία, αρρώστιες κάτω από το χαλί.</b>
      </p>
      <p>Δεν είναι ψεύτικο φως, είναι αληθινό που ακουμπάει τις καρδιές και όχι το καταναλωτικό πορτοφόλι.</p>
      <p>Δεν είναι να διώχνουμε τους άστεγους και τους εξαρτημένους από μία περιοχή για να μην φαίνονται.</p>
      <p>Ίσως να ήταν καλύτερο όλοι αυτοί οι χορηγοί να χορηγούσαν βοήθεια ουσιαστική σε αυτούς που πράγματι το έχουν ανάγκη.</p>
      <p>Κανένα πρόβλημα με τις εταιρείες που θέλησαν να βοηθήσουν στις γιρλάντες…</p>
      <p>Μόνον που η ιδιωτική πρωτοβουλία θα μπορούσε να συνδράμει άμεσα στο να απαλύνουν τον πόνο όχι μόνον να συμβάλουν στην κατανάλωση…</p>
      <p>Και δεν έχουμε πρόβλημα με τις φωτεινές γιρλάντες, απλά άλλα προέχουν περισσότερο. </p>
      <p>
        <b>Οι γιρλάντες δεν τρώγονται... </b>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbcc01825e63113967d9c3.jpg"/>
        <figcaption>Φωτογραφία αρχείου</figcaption>
      </figure>
      <p>
        <b>Σύμφωνα με το δελτίο Τύπου, </b>
      </p>
      <p>
        <i>«Ο Δήμος Αθηναίων φωταγωγεί εορταστικά την πόλη όσο ποτέ στο παρελθόν</i>
      </p>
      <p>
        <i>Και με το πρόγραμμα "Υιοθέτησε την πόλη σου"</i>
      </p>
      <p>
        <i>Με στόχο οι Αθηναίες και οι Αθηναίοι να γιορτάσουν αυτά τα Χριστούγεννα σε μια πόλη λαμπερή όσο ποτέ τις τελευταίες δεκαετίες, όπως έχει τονίσει ο δήμαρχος Αθηναίων Κώστας Μπακογιάννης, ο Δήμος Αθηναίων ξεκινά την εορταστική φωταγώγηση της πόλης στο κέντρο αλλά και στις γειτονιές της. Τα φετινά Χριστούγεννα ο εορταστικός φωτισμός της Αθήνας με την πολύτιμη συνδρομή και της ιδιωτικής πρωτοβουλίας θα απλωθεί σταδιακά σε πλατείες, λεωφόρους, κεντρικές και περιφερειακές οδικές αρτηρίες αλλά και μικρότερους δρόμους που δεν είχε φτάσει ποτέ στο παρελθόν.</i>
      </p>
      <p>
        <i>«Υιοθετώντας» τα Χριστούγεννα στην Αθήνα μεγάλες εταιρίες, ιδρύματα, φορείς και σωματεία δίνουν την δυνατότητα στον Δήμο Αθηναίων να φωταγωγήσει με τις δικές του δυνάμεις και την υλικοτεχνική υποδομή που έχει ήδη στην διάθεση του μια σειρά από περιοχές που είτε δεν υπήρξε παλαιοτέρα εορταστικός φωτισμός είτε αυτός ήταν υποτυπώδης και δεν βοηθούσε στην δημιουργία Χριστουγεννιάτικου κλίματος για μικρούς και μεγάλους. Κι αυτό γιατί η Αθήνα μέχρι και τις προηγούμενες γιορτές στολιζόταν με υλικό που είχε προμηθευτεί τελευταία φορά ο Δήμος Αθηναίων στις αρχές της δεκαετίας του 2000.</i>
      </p>
      <p>
        <i>Ανταποκρινόμενες στην πρωτοβουλία «Υιοθέτησε την Πόλη σου», 19 εταιρίες, ιδρύματα, φορείς και σωματεία ανέλαβαν να στολίσουν και να φωταγωγήσουν για την περίοδο των εορτών, αντίστοιχα σημεία της πόλης.</i>
      </p>
      <p>
        <i>«Η συνεργασία με τις 19 επιχειρήσεις που συμμετέχουν στον στολισμό της πόλης, είναι η απόδειξη ότι ο δημόσιος και ο ιδιωτικός τομέας μπορούν να συνεργάζονται, να συνδημιουργούν, να είναι βασικοί πυλώνες των αλλαγών που χρειάζεται η πόλη. Δεν πρόκειται για περιστασιακή συνεργασία. Είναι η φιλοσοφία και η κουλτούρα με την οποία δουλεύει ο δήμος μας. Είναι η στρατηγική που θέλει μία Αθήνα απαλλαγμένη από ιδεοληψίες και προκαταλήψεις. Η πόλη που συνεργάζεται, που δημιουργεί συμμαχίες και προχωρά μπροστά, αλλάζει» τόνισε ο δήμαρχος Αθηναίων Κώστας Μπακογιάννης στη διάρκεια Συνέντευξης Τύπου.»</i>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbcc01825e6313ec68dfd3.jpg"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>