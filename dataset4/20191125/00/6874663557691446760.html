<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774405,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="שי בסון: &quot;בנק שלא ייכנס לתחום הבינה המלאכותית לא יהיה רלוונטי לצעירים&quot;"/>
    <meta property="og:description" content="ראש חטיבת לאומי טכנולוגיות אמר בוועידת Mind the Tech TLV של כלכליסט ובנק לאומי, כי &quot;תחום הסייבר מאתגר אותנו. ככל שישנם יותר ויותר שירותים דיגיטליים כך מתעצמים האיומים ושטחי התקיפה על נכסי הבנק&quot;"/>
  </head>
  <body>
    <article>
      <h1>שי בסון: "בנק שלא ייכנס לתחום הבינה המלאכותית לא יהיה רלוונטי לצעירים"</h1>
      <h2>ראש חטיבת לאומי טכנולוגיות אמר בוועידת Mind the Tech TLV של כלכליסט ובנק לאומי, כי "תחום הסייבר מאתגר אותנו. ככל שישנם יותר ויותר שירותים דיגיטליים כך מתעצמים האיומים ושטחי התקיפה על נכסי הבנק"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">נעמי צורף</a></address>
      <p>"בינה מלאכותית בשילוב עם מכונה ואדם היא חלק מהמענה של הבנקאות החכמה שאנחנו מציעים ללקוחותינו", אמר היום (ב') שי בסון, ראש חטיבת לאומי טכנולוגיות במסגרת ועידת Mind the Tech TLV. "ענקי התוכנה מביאים את עולם הבינה המלאכותית מובנת בתוך השירותים שלהם ואנחנו הבנקים צריכים לפתח אותה, זה מסע מרתק שהוא הזדמנות עבור הבנקים, התעשייה והאקדמיה".</p>
      <p>בסון הציג את המוטיבציות והאתגרים לשימוש בבינה מלאכותית בעולם הבנקאות ואמר: "בעולם הזה כולם יודעים שהבנקאות המסורתית מאותגרת. אחד האתגרים הגדולים ביותר מגיע מצד חברות הענק שנכנסות לעולם השירותים בנקאיים מבלי להיות בנק, כמו גוגל, אמזון ופייסובק, יש להם פרוטפויליו עשיר בעולם הבנקאות שמאבדת את שיווי המשקל ונכנסת לעידן חדש".</p>
      <figure>
        <img src="https://images1.calcalist.co.il/PicServer3/2019/11/25/949710/1NL.jpg"/>
        <figcaption>שי בסון ראש חטיבת לאומי טכנולוגיות <br/>צילום: יריב כץ</figcaption>
      </figure>
      <p>"הרגולטור בהסדרות מבניות ורגולטוריות, בא לפרום את החומה סביב הבנקים המסורתיים ומבקש להגביר בכך את השקיפות והתחרות ולייצר בנקאות פתוחה שככל הנראה תביא למפץ גדול בתחום. כמו כן, האפשרות לניוד חשבונות בנק בקליק על כל נכסיהם תביא גם היא לגידול בתחרות", אמר בסון.</p>
      <p>"מבחינת הלקוחות הבנק שלהם זה מכשיר הטלפון", אמר בסון. "לקוחות כבר לא הולכים לסניפים והם מצפים לבנקאות דיגיטלית פשוטה, ידידותית ונוחה. כמובן שגם תחום הסייבר מאתגר אותנו ומצוי במחשבתנו כל הזמן. ככל שישנם יותר ויותר שירותים דיגיטליים כך גם מתאר האיומים ושטחי התקיפה הולכים ומתעצמים וההגנה על נכסי הבנק והלקוחות הופכת להיות מורכבת יותר".</p>
      <p>
        <b>"בנקאות חכמה" - בנקאות שמותאמת בזמן</b>
      </p>
      <p>"כיום אנחנו מציעים ללקוחות שלנו מה שנקרא 'בנקאות חכמה' - בנקאות שמותאמת בזמן, בערוץ ובתכנון ללקוח, בנקאות שמציעה ללקוחותיה באופן רציף הצעות ערך אטרקטיביות שנשענות על דאטה והיא חסרת גבולות פיזיים או וירטואליים. הבנקאות הדיגיטלים עוברת דרך שינוי תרבותי ושינוי טכנולוגי", הסביר בסון וביקש להתמקד בשינוי הטכנולוגי. "אנחנו משתמשים בטכנולוגיה בעיקר בצורה של איסוף דאטה ובינה מלאכותית. אם דאטה זה הדלק החדש, הבינה המלאכותית היא החמצן החדש ויחד הם יוצרים בנקאות חכמה".</p>
      <p>"אם הדור הראשון של הבינה המלאכותית בבנקאות בעיקר מוכוון יעילות, הדור השני כבר מוכוון חיבורים של כל הנקודות שהמוח האנושים לא מסוגל לחבר לכדי תובנות שיביאו לשיפור חווית הלקוח, שבעידן הדיגיטלי מהווה חלק חשוב בשירותים הבנקאיים וכמובן המשך התקדמות בערוץ היעילות".</p>
      <p>"השימוש בטכנולוגיות של בינה מלאכותית ילך ויגדל בצורה אקספוננציאלית", אמר בסון. "הבנקים מבינים שבנק שלא נכנס לתחומי הבינה המלאכותית והביג דאטה, ימצא את עצמו לא רלוונטי מול אוכלוסיות צעירות".</p>
      <p>בסון מנה את המקרים בהם בנק לאומי משתמש בבינה המלאכותית: "ראשית, חיזוי על בסיס מודלים - חיזוי של נטישה או של צמיחה, של אירוע כספי גדול שלקוחות מתעדים שיקרה להם כמו אקזיט או גיוס כספי. שנית, בקרות רגולטוריות שאנחנו נדרשים לעשות ושעבודה אנושית לא מספיק טובה כדי לזהות. בנוסף, נשתמש בבינה המלאכותית לצורך יצירת הסכמים מול לקוחות".</p>
    </article>
  </body>
</html>