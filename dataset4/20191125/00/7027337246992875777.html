<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700230/%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%88%D8%B2%DB%8C%D8%B1-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-6-%D9%85%D8%A7%D9%87-%D9%BE%DB%8C%D8%B4-%D8%A7%D8%B3%D8%AA%D8%B9%D9%81%D8%A7-%D8%AF%D8%A7%D8%AF%D9%87-%D8%A8%D9%88%D8%AF-%D8%A7%D9%85%D8%A7-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%86%D9%BE%D8%B0%DB%8C%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="معاون پارلمانی رئیس‌جمهور: وزیر جهاد کشاورزی 6 ماه پیش استعفا داده بود اما رئیس‌جمهور نپذیرفت"/>
    <meta property="og:description" content="معاون پارلمانی رئیس‌جمهور گفت: محمود حجتی شش ماه پیش به خاطر کسالت جسمانی از وزارت جهاد کشاورزی استعفا داد ولی رئیس‌جمهور استعفایش را نپذیرفته بود."/>
  </head>
  <body>
    <article>
      <h1>معاون پارلمانی رئیس‌جمهور: وزیر جهاد کشاورزی 6 ماه پیش استعفا داده بود اما رئیس‌جمهور نپذیرفت</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040942_685.jpg"/>
      </figure>
      <p>معاون پارلمانی رئیس‌جمهور گفت: محمود حجتی شش ماه پیش به خاطر کسالت جسمانی از وزارت جهاد کشاورزی استعفا داد ولی رئیس‌جمهور استعفایش را نپذیرفته بود.</p>
      <p>حسینعلی امیری در گفت‌وگو با ایسنا درباره دلیل استعفای محمود حجتی اظهار کرد: حجتی از وزرای باسابقه، با تجربه و انسانی مومن است که به یک خانواده شهیدپرور تعلق دارد که در وزارت جهاد کشاورزی دولت‌های یازدهم و دوازدهم عملکرد موفقی داشت.</p>
      <p>وی ادامه داد: حجتی از پنج – شش ماهه پیش به خاطر کسالت جسمی چند بار درخواست استعفا داده بود ولی رئیس‌جمهور با توجه به موفقیت‌های وی با استعفایش موافقت نکرد و از او خواست تا به کارش ادامه دهد اما از یک ماه پیش که کسالت جسمانی حجتی بیشتر شد، وی بر استعفایش اصرار کرد و رئیس‌جمهور هم آن را پذیرفت.</p>
      <p>معاون پارلمانی رئیس‌جمهور همچنین با بیان اینکه استعفای حجتی ربطی به موضوع استیضاحش در مجلس نداشت، تصریح کرد: من از پنج – شش ماه پیش در دولت شاهد بودم که حجتی اصرار داشت که رئیس‌جمهور استعفایش را بپذیرد.</p>
      <p>امیری درباره آخرین وضعیت تشکیل وزارت بازرگانی نیز گفت: گزارش تشکیل این وزارتخانه در کمیسیون اجتماعی مجلس است و پس از بررسی به صحن مجلس می‌آید. در شرایط تحریمی تشکیل این وزارتخانه برای کشور مهم است و امیدوارم که نمایندگان به تشکیل این وزارتخانه رای مثبت بدهند.</p>
    </article>
  </body>
</html>