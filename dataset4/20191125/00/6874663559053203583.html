<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774411,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="בועז לוי, סמנכ&quot;ל תע&quot;א: &quot;מבנה הכוח בשדה הקרב הולך להישבר, החייל הבודד הופך לגורם מרכזי&quot;"/>
    <meta property="og:description" content="לדברי סמנכ&quot;ל בתעשייה האווירית ומנהל חטיבת מערכות טילים וחלל בוועידת Mind the Tech TLV, &quot;לחייל הבודד מגיע הרבה מידע שהוא יכול לנהל ולהשתמש בו מה שנותן לנו יכולות בשדה הקרב העתידי&quot;"/>
  </head>
  <body>
    <article>
      <h1>בועז לוי, סמנכ"ל תע"א: "מבנה הכוח בשדה הקרב הולך להישבר, החייל הבודד הופך לגורם מרכזי"</h1>
      <h2>לדברי סמנכ"ל בתעשייה האווירית ומנהל חטיבת מערכות טילים וחלל בוועידת Mind the Tech TLV, "לחייל הבודד מגיע הרבה מידע שהוא יכול לנהל ולהשתמש בו מה שנותן לנו יכולות בשדה הקרב העתידי"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">נעמי צורף</a></address>
      <p>"בעידן שבו הטכנולוגיה כל כך מתוחכמת, תרחישי הקרב משתנים ודינמיים וקבועי הזמן קצרים אנחנו נדרשים לאופטימיזציה, לאוטומיציה, לביג דאטה ולרובוטיקה", אמר בועז לוי סמנכ"ל בתעשייה האווירית ומנהל חטיבת מערכות טילים וחלל במסגרת ועידת Mind the Tech TLV של כלכליסט ובנק לאומי</p>
      <p>"את כל הדברים האלה אנחנו עושים בתעשייה האווירית שנים רבות ואנחנו כרגע נמצאים בקפיצת מדרגה כדי לנהל את המשאבים בשדה הקרב. מבנה הכוח, כמו שהיינו רגילים בצבא, הולך להישבר, החייל הבודד הופך לגורם הרבה יותר מרכזי, מגיע אליו הרבה מידע שהוא יכול לנהל ולהשתמש בו מה שנותן לנו יכולות בשדה הקרב העתידי".</p>
      <p>"אנחנו בית למצויינות טכנולוגית ונקודת המוצא שלנו היא שיש לנו לא יותר מהזדמנות אחת להצליח", אמר לוי. "לכן אנחנו עובדים על פתרונות משולבים עם טכנולוגיות קצה, בהרבה מהתחומים שאנחנו עוסקים בהם אנחנו הראשונים בעולם להתעסק בהם, אנחנו עובדים על קישוריות גבוהה, איסוף מידע, העברת מידע ושימוש מיטיבי בו. למשל כשלווין נמצא בחלל ומוריד מידע ללוחם בשטח, או דוגמה נוספת היא כשאנחנו שולחים טיל לנקודה בחלל הוא אמור לפגוש בנקודה שלא ראה אותה, הוא צריך לראות את המטרה, לזהות אותה, לדעת איפה לפגוע ומתי לפגוע. אנחנו פועלים בים, ביבשה, באוויר ובחלל".</p>
      <figure>
        <img src="https://images1.calcalist.co.il/PicServer3/2019/11/25/949766/1NL.jpg"/>
        <figcaption>בועז לוי, סמנכ"ל התעשייה האווירית ומנהל חטיבת מערכות טילים וחלל <br/>צילום: יריב כץ</figcaption>
      </figure>
      <p>"הדילמה הראשונה של העולם הדיגיטלי קשורה בקישוריות, לחבר את כולם עם כולם. אנחנו באמצעות הטכנולוגיה צרכים ליצור את המידע, לנתח לבנות תשתיות ולעשות החלטות בקבועי זמן שבן אדם רגיל לא יכול לזהות. מרגי שמתגלה טיל שמשוגר ועד הזמן בו צריך ליירט אותו יש זמן החלטה של מיקרו שניות, המכונות צריכות לעשות החלטות עבור האדם", הסביר לוי. "כאן נכנס עולם החסינות בצורה משמעותית לשדה הקרב העתידי. מצד אחד אנחנו מחזיקים במערכות מתוחכמות ומצד שני, בהינתן תקיפת סייבר או מצב של שיבוש נתונים, המערכות צריכות לאפשר למשתמשים לעבור במהירות הבזק לברירת המחדל האנושית שלנו". "אנחנו כמפתחים חייבים לחזות את האיומים ולעבוד כל הזמן על המנעד בין הצרכים המבצעיים, היכולות האנושיות והיכולות הטכנולוגיות", אמר לוי.</p>
    </article>
  </body>
</html>