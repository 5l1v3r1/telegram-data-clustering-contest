<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/nog-een-schurk-gecast-in-the-batman-super-power-unlimited/"/>
    <meta property="og:site_name" content="Power Unlimited"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Nog een schurk gecast in The Batman - Super Power Unlimited "/>
    <meta property="og:description" content="Het is weer maandag, dus is het Super Power Unlimited-dag met vandaag: Matt Reeves cast nóg een schurk voor The Batman, J.J. Abrams over de mogelijke regie van een nieuwe Superman-film, Channing Tatum gaat aan de slag met een ware cultcomic en meer!"/>
  </head>
  <body>
    <article>
      <h1>Nog een schurk gecast in The Batman - Super Power Unlimited </h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Wimpie</a></address>
      <p>
        <b>Het is weer maandag, dus is het Super Power Unlimited-dag met vandaag: Matt Reeves cast nóg een schurk voor The Batman, J.J. Abrams over de mogelijke regie van een nieuwe Superman-film, Channing Tatum gaat aan de slag met een ware cultcomic en meer!</b>
      </p>
      <p>Welkom bij Super Power Unlimited, dé rubriek met al het superheldennieuws van de afgelopen dagen. Vandaag heeft Matt Reeves de volgende schurk gecast voor The Batman, neemt Channing Tatum en wat minder bekende comic-rol aan en geeft J.J. Abrams antwoord op de vraag of hij een nieuwe Superman gaat maken.<br/>     </p>
      <h3>Matt Reeves brengt een bekende DC-maffiabaas naar The Batman</h3>
      <p>De cast van The Batman blijft maar groeien. In voorgaande weken werden Zoë Kravitz, Andy Serkis, Jeffrey Wright, Colin Farrel en Paul Dano gecast in grote rollen en afgelopen weekend meldde Matt Reeves op <a href="https://twitter.com/mattreevesLA/status/1198001378125393920">Twitter</a> dat opnieuw een personage is gecast; maffiabaas Carmine Falcone. John Turturro (The Big Lebowski, Transformers) gaat het hoofd van de Falcone-familie spelen. Check Reeves’ Tweet hieronder.</p>
      <figure>
        <iframe data-src="https://twitter.com/mattreevesLA/status/1198001378125393920?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De cast van The Batman telt met de aanstelling van Turturro nu drie prominente Batman-schurken: Riddler (Dano), Penguin (Farrel) en Falcone. Zoë Kravitz’ Catwoman kan ook als schurk gezien worden, al zou je kunnen stellen dat zij zich doorgaans in grijs gebied bevindt. Reeves heeft met The Batman een film noir-achtige aanpak voor ogen en het personage van Falcone past redelijk goed in die visie; Carmine ‘The Roman’ Falcone is in de comics namelijk de meest machtige maffiabaas van Gotham die bijna alle politieagenten in zijn binnenzak heeft. In de beginjaren van Bruce Wayne’s carrière als Batman clasht hij regelmatig met de zware misdadiger.</p>
      <p>Turturro volgt Tom Wilkinson en John Doman op, die Falcone respectievelijk in Batman Begins en Gotham speelden. The Batman draait vanaf 25 juni 2021 in de bioscoop.<br/>     </p>
      <h3>Maakt J.J. Abrams de volgende Superman-film?</h3>
      <p>Afgelopen zomer sloot regisseur en producent J.J. Abrams met zijn Bad Robot Productions een megadeal met WarnerMedia. Abrams’ Bad Robot zou in ruil voor <a href="https://www.theverge.com/2019/9/12/20862868/warnermedia-jj-abrams-movies-hbo-tv-streaming-bad-robot-productions">250 miljoen dollar</a> exclusief films en series maken voor WarnerMedia, HBO en Warner Bros., maar vanuit verschillende media verschenen geruchten dat Abrams als onderdeel van de deal een of meerdere DC-films zou gaan maken, waaronder <a href="https://comicbook.com/dc/2019/09/13/could-j-j-abrams-new-warner-bros-deal-lead-to-a-superman-reboot-/">een Superman-film</a>. Ook zou hem gevraagd zijn om een <a href="https://www.pu.nl/artikelen/feature/gaat-jj-abrams-aan-de-slag-bij-dc-super-power-unlimited/">leidende rol te spelen binnen het DCEU</a>, zoals Kevin Feige die rol al jaren speelt binnen Marvel Studios.</p>
      <figure>
        <img src="https://cdn2.pu.nl/media/wimpie/j-j-abrams4.jpg"/>
      </figure>
      <p>Inmiddels is al bekend dat Abrams die leidende rol niet zal spelen, maar over de regie van een Superman-film bestond nog wat onduidelijkheid. <a href="https://www.rollingstone.com/movies/movie-features/star-wars-jj-abrams-secrets-of-skywalker-912362/">Rolling Stone</a> vroeg Abrams afgelopen weekend direct naar de mogelijke regieklus, waarop hij -volgens Rolling Stone niet geheel overtuigend- antwoordde dat daar '<i>nog geen discussie over heeft plaatsgevonden'</i>. Rolling Stone durft Abrams' verklaring in twijfel te trekken omdat hij een enorme Superman-fan is; in zijn kantoor, waar Rolling Stone hem interviewde, staan verschillende Superman-figurines en Abrams heeft al eens een script geschreven voor een Superman-film die nooit gemaakt is: <a href="https://screenrant.com/jj-abrams-superman-flyby-man-steel/">Superman: Flyby</a>.</p>
      <p>Mocht uiteindelijk blijken dat Abrams toch de regie van een nieuwe Superman op zich neemt, dan is de vraag nog of Henry Cavill terugkeert als Kal-El. De acteur leek na Justice <a href="https://www.hollywoodreporter.com/heat-vision/henry-cavill-as-superman-warner-bros-dc-universe-shake-up-1142306">League zijn cape aan de wilgen te hangen</a>, maar kwam daar middels <a href="https://www.youtube.com/watch?v=asS8-y3GYC4">een vage social media-post</a> toch op terug.<br/><b>    </b></p>
      <h3>Channing Tatum produceert verfilming van The Maxx</h3>
      <p>Weet je nog dat Channing Tatum Gambit zou gaan spelen? Dat is inmiddels al ruimschoots van de baan en misschien is dat maar goed ook. Wat echter hartstikke bevestigd is door <a href="https://www.hollywoodreporter.com/heat-vision/channing-tatum-roy-lee-adapt-sam-kieth-comic-maxx-1257352">The Hollywood Reporter</a>, is Tatums betrokkenheid bij een project dat misschien wel een van de grootste cult classics in comicland verfilmt: Image Comics’ The Maxx uit 1993. Tatum gaat de film samen met zijn productiepartner Roy Lee (Doctor Sleep) produceren, of Tatum ook een rol gaat spelen is nog niet bekend.</p>
      <figure>
        <iframe src="https://www.youtube.com/embed/6JdsGxP9DsU" width="608" height="370" data-service="Youtube" scrolling="no"/>
      </figure>
      <p>The Maxx is een verhaal van schrijver Sam Kieth en volgt de avonturen van de titelheld vanuit twee perspectieven: de echte wereld en een alternatieve werkelijkheid genaamd de Outback. In de echte wereld is hij een zwerver die in een doos woont, terwijl hij in de Outback als The Maxx een supersterke beschermer is van de Jungle Queen. Deze dame bestaat in de echte wereld ook als sociaal werker Julie Winters, maar zij is zich niet bewust van The Outback. The Maxx is dat echter wel…</p>
      <p>The Maxx werd in de jaren negentig geadapteerd tot een gelijknamige animatieserie voor MTV. De serie wordt vooral geprezen voor zijn bizarre en veranderlijke animatiestijl. Wanneer de film in de bioscoop verschijnt is nog niet bekend.<br/>     </p>
      <h3>Todd Phillips pitchte meerdere DC-karakterstudies aan Warner Bros.</h3>
      <p>Todd Phillips’ Joker gaat lekker op de Box Office: vorige week brak de DC-karakterstudie van de Joker door de grens van <a href="https://www.boxofficemojo.com/release/rl252151297/">1 miljard dollar</a>, wat zorgde voor een stormvloed aan <a href="https://metro.co.uk/2019/11/22/joker-director-todd-phillips-shuts-sequel-rumours-11202450/">geruchten over een mogelijk vervolg</a>. Die bleken uiteindelijk niet waar te zijn zei Todd Phillips, maar afgelopen weekend vertelde de regisseur in gesprek met <a href="https://deadline.com/video/todd-phillips-joker-career-interview-behind-the-lens/">Deadline</a> dat hij wel een idee voor meerdere DC-karakterstudies heeft gepitcht aan Warner Bros. Dit zei Phillips precies over zijn pitch:</p>
      <blockquote>I said, 'This will be the first movie, and then we'll get this director to do that, and this director to do this, and we'll call it DC Black, and Joker will be the first film. In a weird way, it gives you two bites of the apple, of these characters. You can do these kind of down-and-dirty character studies over here, and still do the DC Universe over there. To which they said, 'Okay, calm down, you're not starting a label here at Warners, but this is interesting. Go write this and tell us what you're thinking.</blockquote>
      <figure>
        <iframe src="https://www.youtube.com/embed/T3J2IjMHDVM" width="608" height="370" data-service="Youtube" scrolling="no"/>
      </figure>
      <p>Dat schrijven is Phillips gaan doen, en uiteindelijk was daar afgelopen oktober Joker met Joaquin Phoenix in de titelrol. De film werd vóór release omgeven door controverse, waarna critici en fans lyrisch waren over de film. Met de opbrengst van Joker is het de vraag of Warner Bros. nu wél warmloopt voor een aparte filmserie met karakterstudies van DC’s beruchtste schurken. Zie jij het al voor je? Todd Phillips als uitvoerend producent van een duister DC-filmlabel dat alleen maar karakterstudies maakt?<br/>     </p>
      <h3>Venom 2-producer prijst invalshoek van regisseur Andy Serkis</h3>
      <p>Ondanks matige reviews verpletterde Sony’s Venom vorig jaar oktober de <a href="https://www.boxofficemojo.com/release/rl2734720513/?ref_=bo_sh_im">box office</a> met een opbrengt van ruim tachtig miljoen in het Amerikaanse openingsweekend en een uiteindelijke wereldwijde opbrengst van ruim 856 miljoen dollar. Een vervolg kon dus niet uitblijven en een paar maanden na release werd bekend dat Venom 2 gemaakt zou worden. Afgelopen augustus vond Sony ook zijn nieuwe Venom-regisseur: <a href="https://www.pu.nl/artikelen/feature/andy-serkis-regisseert-venom-2-super-power-unlimited/">Andy Serkis</a>.</p>
      <p>Serkis ken je uiteraard vooral als acteur die voornamelijk uitblinkt in zijn motion capture-werk. Als regisseur heeft hij echter ook al stapjes gezet: voor The Hobbit was hij 2nd unit director, in 2017 maakte hij zijn regiedebuut Breathe en voor Netflix maakte hij vorig jaar Mowgli: Legend of the Jungle. Producent Matt Tolmach is tegenover <a href="https://comicbook.com/marvel/2019/11/22/venom-2-spoilers-movie-director-andy-serkis-matt-tolmach/">Comicbook</a> in ieder geval enthousiast over Serkis’ aanpak als regisseur zijn samenwerking met hoofdrolspeler Tom Hardy:</p>
      <blockquote>He's a great director, but also he's an actor and he's played inside monsters and he sort of understands character from inside. It's been wild to watch him with Hardy, because they speak that language that only actors understand - particularly, people like Tom Hardy, and what it's like to be in this other character from another realm. He's like a mystical figure, Andy Serkis, and when he's around people you feel his presence. He was having Tom do really well, and so we got to know him, actually, through Tom. He's going to be special. It's a really great connection.</blockquote>
      <figure>
        <iframe src="https://www.youtube.com/embed/xLCn88bfW1o" width="608" height="370" data-service="Youtube" scrolling="no"/>
      </figure>
      <p>Voor het vervolg op Venom keren naast hoofdrolspeler Tom Hardy ook Michelle Williams en Woody Harrelson terug. Laatstgenoemde werd in een post-creditscene geïntroduceerd als Kletus Kassady, de seriemoordenaar die uiteindelijk Carnage wordt. De kans is dus groot dat de symbiote-rivaliteit tussen Carnage en Venom naar voren komt in de tweede film rondom Eddie Brock en zijn alien alter-ego.</p>
      <p>Dit was hem alweer, de Super Power Unlimited van deze week. Heb je de Disney+ tips van de PU-redactie al gecheckt? Alie heeft ze <a href="https://www.pu.nl/artikelen/feature/disney-plus-tips-van-de-pu-redactie/">hier</a> voor je op een rijtje gezet.</p>
      <p>
        <a href="https://www.pu.nl/artikelen/feature/paul-dano-speelt-riddler-in-the-batman-super-power-unlimited/">
          <b>Super Power Unlimited 48</b>
        </a>
      </p>
      <p>
        <a href="https://www.pu.nl/artikelen/feature/martin-scorsese-verduidelijkt-marvel-standpunt/">
          <b>Super Power Unlimited 49</b>
        </a>
      </p>
      <p>
        <a href="https://www.pu.nl/artikelen/feature/ant-man-3-verschijnt-in-phase-5-super-power-unlimited/">
          <b>Super Power Unlimited 50</b>
        </a>
      </p>
      <p>
        <a href="https://www.pu.nl/artikelen/feature/kevin-feige-doorbreekt-stilte-over-zijn-star-wars-klus-super-power-unlimited/">
          <b>Super Power Unlimited 51</b>
        </a>
      </p>
      <p>
        <a href="https://www.pu.nl/artikelen/feature/eindelijk-een-releasedatum-voor-black-adam-super-power-unlimited/">
          <b>Super Power Unlimited 52</b>
        </a>
      </p>
    </article>
  </body>
</html>