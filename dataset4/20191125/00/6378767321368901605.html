<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/clenske-krajiny-schvalili-konecnu-podobu-rozpoctu-eu-na-rok-2020-cl722870.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Členské krajiny schválili konečnú podobu rozpočtu EÚ na rok 2020"/>
    <meta property="og:description" content="24hod.sk - Členské krajiny schválili konečnú podobu rozpočtu EÚ na rok 2020 - Na snímke vlajky Európskej únie vejú pred sídlom Európskej únie v Bruseli 16. októbra 2019."/>
  </head>
  <body>
    <article>
      <h1>Členské krajiny schválili konečnú podobu rozpočtu EÚ na rok 2020</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke vlajky Európskej únie vejú pred sídlom Európskej únie v Bruseli 16. októbra 2019.</b><br/>Brusel 25. októbra (TASR) - Členské krajiny Európskej únie (EÚ) v pondelok na zasadnutí Rady EÚ pre zahraničné veci - segment rozvojová politika - schválili dohodu dosiahnutú minulý týždeň s Európskym parlamentom (EP) o rozpočte EÚ na rok 2020. Ak dohodu v stredu (27. 11.) potvrdia aj poslanci Európskeho parlamentu, rozpočet EÚ na rok 2020 bude prijatý v dohodnutej podobe.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574698363.'"/>
      </figure>
      <p>Rozpočet EÚ na budúci rok má aj naďalej podporovať rast a konkurencieschopnosť európskeho hospodárstva a chce čeliť aj novým prioritám EÚ, ako sú bezpečnosť a riadenie migrácie. Celkom 21 % z rozpočtu má smerovať na opatrenia zamerané na riešenie zmeny klímy. Dosiahlo sa to zvýšením opatrení súvisiacich s klímou v oblastiach, ako sú výskum a vývoj, dopravná a energetická infraštruktúra či vonkajšia činnosť EÚ.<br/><br/>Celkové záväzky sú stanovené na 168,7 miliardy eur. Ide o zvýšenie o 1,5 % v porovnaní s rozpočtom na rok 2019. K dispozícii v rámci výdavkových stropov viacročného finančného rámca na roky 2014 - 2020 bude 1,5 miliardy eur, aby mohla EÚ reagovať na nepredvídateľné potreby alebo krízy.<br/><br/>Celkové platby na rok 2020 sú načrtnuté na úrovni 153,6 miliardy eur, teda o 3,4 % viac ako v roku 2019. <br/><br/>Podľa rozloženia pre jednotlivé kapitoly budúcoročný rozpočet EÚ vyzerá nasledovne (záväzky a výdavky v miliardách eur): inteligentný a inkluzívny rast (83,931 / 72,354), konkurencieschopnosť pre rast a zamestnanosť (25,285 / 22,308), hospodárska, sociálna a územná súdržnosť (58,646 / 50,046), trvalo udržateľný rast: prírodné zdroje (59,907 / 57,905), bezpečnosť a občianstvo (3,729 / 3,685), globálna Európa (10,262 / 8,929), administrácia (10,272 / 10,275), špeciálne nástroje (588 miliónov / 419 miliónov).<br/><br/>Z pohľadu hrubého národného produktu EÚ záväzky predstavujú 0,99 % HNP a výdavky 0,90 % HNP.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>