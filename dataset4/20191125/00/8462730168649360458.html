<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003107/1841239/Matovic-sa-pustil-do-Kisku--VIDEO-Odidencom-z-SaS-ponukol-miesto-na-kadidatke"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Matovič sa pustil do Kisku: VIDEO Odídencom z SaS ponúkol miesto na kadidátke"/>
    <meta property="og:description" content="BRATISLAVA - Čím viac percent vo voľbách získa strana exprezidenta Andreja Kisku, tým je väčšia šanca, že opozičné strany nebudú vedieť po voľbách zostaviť vládu. Na tlačovej besede to dnes tvrdil líder opozičného hnutia OĽaNO Igor Matovič."/>
  </head>
  <body>
    <article>
      <h1>Matovič sa pustil do Kisku: VIDEO Odídencom z SaS ponúkol miesto na kadidátke</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Matovič sa pustil do Kisku: VIDEO Odídencom z SaS ponúkol miesto na kadidátke</h3>
      <p>
        <i>BRATISLAVA - Čím viac percent vo voľbách získa strana exprezidenta Andreja Kisku, tým je väčšia šanca, že opozičné strany nebudú vedieť po voľbách zostaviť vládu. Na tlačovej besede to dnes tvrdil líder opozičného hnutia OĽaNO Igor Matovič.</i>
      </p>
      <p>Podľa neho totiž Kiska po založení strany Za ľudí nepriniesol opozícii žiadnych nových voličov. Odvolal sa pritom na osem prieskumov preferencií opozičných strán z obdobia 2018 až 2019 pred založením strany Za ľudí, podľa ktorých by subjekty takzvanej demokratickej opozície získali spolu 47 percent hlasov. Ďalších osem prieskumov po založení strany Za ľudí podľa neho ukazuje výsledný súčet preferencií opozičných strán na úrovni 46,6 percenta.</p>
      <figure>
        <img src="https://img.topky.sk/big/2525247.jpg/Igor-Matovic-Eduard-Heger.jpg"/>
      </figure>
      <p>Zdroj: Topky/Vlado Benko Jr.</p>
      <p><i><b>„Neurobili ste nič navyše, nepriniesli žiadneho voliča,“ </b></i>odkázal Matovič Kiskovi s tým, že jeho strana zatiaľ iba preberala kandidátov a voličov z iných strán. Zároveň ho vyzval, aby na svoju kandidátku prizval buď stranu SaS alebo KDH. Tým totiž hrozí, že sa nedostanú do parlamentu a ich hlasy prepadnú. <i><b>„Podajte pomocnú ruku SaS, podajte pomocnú ruku KDH,“</b></i> povedal Matovič. </p>
      <p>Kiskov postup pri vyjednávaní o spojení opozičných strán zároveň označil za nedôstojný. Podľa neho si totiž zobral štyri dni na rozmyslenie a následne podmienil pripojenie sa k opozičnému bloku aj účasťou KDH, ktoré ale dlhodobo deklaruje, že do volieb pôjde samostatne. <i><b>„Všetci v demokratickej opozícii sme doslova zhrození z prístupu strany Za ľudí,“</b></i> povedal Matovič. Zároveň doplnil, že aj keď jeho hnutiu vyhovuje skôr samostatný postup, je ochotný sa pridať do akejkoľvek koalície opozičných strán.</p>
      <figure>
        <img src="https://img.topky.sk/big/2525245.jpg/Igor-Matovic-Eduard-Heger.jpg"/>
      </figure>
      <p>Zdroj: Topky/Vlado Benko Jr.</p>
      <p>Matovič zároveň povedal, že OĽaNO ako jediný opozičný subjekt neodmietol rokovania s odídencami zo SaS okolo Ľubomíra Galka, ktorí vstúpili do Demokratickej strany. Podľa Matoviča im na svojej kandidátke ponúkli dve zvoliteľné miesta pre predsedu DS Michala Kravčíka a jej volebnú líderku Janu Kiššovú a tiež ďalších 13 miest. DS sa podľa neho má dnes rozhodnúť, či ponuku prijme.</p>
      <figure>
        <img src="https://img.topky.sk/big/2525235.jpg/Igor-Matovic-Eduard-Heger.jpg"/>
      </figure>
      <p>Zdroj: Topky/Vlado Benko Jr.</p>
      <h4>Demokratická strana aj SaS dostali ponuku Matoviča</h4>
      <p>Demokratická strana (DS) v reakcii potvrdila, že dostala ponuku Igora Matoviča. <i><b>„Ponuka však obsahovala podmienku, že medzi týmito ďalšími zástupcami DS na kandidátke OĽaNO nesmie byť Natália Blahová, Jozef Rajtár a Ľubomír Galko, a to ani na nezvoliteľnom mieste,“</b></i> priblížil v stanovisku hovorca DS Róbert Buček. </p>
      <p>Demokratická strana súhlasí, že k zmene mocenských pomerov je potrebný každý demokratický hlas, preto veria, že sa v záujme tohto vyššieho cieľa dohodnú a kľúčoví politici DS budú na kandidátke OĽaNO vítaní.<i><b> „Preto sme s hnutím OĽaNO pripravení pokračovať v rokovaniach a nájsť prijateľné riešenie pre obe strany,“ </b></i>dodal Buček.</p>
      <p>Líder OĽaNO zároveň informoval, že dali SaS ponuku na uzatvorenie predvolebnej koalície. SaS to podľa Matoviča podmienila tým, že sa musia do koalície pridať aj mimoparlamentné Progresívne Slovensko (PS) a Spolu-OD. Koalíciu OĽaNO, SaS, PS a Spolu vníma Matovič ako "mačkopsa". <i><b>"Treba vytvárať uveriteľné koalície," </b></i>podotkol.</p>
      <h4>Opozičné strany sa minulý týždeň nedohodli na spoločnej koalícii</h4>
      <p>Opozičné strany Za ľudí, Sloboda a Solidarita (SaS) a koalícia Progresívne Slovensko/Spolu sa minulý týždeň nedohodli na spoločnej koalícii do parlamentných volieb 2020. Líder strany Za ľudí trval na tom, aby sa okrem PS/Spolu, Za ľudí a SaS spojili do bloku aj ďalšie opozičné strany Kresťanskodemokratické hnutie (KDH) a Obyčajní ľudia a nezávislé osobnosti (OĽaNO). Za ľudí i SaS zároveň ohlásili, že do volieb pôjdu samostatne.</p>
      <p>Kiska naznačil, že v užšej koalícii PS/Spolu, Za ľudí a SaS nevidí zmysel, pretože by nezabránila možnému prepadnutiu hlasov KDH a OĽaNO, ktoré sa v prieskumoch pohybujú okolo piatich percent potrebných na vstup do parlamentu.<b><i> „Ja som presvedčený, že by sme porazili stranu Smer-SD, ak by sme sa spojili s koalíciou PS/Spolu. Ale načo byť víťazom volieb, keď potom demokratická opozícia nebude schopná zostaviť vládu. Podstatné je mať 76 miest v parlamente,“ </i></b>vyhlásil Kiska. Spojenectvo Za ľudí, SaS a PS/Spolu chcel podľa neho najmä predseda SaS Sulík, ktorého strane tiež podľa prieskumov hrozí, že nezíska potrebných päť percent.</p>
    </article>
  </body>
</html>