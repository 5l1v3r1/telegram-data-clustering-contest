<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sedmicka.tyden.cz/rubriky/celebrity/sourozenci-i-sousede-vaclav-a-sasa-rasilovovi-tahnou-za-jeden-provaz_535599.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Sourozenci i sousedé Václav a Saša Rašilovovi táhnou za jeden provaz | Sedmička.cz"/>
    <meta property="og:description" content="Herec Saša Rašilov zavzpomínal se svým bratrem Václavem na svoje dětství. Prý byli velký spojenci a zůstalo jim to dodnes."/>
  </head>
  <body>
    <article>
      <h1>Sourozenci i sousedé Václav a Saša Rašilovovi táhnou za jeden provaz | Sedmička.cz</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Herec Saša Rašilov (47) zavzpomínal se svým bratrem Václavem (43) na svoje dětství. Prý byli velký spojenci a zůstalo jim to dodnes.</b>
      </p>
      <p>"Máme ještě o čtrnáct let starší sestru Naďu, která pro nás byla v dětství spíš opatrovnicí. Neměla to s námi vůbec lehké, často jsme totiž proti ní kuli pikle," přiznal Saša s tím, že ji dnes už ani jeden nezlobí a raději si společně zahrají třeba na kytaru.</p>
      <p>Oba se narodili na Zbraslavi a dnes tam žijí se svými rodinami ve společném rodném domě. Na návštěvě u nich na zahradě nám ukázali, kde lezli po stromech, a odhalili také svou velkou chloubu - společnou starou španělskou plachetnici.</p>
      <p>"Je to náš sen, koupili jsme ji společně a dáváme ji postupně do kupy. Těšíme se, až ji zprovozníme a snad už příští léto vezmeme naše rodiny na krásnou plavbu," řekl o společném snu Saša.</p>
      <p>A kam se chystají vyplout? "Já mám raději teplo než zimu, ale na lodi je to asi jedno, stejně jde o to, aby foukalo, takže klidně možná i sever, což je přesně směr, kam chce vyplout Saša," prozradil Václav. "Táhneme za jeden provaz, takže na směru i cíli se určitě domluvíme," dodal Saša.</p>
      <p>Společně tráví hodně času, na place a v divadle se ale potkávají vzácně. Naposledy tomu bylo v hostivařském ateliéru, kde se točí seriál Modrý kód. Saša v doktorském, Václav coby policista. "Už nám chybí jen hasič, a budeme mít kompletní rescue tým," smál se Saša.</p>
    </article>
  </body>
</html>