<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3387329/burhan-bozgeyik/cehennem-odunlari"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Cehennem odunları"/>
    <meta property="og:description" content="Allahu Azimüşşan, mahlukatı için iki mekân hazırlamış. Bunlara kısaca 1) Dünya yurdu, 2) Âhiret yurdu denilir. Dünya deyince yalnızca üzerinde yaşadığımız yeryüzünü kastetmiyoruz. Yedi kat semâ tabakası ve içerisindeki bütün müştemilâta (yıldızlara, galaksilere, vs.) dünya denilir. Âhiret yurdu; Ölümün olmadığı, ebedî hayat yurdudur. O âlemin de iki mekânı vardır. Cennet ve Cehennem olmak üzere. Cennet, mü’minlerin yurdudur. Oraya sadece ve sadece hakikî Tevhid inancına sahip olan, Allahu Teâlâ’ya şirk koşmamış olanlar girecek. Cehennem’e ise bütün kâfirler (münafıklar, yani Müslüman görünüp de içi kâfir olanlar Cehennem’in en alt tabakasında olacaklardır) ve mü’minlerden de günahkâr olanlar –geçici bir müddet- Cehennem’e gireceklerdir."/>
  </head>
  <body>
    <article>
      <h1>Cehennem odunları</h1>
      <address><time datetime="2019-11-25T00:30:00+00:00">25 Nov 2019, 00:30</time> by <a rel="author" href="https://www.milligazete.com.tr/yazar/burhan-bozgeyik" target="_blank">Burhan Bozgeyik</a></address>
      <p>Allahu Azimüşşan, mahlukatı için iki mekân hazırlamış. Bunlara kısaca 1) Dünya yurdu, 2) Âhiret yurdu denilir. Dünya deyince yalnızca üzerinde yaşadığımız yeryüzünü kastetmiyoruz. Yedi kat semâ tabakası ve içerisindeki bütün müştemilâta (yıldızlara, galaksilere, vs.) dünya denilir. Âhiret yurdu; Ölümün olmadığı, ebedî hayat yurdudur. O âlemin de iki mekânı vardır. Cennet ve Cehennem olmak üzere. Cennet, mü’minlerin yurdudur. Oraya sadece ve sadece hakikî Tevhid inancına sahip olan, Allahu Teâlâ’ya şirk koşmamış olanlar girecek. Cehennem’e ise bütün kâfirler (münafıklar, yani Müslüman görünüp de içi kâfir olanlar Cehennem’in en alt tabakasında olacaklardır) ve mü’minlerden de günahkâr olanlar –geçici bir müddet- Cehennem’e gireceklerdir.</p>
      <p>Âyet-i kerimelerde ve hadis-i şeriflerde Cennet ve Cehennem tavsif edilmiştir. Âyet-i kerimelere baktığımızda, o Cehennemliklerin aynı zamanda Cehennem’in “yakıtları” olduğunu görürüz. Bu konu ile ilgili âyet-i kerimelere meâlen bakalım: “…Yakıtı insan ve taş olan ateşten sakının…” (Bakara / 24),  “Ey insanlar! Kendinizi ve âilenizi, yakıtı insanlar ve taşlar olan ateşten koruyun. Onun başında, iri gövdeli, sert tabiatlı, Allah’ın kendilerine buyurduğuna karşı gelmeyen ve emredildiklerini yapan melekler vardır.” (Tahrim / 6)</p>
      <p>Mülk Sûresi’nde, Cehennem’in, Cehennemlikleri görünce öfkelendiğini, hatta öfkesinden neredeyse parçalanma derecesine geldiği haber verilmektedir.  (Mülk / 8)</p>
      <p>Mi’raç hâdisesinde Cennet’i ve Cehennem’i gören ve daha sonra rüyasında ve yakaza halindeyken Cehennem’i ve Cehennemliklerin hallerini temaşa eden Peygamber Efendimiz (asm) bunu bize haber vermiştir. Cehennem ateşinin dünya ateşinden 70 kat fazla olduğu, Cehennemliklerin ateşten ayakkabı giyecekleri ve onun hararetinden beyinlerinin kavrulacağı ve diğer azab nevileri anlatılınca insan ürpermektedir. Ancak Cehennem’in varlığı ve zâlimlerin ceza görmesi insanın ve bütün mazlumların yüreğini ferahlatmaktadır.</p>
      <p>Müslüman kanı dökmekten zevk alan kâfirlerin ve onların uşaklığını yapan münafıkların Cehennem’deki hallerini görünce biz de zevk alacağız. Mazlumların intikamının alınmış olması ehl-i Cennet’e sürur verecektir. Bu dünyada Müslümanlara zulmeden “sözde Müslümanlar” da Cehennem odunu olacaklardır. Şayet onlarda zerre kadar iman kalmışsa bu Cehennem odunu oluşları sınırsız olmayacaktır. Ancak hadis-i şeriflerde de haber verildiği üzere, her bir günah kalpte siyah bir leke teşkil etmekte, o siyah noktaların çoğalmasıyla kalp tamamıyla kararabilmekte ve o durumda Cenab-ı Hak o kalbi mühürlemektedir. Onlar artık ebedî Cehennemliklerden olmaktadırlar.</p>
      <p>Cehennem’den haber veren bu âyet-i kerimeler ve hadis-i şerifler, bütün mazlumlar ve mazlumları sevenler için bir teselli kaynağıdır.</p>
      <p>Adamlar kendilerine Müslüman diyor, ama habire Müslüman öldürüyor. Müslümanların mallarını ganimet diye alıyor. Müslüman hanımları sözde kurdukları esir pazarlarında cariye diye satıyor. Onların namusunu payımâl ediyor. Türlü adlar ve örgütler halinde faaliyet gösteren bu Cehennem odunları ve Cehennem köpekleri olan gürûh; ya İslâm’ın amansız düşmanları tarafından bir senaryo dahilinde kurulmuş örgütlerde faaliyet gösteren uşaklar (onlara köpekler demek daha doğru olur) ya da İslâmiyet hakkında zerre kadar bilgisi olmayan vahşilerdir.</p>
      <p>Dinimizde Müslüman’ın Müslüman’a küs durması, surat asması bile yasaklanmışken, zerre miktar haksızlığın dahi hesabının sorulacağı belirtilmişken, bir fiske vurulmasının dahi kısas olunacağı hükme bağlanmışken; bu vahşiler sürüsü, İslâm yurtlarını işgal eden kâfirlerden bir tekinin bile burnunu kanatmadan, habire oluk oluk Müslüman kanı döküyor, köyleri, kasabaları, şehirleri yakıp yıkıyor, malları yağmalıyor, kadınlara tecavüz ediyor, cariye diye satıyor. Tuh sizin suratınıza! Size bir senaryo olarak giydirilen o kıyafetleri çıkarın, o sakalları kesin, boynunuza “Bizler dünyanın en rezil insanlarıyız!” yaftasını asıp öyle dolaşın. Zâlimler için yaşasın Cehennem! Bu Cehennem odunları bu dünyada da cezalarını buluyorlar ve bulacaklar. Ancak onlar asıl Cehennem azabını tadınca yaptıklarının karşılığını görmüş olacaklar. Güzelim İslâmiyet’e leke sürmeye çalışan, habire Müslümanlara saldıran, Müslüman görünümlü bütün o teröristlerin tamamı Cehennem odunlarıdır. </p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3384042/burhan-bozgeyik/sevginin-en-guzeli-muhabbetullah"/>
        <a href="https://www.milligazete.com.tr/makale/3376879/burhan-bozgeyik/kartimizi-veriniz"/>
        <a href="https://www.milligazete.com.tr/makale/3373101/burhan-bozgeyik/yavuz-sultan-selimden-itibar-iste-boyle-olur-dersi"/>
        <a href="https://www.milligazete.com.tr/makale/3301675/burhan-bozgeyik/elhamra-sarayini-yaptirmak-mi-tarik-bin-ziyadlar-yetistirmek-mi-itibar-neyle-olur"/>
        <a href="https://www.milligazete.com.tr/makale/3289176/burhan-bozgeyik/muslumanca-dugune-davet"/>
        <a href="https://www.milligazete.com.tr/yazar/burhan-bozgeyik"/>
      </related>
    </article>
  </body>
</html>