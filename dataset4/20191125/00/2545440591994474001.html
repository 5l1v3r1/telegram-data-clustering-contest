<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/-gostericiler-irakin-guneyinde-bir-hukumet-binasini-daha-atese-verdi/1655200"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Göstericiler Irak'ın güneyinde bir hükümet binasını daha ateşe verdi"/>
    <meta property="og:description" content="Irak'ın güneyindeki Zikar vilayetinde hükümet karşıtı gösteri düzenleyen protestocular, kaymakamlık binasını ateşe verdi."/>
  </head>
  <body>
    <article>
      <h1>Göstericiler Irak'ın güneyinde bir hükümet binasını daha ateşe verdi</h1>
      <h2>Irak'ın güneyindeki Zikar vilayetinde hükümet karşıtı gösteri düzenleyen protestocular, kaymakamlık binasını ateşe verdi.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Arif Yusuf,Safiye Karabacak  </a></address>
      <h4>Bağdat</h4>
      <p>Yerel kaynaklardan alınan bilgiye göre, göstericiler <b>Zikar </b>vilayet merkezi <b>Nasıriye </b>ile başkent Bağdat'ı birbirine bağlayan köprünün girişinde lastikler yakarak, köprüyü araç geçişine kapattı. Protestocular, ayrıca köprünün girişine çadır kurdu. </p>
      <p>Bir grup gösterici de Zikar vilayetinin kuzeyindeki Ed-Devaye ilçesinde kaymakamlık binasını ateşe verdi.</p>
      <p>Protestocular genel grev uygulanması amacıyla sabah saatlerinden bu yana memurların, öğrencilerin okullara, üniversitelere ve devlet dairelerine ulaşmasını engellemek için köprüler ile ana yolları kapatıyor.</p>
      <p>Güvenlik güçlerinin dün Zikar vilayetinde düzenlenen gösterilere müdahalesinde 3 kişinin hayatını kaybetmesinin ardından kentte gerginlik tırmanmıştı. Protestocular Zikar Valilik binasını ateşe vermişti.</p>
      <h3>Irak'taki kanlı gösteriler</h3>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'ün üzerinde kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine şiddet kullanılması talimatı verdiğini belirttikleri Başbakan Adil Abdulmehdi ile yolsuzlukla suçladıkları hükümetin istifasını istiyor.</p>
      <related>
        <a href="https://www.aa.com.tr/tr/dunya/-bagdat-ile-erbil-2020-yili-butcesinde-on-anlasmaya-vardi/1655282"/>
        <a href="https://www.aa.com.tr/tr/dunya/-gostericiler-irakin-guneyinde-bir-hukumet-binasini-daha-atese-verdi/1655200"/>
        <a href="https://www.aa.com.tr/tr/dunya/irak-savunma-bakanligi-ulkede-askeri-darbe-oldugu-iddiasini-yalanladi/1654811"/>
        <a href="https://www.aa.com.tr/tr/dunya/irakta-hukumet-de-gostericiler-de-direniyor/1654603"/>
        <a href="https://www.aa.com.tr/tr/dunya/iran-ile-irak-arasindaki-mehran-sinir-kapisi-yeniden-acildi/1654577"/>
        <a href="https://www.aa.com.tr/tr/dunya/irakin-zikar-kentinde-protestocular-valilik-binasini-atese-verdi/1654424"/>
      </related>
    </article>
  </body>
</html>