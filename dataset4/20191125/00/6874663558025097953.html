<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774433,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="איציק בנבנישתי הציג ממשק חדש לפרטנר TV: &quot;מאות אלפים יתנתקו מ-HOT ו-yes&quot;"/>
    <meta property="og:description" content="מנכ&quot;ל פרטנר אמר בוועידת Mind the Tech TLV של כלכליסט ובנק לאומי כי &quot;יש ניסיונות לחקות את פרטנר TV כי לקוחות הטלוויזיה לא מסתפקים בממיר של פעם בו מחליטים עבורם מה לצפות&quot;; הממשק החדש יושק בחודש הבא"/>
  </head>
  <body>
    <article>
      <h1>איציק בנבנישתי הציג ממשק חדש לפרטנר TV: "מאות אלפים יתנתקו מ-HOT ו-yes"</h1>
      <h2>מנכ"ל פרטנר אמר בוועידת Mind the Tech TLV של כלכליסט ובנק לאומי כי "יש ניסיונות לחקות את פרטנר TV כי לקוחות הטלוויזיה לא מסתפקים בממיר של פעם בו מחליטים עבורם מה לצפות"; הממשק החדש יושק בחודש הבא</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אביאור אבו</a></address>
      <p>"בארה"ב יותר ממחצית ממשקי הבית מנויים לשני שירותי סטרימינג לפחות, ועל בסיס מחקר שעשינו ל-4 מכל 10 ישראלים יש כבר מנוי לנטפליקס", כך אמר היום (ב') איציק בנבנישתי, מנכ"ל חברת התקשורת פרטנר, בוועידת Mind the Tech של כלכליסט בשיתוף בנק לאומי.</p>
      <p>"מתי בפעם האחרונה שמעתם על שירות שנוספו לו 10 מיליון מנויים משלמים בתוך פחות מיממה?", שאל בנבנישתי. "ובכן, זה קרה רק לפני פחות משבועיים, כשביום אחד יותר מ-10  מיליון משקי בית בארה"ב נרשמו לשירות <a href="https://www.calcalist.co.il/internet/articles/0,7340,L-3773628,00.html">דיסני+, </a>שירות הסטרימינג החדש של דיסני. ההערכות בהתחלה היו שהשירות הזה ינגוס בנטפליקס, אבל רק בסוף השבוע האחרון דווח שבנטפליקס לא היה שינוי בקצב גיוס המנויים".</p>
      <p>"המציאות הזאת שבה לקוחות הטלוויזיה רוצים לצפות גם בנטפליקס, וגם בדיסני+, וגם באמזון פריים וידאו ועוד", אמר בנבנישתי, "מביאה לכך ששירותי טלוויזיה שלא מנגישים בממיר שלהם את כל האפשרויות האלה הופכים ללא רלבנטיים. לעומתם, שירותים שכן מנגישים הופכים פופולריים ויש להם כבר שם גלובלי – 'סופר אגרגטור' – וזאת מכיוון שהם מרכזים במקום אחד את כל עושר התוכן העצום מכל העולם".</p>
      <p>לדברי מנכ"ל פרטנר, "בשנת 2020 ההוצאה של חברות הסטרימינג על תוכן מקורי תהיה גבוהה מההוצאה של קנדה ואוסטרליה על ביטחון. נכון, אלה מדינות עם בעיות ביטחון קטנות משלנו, אבל עדיין אוסטרליה היא יבשת. זה נותן לנו מושג על עשרות מיליארדי הדולרים שיושקעו בשנה הבאה בתוכן מקור מצד נטפליקס, אמזון, דיסני, HBO, אפל ועוד.</p>
      <figure>
        <img src="https://images1.calcalist.co.il/PicServer3/2019/11/25/949885/3_l.jpg"/>
        <figcaption>איציק בנבנישתי, מנכ"ל פרטנר <br/>צילום: יריב כץ</figcaption>
      </figure>
      <p>"פרטנר TV הוא שירות הטלוויזיה הראשון שהביא לישראל את מגמת 'הסופר-אגרגטור, והיום אני שמח להציג בפניכם בפעם הראשונה כיצד ייראה ממשק 'הסופר-אגרגטור' החדשני שלנו שיושק בחודש הבא. בצורה פשוטה ניתן לגשת לתכני נטפליקס, אמזון פריים וידאו, ואפילו ספוטיפיי. כן - להיות סופר אגרגטור זה גם להנגיש שירותי מוזיקה על מסך הטלוויזיה.</p>
      <p>"פרטנר TV הוא שירות הטלוויזיה הצומח ביותר בשנתיים האחרונות עם עשרות אלפי מצטרפים חדשים בכל שנה. הרוב המוחלט של לקוחות פרטנר TV מגיעים מ-HOT ו-yes. לכן אנחנו שומעים לאחרונה על ניסיונות מצדן לחקות את פרטנר TV וכחלק מכך הן החליטו לזנוח את הלוויין והכבלים ולעבור לשידורים על גבי האינטרנט. לאחרונה</p>
      <p>פורסם בוול סטריט ג'ורנל ש-20% ממשקי הבית בארה"ב שוקלים להתנתק בשנה הקרובה מהכבלים והלוויין, וזה לאחר שבשנה החולפת יותר מ-6 מיליון משקי בית אמריקנים התנתקו מהשירותים האלה. אצלנו הרגלי הצריכה דומים לאלה האמריקניים, כך שבחישוב פשוט המשמעות היא שיש עוד מאות אלפי לקוחות של HOT ו-yes שצפויים להתנתק מהם", אמר.</p>
      <p>"משך הזמן שאנחנו מעבירים בלחפש 'מה כדאי לראות' שובר שיאים" ציין בנבנישתי, "גם לזה נמצא פתרון – קוראים לזה Global Search, זאת מהות הטלוויזיה הפתוחה. כשלקוח פרטנר TV יחפש לדוגמה 'ארץ נהדרת' – הוא יקבל את התוצאות מערוץ קשת, מיוטיוב, מה-Catch up שמקליט אוטומטית שבועיים לאחור, ואפילו מנטפליקס שם יש גם תכנים מבית קשת".</p>
      <p>בנבנישתי סיים את דבריו ואמר כי "הפועל היוצא של המציאות הזאת שבה לקוחות הטלוויזיה היום כבר לא מוכנים להסתפק בממיר של פעם שבו היו מחליטים עבורם במה לצפות, הוא שחברות שייתנו ללקוחות שלהן שירות של 'סופר-אגרגטור' יובילו את שוק הטלוויזיה בישראל ובעולם. וזאת בשורה טובה מאוד עבורנו, כמי שפרצו את הדרך בשוק הישראלי". </p>
    </article>
  </body>
</html>