<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/kancelarska-tiskarna-canon-pixma-g7040-s-velmi-levnym-tiskem/50711"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Kancelářská tiskárna Canon PIXMA G7040 s velmi levným tiskem"/>
    <meta property="og:description" content="Pro menší kanceláře představuje Canon novou multifunkční tiskárnu PIXMA G7040 řady MegaTank . Ta nabídne extrémně levný tisk díky dolévatelným inkoustům. Přináší také rozšířený systém podavačů."/>
  </head>
  <body>
    <article>
      <h1>Kancelářská tiskárna Canon PIXMA G7040 s velmi levným tiskem</h1>
      <h2>Pro menší kanceláře představuje Canon novou multifunkční tiskárnu PIXMA G7040 řady MegaTank . Ta nabídne extrémně levný tisk díky dolévatelným inkoustům. Přináší také rozšířený systém podavačů.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/milan-surkala/autor/" target="_blank">Milan Šurkala</a></address>
      <p>Společnost <b>Canon</b> představuje další novinku do své řady tiskáren <b>MegaTank</b>. Ty jsou vybaveny dolévatelnými nádržkami na inkoust, který vychází opravdu velmi levně a tiskárny tak nabídnou opravdu nízké tiskové náklady. Nový model <b>PIXMA G7040</b> tak na jednu černou náplň GI-40PGBK zvládne vytisknout 6000 černobílých stran a v balení jsou hned 3 lahvičky na celkem 18 tisíc stran. Pro zajímavost, tato lahvička stojí zhruba 300 Kč s DPH, což znamená 5 haléřů na stranu. Barevné inkousty pak vydrží na 7700 stran. Pokud jde o fotografie, barevné náplně mají vydržet na 2200 fotografií formátu 10×15 cm. <br/> </p>
      <figure>
        <img src="https://www.svethardware.cz/kancelarska-tiskarna-canon-pixma-g7040-s-velmi-levnym-tiskem/50711/img/canon-pixma-g7040-1.jpg"/>
      </figure>
      <p> <br/>Rozlišení tisku činí 4800×1200 dpi a tiskárna zvládá rychlost 13,0 ipm u černobílého a 6,8 ipm u barevného tisku. Fotografii s rozměry 10×15 cm zvládne bezokrajově za 45 sekund. PIXMA  G7040 je také vybavena vylepšeným systémem podavačů, kdy má zadní na 20 fotografických listů nebo 100 běžných papírů, hlavní zásobník má pak kapacitu 250 listů A4 a k dispozici je také jednostranný automatický podavač (ADF) pro 35 listů. Jde o zlepšení, neboť původně měla tato řada jen jeden podavač.<br/> </p>
      <figure>
        <img src="https://www.svethardware.cz/kancelarska-tiskarna-canon-pixma-g7040-s-velmi-levnym-tiskem/50711/img/canon-pixma-g7040-2.jpg"/>
      </figure>
      <p> <br/>Poněvadž jde o multifunkci, najdeme zde tradičně i CIS skener. Jeho rozlišení je 1200×2400 dpi a podporuje dokonce i 16bitový výstup. Na zkopírování první strany potřebuje 22 s, pak už je rychlost kopírování 3,9 str./min, případně 4,3 str./min při využití ADF. Tím to ale nekončí, neboť jde o zařízení 4v1 a přidává ještě fax. Pokud jde o připojení tiskárny, tak tu najdeme klasické USB 2.0, 100Mbit Ethernet a bezdrátové rozhraní Wi-Fi (802.11b/g/n).<br/> </p>
      <figure>
        <img src="https://www.svethardware.cz/kancelarska-tiskarna-canon-pixma-g7040-s-velmi-levnym-tiskem/50711/img/canon-pixma-g7040-3.jpg"/>
      </figure>
      <p> <br/>Rozměry tiskárny činí 403×369×234 mm a váží 9,6 kg. Najdeme zde také 2řádkové LCD. Hlučnost činí 47 dB(A) při provozu a spotřeba závisí pochopitelně od režimu. Ve standby si vezme 0,3 W, v pohotovostním režimu 1,0 W, při kopírování a připojení přes USB pak 15 W.<br/> </p>
      <footer>Zdroj: TZ <a href="https://www.canon.cz/printers/pixma-g7040/specifications/">Canon</a></footer>
    </article>
  </body>
</html>