<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939722/%D8%B7%D8%B1%D8%AD-%D8%A2%D8%B2%D8%A7%D8%AF%DB%8C-%D8%A7%D8%AC%D8%AA%D9%85%D8%A7%D8%B9%D8%A7%D8%AA-%D9%87%D8%B1-%DA%86%D9%87-%D8%B3%D8%B1%DB%8C%D8%B9%E2%80%8C%D8%AA%D8%B1-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="طرح آزادی اجتماعات هر چه سریع‌تر در دستور کار قرار گیرد"/>
    <meta property="og:description" content="نماینده مردم تهران در مجلس از هیئت رئیسه مجلس درخواست کرد که گزارش کمیسیون شوراها و امور داخلی مجلس پیرامون طرح آزادی اجتماعات، هر چه سریعتر در دستور کار مجلس قرار گیرد."/>
  </head>
  <body>
    <article>
      <h1>طرح آزادی اجتماعات هر چه سریع‌تر در دستور کار قرار گیرد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>نماینده مردم تهران در مجلس از هیئت رئیسه مجلس درخواست کرد که گزارش کمیسیون شوراها و امور داخلی مجلس پیرامون طرح آزادی اجتماعات، هر چه سریعتر در دستور کار مجلس قرار گیرد.</p>
      <p>به گزارش ایسنا، سیده فاطمه حسینی در جلسه علنی امروز (دوشنبه) مجلس شورای اسلامی در تذکری شفاهی به دولت گفت: ۶ سال فرصت سوزی در اجرای قانون برنامه برای افزایش تدریجی قیمت‌های حامل‌های انرژی را با سیاست ناگهانی افزایش قیمت بنزین و بدون در نظر گرفتن افکار عمومی، شفاف سازی به اجرا درآوردید تا هزینه گزافی را رقم بزنید. وزیر صنعت، معدن و تجارت نسبت نظارت فعال و اتخاذ تدابیر لازم جهت تنظیم بازار کالاهای اساسی با توجه به اصل فراوانی را جدی بگیرد. چنین اقدامی بدون سامانه یکپارچه امکان‌پذیر نیست.</p>
      <p>نماینده مردم تهران در مجلس ادامه داد: توجه جدی دولت باید به استقرار و پوشش کامل و جامع بسته معیشتی و هدف‌گذاری آن باید به سمت کودکان باشد. مطالعات دانشگاهی نشان‌دهنده وضعیت نامطلوب غذایی در برخی شهرها و روستاها است که سلامت آنها را به صورت جدی به خطر می‌اندازد.</p>
      <p>وی با استناد به اصل ۱۱۳ قانون اساسی خطاب به رئیس جمهور گفت: شما مسئولیت اجرای قانون اساسی را برعهده دارید. چرا برای اجرای اصل ۲۷ قانون اساسی که بیان می‌کند تشکیل اجتماعات و راهپیمایی‌ها بدون حمل سلاح آزاد است، اقدامی نکردید؟ قطعاً صف مردم ناراضی و معترض از افرادی که به غارت اموال عمومی دست می‌زنند، جدا است. اما شرایط برای اعتراض مسالمت آمیز باید توسط دولت فراهم می‌شد.</p>
      <p>حسنی در پایان تذکر خود تاکید کرد: توجه جدی به فضای امن و آزاد در دانشگاه‌ها برای ابراز عقاید، حمایت و برگزاری کرسی‌های آزاداندیشی حیاتی است. ازهیأت رئیسه مجلس درخواست می‌کنم که هر چه سریع‌تر گزارش کمیسیون شوراها و امور داخلی مجلس شورای اسلامی پیرامون طرح آزادی اجتماعات در دستور کار مجلس قرار گیرد.</p>
    </article>
  </body>
</html>