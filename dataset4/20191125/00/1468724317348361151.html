<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41407/shiv-sena-ncp-congress-maha-vikas-aghadi-meeting-at-mumbai"/>
    <meta property="og:site_name" content="Metro Vaartha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ഞങ്ങള്‍ 162 പേര്‍; ത്രികക്ഷി സഖ്യത്തിന്‍റെ ശക്തിപ്രകടനം; പ്രതിജ്ഞ"/>
    <meta property="og:description" content="മുംബൈ: മഹാരാഷ്ട്രയില്‍ എംഎൽഎമാരെ അണിനിരത്തി എന്‍സിപി- ശിവസേന- കോണ്‍ഗ്രസ് പാർട്ടികളുടെ ശക്തിപ്രകടനം. തങ്ങള്‍ക്കൊപ്പമുളള 162 എംഎല്‍എമാരെ ഒരുമിച്ച് അണിനിരത്തിയാണ് ത്രികക്ഷി സഖ്യം ബിജെപിയെ വെല്ലുവിളിച്ചത്. തുടര്‍ന്ന് സഖ്യത്തിന് പിന്തുണ നല്‍കി നേതൃത്വം ചൊല്ലി കൊടുത്ത പ്രതിജ്ഞ എംഎല്‍എമാര്‍ ഏറ്റുചൊല്ലി. എന്‍സിപി നേതാവ് ശരദ് പവാര്‍, ശിവസേന നേതാവ് ഉദ്ധവ് താക്കറെ, കോണ്‍ഗ്രസ് നേതാവ് മല്ലികാര്‍ജ്ജുന ഖാര്‍ഗെ തുടങ്ങി മൂന്ന് പാർട്ടികളുടെയും പ്രമുഖ നേതാക്കള്‍ എംഎല്‍എമാര്‍ക്ക് ഒപ്പമുണ്ടായിരുന്നു."/>
  </head>
  <body>
    <article>
      <h1>ഞങ്ങള്‍ 162 പേര്‍; ത്രികക്ഷി സഖ്യത്തിന്‍റെ ശക്തിപ്രകടനം; പ്രതിജ്ഞ </h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>തങ്ങള്‍ക്കൊപ്പമുളള 162 എംഎല്‍എമാരെ ഒരുമിച്ച് അണിനിരത്തിയാണ് ത്രികക്ഷി സഖ്യം ബിജെപിയെ വെല്ലുവിളിച്ചത്. തുടര്‍ന്ന് സഖ്യത്തിന് പിന്തുണ നല്‍കി നേതൃത്വം ചൊല്ലി കൊടുത്ത പ്രതിജ്ഞ എംഎല്‍എമാര്‍ ഏറ്റുചൊല്ലി.</p>
      <p>മുംബൈ: മഹാരാഷ്ട്രയില്‍ എംഎൽഎമാരെ അണിനിരത്തി എന്‍സിപി- ശിവസേന- കോണ്‍ഗ്രസ് പാർട്ടികളുടെ ശക്തിപ്രകടനം. തങ്ങള്‍ക്കൊപ്പമുളള 162 എംഎല്‍എമാരെ ഒരുമിച്ച് അണിനിരത്തിയാണ് ത്രികക്ഷി സഖ്യം ബിജെപിയെ വെല്ലുവിളിച്ചത്. തുടര്‍ന്ന് സഖ്യത്തിന് പിന്തുണ നല്‍കി നേതൃത്വം ചൊല്ലി കൊടുത്ത പ്രതിജ്ഞ എംഎല്‍എമാര്‍ ഏറ്റുചൊല്ലി. എന്‍സിപി നേതാവ് ശരദ് പവാര്‍, ശിവസേന നേതാവ് ഉദ്ധവ് താക്കറെ, കോണ്‍ഗ്രസ് നേതാവ് മല്ലികാര്‍ജ്ജുന ഖാര്‍ഗെ തുടങ്ങി മൂന്ന് പാർട്ടികളുടെയും പ്രമുഖ നേതാക്കള്‍ എംഎല്‍എമാര്‍ക്ക് ഒപ്പമുണ്ടായിരുന്നു.</p>
      <p>സര്‍ക്കാര്‍ രൂപീകരിക്കാന്‍ എല്ലാനിലയിലും കഴിയുമെന്ന് അവകാശവാദം ഉന്നയിച്ച് മണിക്കൂറുകള്‍ക്കകമാണ് ത്രികക്ഷി സഖ്യം ശക്തിപ്രകടനം നടത്തിയത്. മുംബൈയിലെ ഗ്രാന്‍ഡ് ഹയാത്ത് ഹോട്ടലാണ് സഖ്യത്തിന്‍റെ ശക്തിപ്രകടനത്തിന് വേദിയായത്. 'ലോങ് ലിവ് മഹാവികാസ് അഘാഡി' മുദ്രാവാക്യം വിളികളോടെയാണ് എംഎല്‍എമാർ ഹോട്ടലിലെത്തിയത്. 'ഞങ്ങൾ ഒന്നാണ്, ഞങ്ങളുടെ 162 പേരെയും ആദ്യമായി ഇന്ന് 7 മണിക്ക് ഹയാത്തിൽ വച്ച് കണ്ടോളു' എന്ന് ശിവസേന നേതാവ് സഞ്ജയ് റാവത്ത് മഹാരാഷ്ട്ര ഗവർണറെ ടാഗ് ചെയ്തു കൊണ്ട് ട്വിറ്ററിൽ കുറിച്ചിരുന്നു. ശിവസേന നേതാക്കളായ ആദിത്യ താക്കറെ, എൻസിപി നേതാവ് സുപ്രിയ സുളെ ഉൾപ്പെടെയുള്ള നേതാക്കളും ഹോട്ടലിലെത്തിയിരുന്നു. </p>
      <figure>
        <iframe data-src="https://twitter.com/ANI/status/1198977528477736960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ഗോവയിലടക്കം പയറ്റിയ ബിജെപിയുടെ തന്ത്രം മഹാരാഷ്ട്രയിൽ നടക്കില്ലെന്ന് എൻസിപി അധ്യക്ഷൻ ശരദ് പവാർ പറഞ്ഞു. ഭൂരിപക്ഷം തെളിയിക്കുന്നതിൽ യാതൊരു പ്രശ്നവുമില്ല. പാർട്ടിയിൽ നിന്ന് ഒരാളെ സസ്പെൻഡ് ചെയ്താൽ അയാൾക്കു പിന്നെ ഉത്തരവുകൾ പുറപ്പെടുവിക്കാൻ സാധിക്കില്ല– അജിത് പവാറിനെ ഉന്നമിട്ട് ശരദ് പവാർ വ്യക്തമാക്കി. ഹോട്ടലിൽ മഹാസഖ്യത്തിന്‍റെ എംഎൽഎമാരോട് സംസാരിക്കുകയായിരുന്നു അദ്ദേഹം.</p>
      <p>സത്യം ജയിക്കാനാണ് മഹാരാഷ്ട്രയിലെ പോരാട്ടമെന്ന് ശിവസേന അധ്യക്ഷൻ ഉദ്ധവ് താക്കറെ അവകാശപ്പെട്ടു. അധികാരത്തിനു വേണ്ടി മാത്രമല്ല നമ്മുടെ പോരാട്ടം. 'സത്യമേവ ജയതേ' എന്നതിനുകൂടി വേണ്ടിയുള്ളതാണ്. നിങ്ങൾ ഞങ്ങളെ എത്ര തകർക്കാൻ ശ്രമിച്ചാലും ഞങ്ങൾ ഐക്യപ്പെട്ടുകൊണ്ടിരിക്കുമെന്നും ഉദ്ധവ് താക്കറെ വ്യക്തമാക്കി. </p>
      <p>അതേസമയം മഹാരാഷ്ട്രയിൽ ഓപറേഷന്‍ ലോട്ടസ് ഇല്ലെന്ന് ബിജെപി നേതാവ് റാവുസാഹിബ് പാട്ടീൽ ധൻവെ പറഞ്ഞു. ഭൂരിപക്ഷം തെളിയിക്കുന്നതിന് ആവശ്യത്തിന് എംഎൽഎമാർ ഞങ്ങൾക്കൊപ്പമുണ്ട്. ഒരു നിയമസഭാംഗത്തെയും ഭീഷണിപ്പെടുത്തിയിട്ടില്ല. സഞ്ജയ് റാവുത്തിന്‍റെ ആരോപണങ്ങളെല്ലാം തെറ്റാണ്. കുറച്ചു ദിവസത്തിനകം റാവുത്തിനെ മാനസികാരോഗ്യ കേന്ദ്രത്തിലേക്ക് അയക്കേണ്ടിവരുമെന്നും റാവുസാഹേബ് ആരോപിച്ചു.</p>
      <p>എല്ലാ എംഎൽഎമാരെയും മുംബൈയിലെ ഓരോ പഞ്ച നക്ഷത്ര ഹോട്ടലുകളിലായി താമസിപ്പിച്ചിരിക്കുകയായിരുന്നു എൻസിപിയും, ശിവസേനയും, കോൺഗ്രസും. ശിവസേന സ്വതന്ത്രരടക്കം 63 പേരുടെ ഒപ്പുകളാണ് സമർപ്പിച്ചിരിക്കുന്നത്. കോൺഗ്രസ് 44 ഉം, എൻസിപി 51ഉം. രണ്ട് പേരുള്ള സമാജ്‌വാദി പാർട്ടിയും സഖ്യത്തെ പിന്തുണച്ച് ഒപ്പുവച്ചിട്ടുണ്ട്. രണ്ട് സ്വതന്ത്രർ കൂടി ചേർന്നാൽ സംഖ്യ 162 ആയി.</p>
    </article>
  </body>
</html>