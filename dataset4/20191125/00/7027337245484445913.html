<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700167/%D9%86%D8%A7%D8%AC%D8%A7-%D8%AF%D8%B3%D8%AA%DA%AF%DB%8C%D8%B1%DB%8C-15-%D9%86%D9%81%D8%B1-%D8%A7%D8%B2-%D8%B9%D9%88%D8%A7%D9%85%D9%84-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1-%D8%B4%DB%8C%D8%B1%D8%A7%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ناجا: دستگیری 15 نفر از عوامل اصلی اغتشاشات در شیراز"/>
    <meta property="og:description" content="در بازرسی از مخفیگاه این افراد، مقادیر زیادی اموال مسروقه از بانک‌ها و اماکن دولتی و خصوصی کشف شده است."/>
  </head>
  <body>
    <article>
      <h1>ناجا: دستگیری 15 نفر از عوامل اصلی اغتشاشات در شیراز</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>در بازرسی از مخفیگاه این افراد، مقادیر زیادی اموال مسروقه از بانک‌ها و اماکن دولتی و خصوصی کشف شده است.</b>
      </p>
      <figure>
        <img src="https://cdn.asriran.com/files/fa/news/1398/9/4/1040783_483.jpg"/>
      </figure>
      <p>فرمانده انتظامی استان فارس اعلام کرد که 15 نفر از عوامل اصلی تخریب و آتش‌زدن بانک‌ها و جایگاه‌های عرضه سوخت در کلانشهر شیراز توسط پلیس امنیت عمومی دستگیر شده‌اند.</p>
      <p>به گزارش ایسنا، سردار رهامبخش حبیبی دوشنبه 4 آذر به خبرنگاران گفت: در جریان اعتراضات هفته گذشته در خصوص سهمیه بندی سوخت، عده‌ای فرصت طلب با سوء استفاده از این موضوع اقدام به تخریب اموال عمومی و دولتی نظیر شعب بانک و جایگاه‌های عرضه سوخت در نقاط مختلف شیراز کردند که با تلاش ماموران پلیس امنیت عمومی، 15 نفر از عاملان اصلی این اغتشاشات طی چند عملیات غافلگیرانه دستگیر شدند.</p>
      <p>فرمانده انتظامی استان فارس با بیان اینکه متهمان با تشکیل پرونده برای سیر مراحل قانونی تحویل مرجع قضایی شدند، گفت: در بازرسی از مخفیگاه این افراد، مقادیر زیادی اموال مسروقه از بانک‌ها و اماکن دولتی و خصوصی کشف شده است.</p>
      <p>حبیبی با بیان اینکه دستگیری سایر <a href="https://www.asriran.com/fa/news/700136/%D8%AF%D8%B3%D8%AA%DA%AF%DB%8C%D8%B1%DB%8C-%DB%B1%DB%B7-%D9%86%D9%81%D8%B1-%D8%A7%D8%B2-%D8%B9%D9%88%D8%A7%D9%85%D9%84-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D9%84%D8%B1%D8%B3%D8%AA%D8%A7%D9%86">عوامل اغتشاشات</a> و ناآرامی‌های هفته گذشته به صورت ویژه در دستور کار پلیس قرار دارد، افزود: امنیت مردم خط قرمز پلیس است و کسانی که بخواهند به هر نحوی آرامش و آسایش شهروندان را به هم بریزند، با برخورد قاطع و قانونی نیروی انتظامی مواجه خواهند شد.</p>
      <p>دستگیری سارق حرفه‌ای عابر بانک در ممسنی</p>
      <p>فرمانده انتظامی شهرستان ممسنی در استان فارس نیز از دستگیری یک سارق عابر بانک در این شهرستان خبر داد و گفت: این فرد پس از تخریب به دستگاه خودپرداز ATM و مقدار 95 میلیون ریال وجه نقد را به سرقت برده بود.</p>
      <p>سرهنگ محمدهاشم قسام با بیان اینکه سرقت از خودپرداز بانکی در ممسنی روز یکشنبه 3 آذر حادث شده بود، گفت: محل وقوع این حادثه شهر "خومه زار" از توابع شهرستان ممسنی بود که بلافاصله بعد از گزارش موضوع، ماموران روی آن متمرکز شده و سارق را شناسایی و طی یک عملیات ضربتی دستگیر کردند.</p>
      <p>قسام همچنین گفت: در بازرسی از محل اختفای این سارق که در بازجویی به جرم خود اقرار کرده بود، 95 میلیون ریال وجه نقد مسروقه و 50 قطعه کارت عابر بانک ضبط شده متعلق به شهروندان کشف شده است.</p>
      <p>فرمانده انتظامی شهرستان ممسنی اعلام کرد که سارق یاد شده پس از تشکیل پرونده به مقام قضایی ارجاع شده است.</p>
    </article>
  </body>
</html>