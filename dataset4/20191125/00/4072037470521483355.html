<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/social/avem-de-recuperat-peste-90-000-lei-arimex-comexim-2000-srl-acuza-casa-de-asigurari-de-sanatate-a-municipiului-bucuresti-de-abuz-705950.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Arimex Comexim 2000 SRL acuză Casa de Asigurări de Sănătate a Municipiului Bucureşti de „abuz“"/>
    <meta property="og:description" content="Societatea Arimex Comexim 2000 SRL, care se ingrijeste de hrana de zi cu zi a pacientilor de la Spitalul Clinic Judetean de Urgenta Constanta, sectiile de la Agigea, Eforie, Palazu, Dermato-Venerice, de ..."/>
  </head>
  <body>
    <article>
      <h6 class="kicker">„Avem de recuperat peste 90.000 lei“</h6>
      <h1>Arimex Comexim 2000 SRL acuză Casa de Asigurări de Sănătate a Municipiului Bucureşti de „abuz“</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Nicoleta BACIU</a></address>
      <p>
        <a href="https://www.ziuaconstanta.ro/stiri/social/avem-de-recuperat-peste-90-000-lei-arimex-comexim-2000-srl-acuza-casa-de-asigurari-de-sanatate-a-municipiului-bucuresti-de-abuz-705950.html?imagini=1#scroll">🖼️ Galerie foto (1)</a>
      </p>
      <p>Societatea Arimex Comexim 2000 SRL, care  se îngrijeşte de hrana de zi cu zi a pacienţilor de la Spitalul Clinic Judeţean de Urgenţă Constanţa, secţiile de la Agigea, Eforie, Palazu, Dermato-Venerice, de la Spitalul Municipal de Boli Infecţioase Constanţa şi de la Spitalul CFR, acuză Casa de Asigurări de Sănătate a Municipiului Bucureşti de „abuz“ şi de crearea de dificultăţi în desfăşurarea activităţii.<br/> <br/>Astfel, societatea Arimex Comexim 2000 SRL a formulat un memoriu pe care l-a trimis către Casa Naţională de Asigurări de Sănătate, în care explică situaţia în care a ajuns. „Arimex Comexim 2000 SRL, reprezentată legal prin administrator Drăghici Virgil, supunem atenţiei dumneavoastră un abuz al Casei de Sănătate a Municipiului Bucureşti, care ne creează dificultăţi în desfăşurarea activităţii prin refuzul permanent, îndelungat şi nejustificat de a ne rambursa sumele plătite de către societatea noastră, în calitate de angajator, pentru concediile medicale şi indemnizaţiile angajaţilor“, a transmis societatea Arimex Comexim 2000 SRL.<br/> <br/>„În fapt, potrivit dispoziţiilor art. 38 din OUG nr.1582005, Casa de Asigurări de Sănătate a Municipiului Bucureşti avea obligaţia de a ne rambursa sumele plătite de către societatea noastră în calitate de angajator pentru concediile medicale şi indemnizaţiile plătite angajaţilor, potrivit cererilor lunare de rambursare, pe care le-am transmis, în termenul legal, prin poştă, cu confirmare de primire şi însoţite de certificate de concediu medical pentru care am solicitat restituirea. Nu s-a întâmplat însă aceasta, Casa de Asigurări de Sănătate a Municipiului Bucureşti refuzând timp îndelungat, fără niciun motiv, să ne achite sumele solicitate. Începând cu 2011 şi până în prezent, Casa de Asigurări de Sănătate a Municipiului Bucureşti niciodată nu ne-a comunicat dacă avem vreo problemă în ceea ce priveşte sumele solicitate spre restituire, dacă sunt îndeplinite căile legate de plată a sumelor solicitate sau care este motivul neachitării, în condiţiile în care, în mod regulat, lună de lună, am transmis cererile de rambursare, însoţite de documentele justificative“, au mai subliniat reprezentanţii societăţii.<br/> <br/>„Astfel, prin adresa nr 1141 din 16.04.2018, am solicitat Casei de Asigurări de Sănătate a Municipiului Bucureşti să ne achite de bunăvoie sumele plate de societatea noastră şi suportate din FNUASS pentru perioada 25.05.2011 - 28.02.2018, respectiv suma de 71.536 lei. Nu am primit nici până acum vreun răspuns, deşi au trecut un an şi şase luni. La data de 30.06.2018, soldul debitor al sumelor datorate societăţii noastre de către Casa de Asigurări de Sănătate a Municipiului Bucureşti a crescut la suma de 82.589 lei, reprezentând sumele plătite de societatea noastră şi suportate din FNUASS pentru perioada 25 05.2011-30.06.2018.<br/> <br/>Neprimind răspuns la adresele trimise şi nici banii solicitaţi, Arimex Comexim 2000 SRL a somat Casa de Sănătate a Municipiului Bucureşti. „În urma acestei notificări, CAS Municipiului Bucureşti nu ne-a răspuns în vreun fel, dar în data de 17 09.2018 ne-a achitat parţial suma de 39.060 lei reprezentând decontarea sumelor datorate pentru anii 2012, 2013 şi 2014. Apoi, pentru că nu ne-a mai fost achitată vreo altă sumă, ne-am adresat instanţei de judecată. În prezent procesul formează obiectul dosarului nr. 26514/299/2018, aflat pe rolul Tribunalului Bucureşti. Situaţia s-a perpetuat. Casa de Asigurări de Sănătate a Municipiului Bucureşti a refuzat în continuare să ne restituie şi sumele ulterioare datei de 30.06.2018, dată la care am intentat acţiunea în instanţă pentru recuperarea sumelor înregistrate până la data de 30.08.2018“, au mai precizat reprezentanţii societăţii.<br/> <br/>„Din acest motiv, prin adresa nr 14/02.02 2019, înregistrată la CAS Municipiul Bucureşti sub nr. 8782 din 04.02 2019, am solicitat din nou decontarea sumelor restante pentru perioada iulie - decembrie 2018. Și nici la această dată nu am primit niciun răspuns. Faţă de această acţiune sfidătoare, prin adresa nr 144 din 08.08.2019, ne-am adresat Casei  Naţionale de Asigurări de Sănătate, respectiv Direcţia Generală Monitorizare, Control şi Antifraudă, directorului general adjunct Constantin Dina, solicitând verificarea situaţiei semnalate de societatea noastră şi sprijin în rezolvarea acestei probleme. Ulterior, ne-a fost comunicat faptul că sesizarea noastră a fost trimisă spre soluţionare tocmai la cei pe care i-am reclamat, adică la Casa de Asigurări de Sănătate a Municipiului Bucureşti. Și nu s-a soluţionat nimic. Nu am primit niciun răspuns de la CAS a Municipiului Bucureşti, cu toate că au trecut un an şi două luni“, au mai explicat reprezentanţii societăţii.<br/> <br/>„Prin adresa nr. 134/07.08.2019, am notificat din nou CAS a Municipiului Bucureşti, precizând că, în cazul în care nu vom primi răspuns, ne vom adresa instanţei. Dar nici de această dată nu am primit vreun răspuns. Este nefiresc să nu primim explicaţii, în condiţiile în care am făcut dovada existenţei unei creanţe certe, lichide şi exigibile ce provine dintr-o obligaţie legală a CAS a Municipiului Bucureşti, nu înţelegem de ce nu se respectă această obligaţie şi care este motivul nerambursării sumelor ce ni se cuvin. Care este motivul pentru care CAS a Municipiului Bucureşti nu respectă obligaţia stabilită prin lege, obligaţia de a ne rambursa în termenul legal sumele pe care le-am achitat persoanelor îndreptăţite? Subliniem că societatea noastră, lună de lună, achită către Casa de Sănătate a Municipiului Bucureşti în jur de 20.000,00 lei, lună de lună. De peste 10 ani de zile achităm această sumă cu regularitate, la timp, fără întârziere. În zece ani nu am avut nicio zi de întârziere. De ce, la rândul ei, CAS nu plăteşte la timp?“, se întreabă reprezentanţii societăţii<br/> <br/>„CAS a Municipiului Bucureşti nu ne-a achitat datoriile vechi din 2011-2018. Dar nici cele din 2018 până în prezent. Care este motivul? Ce justificare poate exista? CAS a Municipiului Bucureşti, prin neplata sumelor care ni se cuvin, ne transformă în finanţatorii ei. Societatea noastră, pentru a susţine activitatea, pentru a achita salarii, indemnizaţii şi datoriile către bugetul de stat, a accesat un credit ipotecar de la Garanti Bank şi, în prezent, riscă să fie executată silit pentru neachitarea ratelor. Societatea noastră are 146 de angajaţi, cu contract de muncă cu normă întreagă, majoritatea femei, şi are ca obiect principal de activitate prepararea, livrarea şi servirea hranei pentru 1.300 de pacienţi internaţi în şapte spitale.  <br/> <br/>Atragem atenţia asupra faptului că nerespectarea obligaţiei stabilite prin lege de a ne rambursa în termenul legal sumele pe care le-am solicitat lunar ne creează mari probleme financiare, astfel încât nu numai ca nu vom mai putea achita sumele datorate către bugetul stat, indemnizaţiile angajaţilor şi nu ne vom mai putea desfăşura activitatea. Pentru a evita o astfel de situaţie, pentru a nu fi executaţi silit, pentru a nu crea convulsii în rândul salariaţilor şi pentru a nu fi nevoiţi să întrerupem furnizarea cu hrană a pacienţilor, vă rugam să verificaţi cele prezentate şi sa interveniţi prin mijloacele pe care le deţineţi pentru rezolvarea acestei probleme.<br/> <br/>În prezent, societatea noastră are de recuperat de la CAS a Municipiului Bucureşti suma de 92.928 lei, aferentă perioadei 25.05.2011 - 30 septembrie 2019“, au conchis reprezentanţii Arimex Comexim 2000 SRL.<br/> <br/> <br/> <br/> <br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/social/un-nou-numar-al-publicatiei-cuvantul-scris-editata-de-asociatia-suflete-deschise-si-arimex-comexim-2000-a-ajuns-la-pacienti-document-703217.html"/>
        <a href="https://www.ziuaconstanta.ro/stiri/social/in-ziua-nasterii-maicii-domnului-meniu-de-sarbatoare-pentru-pacientii-din-constanta-oferit-de-echipa-arimex-comexim-2000-699864.html"/>
        <a href="https://www.ziuaconstanta.ro/stiri/social/200-de-pachete-impartite-persoanelor-aflate-in-dificultate-apel-umanitar-lansat-de-asociatia-suflete-deschise-si-arimex-comexim-2000-srl-698142.html"/>
        <a href="https://www.ziuaconstanta.ro/stiri/social/tochitura-cu-piure-de-cartofi-ardei-umpluti-pulpa-de-porc-meniu-de-zile-mari-pentru-pacientii-din-constanta-oferit-de-arimex-comexim-2000-srl-698050.html"/>
        <a href="https://www.ziuaconstanta.ro/stiri/social/un-nou-numar-al-publicatiei-cuvantul-scris-editata-de-asociatia-suflete-deschise-si-arimex-comexim-2000-document-696279.html"/>
        <a href="https://www.ziuaconstanta.ro/stiri/social/meniu-de-sarbatoare-oferit-pacientilor-constanteni-de-arimex-comexim-2000-srl-de-sfantul-mare-proroc-ilie-tesviteanul-696163.html"/>
        <a href="https://www.ziuaconstanta.ro/stiri/social/azi-e-inaltarea-domnului-meniu-de-sarbatoare-oferit-pacientilor-constanteni-de-arimex-comexim-2000-srl-693013.html"/>
        <a href="https://www.ziuaconstanta.ro/stiri/social/surprize-spectacol-de-magie-si-iluzionism-micutii-pacienti-rasfatati-de-ziua-copilului-de-arimex-comexim-2000-si-asociatia-suflete-deschise-692725.html"/>
        <a href="https://www.ziuaconstanta.ro/stiri/social/surprize-placute-si-daruri-oferite-de-arimex-comexim-2000-srl-micutilor-pacienti-internati-la-spitalul-judetean-constanta-galerie-foto-690144.html"/>
        <a href="https://www.ziuaconstanta.ro/stiri/social/cozonac-oua-rosii-si-multe-bucate-traditionale-meniu-special-de-inviere-oferit-pacientilor-de-echipa-arimex-comexim-2000-srl-689969.html"/>
        <a href="https://www.ziuaconstanta.ro/stiri/social/arata-ca-iti-pasa-fii-bun-samaritean-si-ajuta-un-sarman-actiuni-sociale-demarate-de-arimex-comexim-2000-si-asociatia-suflete-deschise-689972.html"/>
        <a href="https://www.ziuaconstanta.ro/stiri/social/trunchi-de-peste-la-tava-plachie-de-peste-tochitura-dobrogeana-meniu-bogat-oferit-pacientilor-constanteni-de-arimex-comexim-2000-srl-689541.html"/>
        <a href="https://www.ziuaconstanta.ro/stiri/social/troita-inaltata-in-numele-smurd-de-asociatia-suflete-deschise-si-arimex-comexim-2000-srl-687687.html"/>
        <a href="https://www.ziuaconstanta.ro/stiri/social/angajatii-arimex-comexim-2000-srl-vor-dona-sange-pentru-copilul-electrocutat-duminica-la-valu-lui-traian-686530.html"/>
        <a href="https://www.ziuaconstanta.ro/stiri/social/meniu-special-de-8-martie-oferit-pacientilor-unitatilor-sanitare-din-constanta-de-arimex-comexim-2000-srl-686197.html"/>
      </related>
    </article>
  </body>
</html>