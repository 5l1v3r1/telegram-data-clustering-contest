<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/genetika-prinesla-nove-ugotovitve-o-indoevropskih-jezikih-742980"/>
    <meta property="og:site_name" content="Revija Reporter"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Genetika prinesla nove ugotovitve o indoevropskih jezikih"/>
    <meta property="og:description" content="Nova raziskava genetskega materiala naših prednikov je potrdila, da so se indoevropski jeziki na prostrano območje od Evrope do Azije razširili zaradi množi"/>
  </head>
  <body>
    <article>
      <h1>Genetika prinesla nove ugotovitve o indoevropskih jezikih</h1>
      <h2>
        <b>Nova raziskava genetskega materiala naših prednikov je potrdila, da so se indoevropski jeziki na prostrano območje od Evrope do Azije razširili zaradi množičnih selitev pastirjev v času bronaste dobe. Nomadi so se namreč pred približno 5000 leti iz evrazijskih step podali na zahod proti Evropi in na vzhod proti južni Aziji.</b>
      </h2>
      <address><time datetime="2019-11-25T00:00:00+00:00">25 Nov 2019</time> by <a rel="author">STA</a></address>
      <p>Medtem ko je že študija iz leta 2015 ugotovila, da si indoevropski jeziki - sicer največja skupina jezikov v svetu, v katero sodi tudi slovenščina - v Evropo prišli prek ruskih step, pa je bila pot prvotnih indoevropskih jezikov v Azijo manj jasna.<br/><br/>Nekateri znanstveniki so domnevali, da so se ti jeziki v Azijo razširili prek kmetov iz Anatolije na območju današnje Turčije, vendar pa je zadnja študija pokazala, da ima sodobni človek v južni Aziji le malo, če sploh kaj skupnega s starodavnimi anatolskimi kmeti.<br/><br/>Kot je dejal David Reich, soavtor študije s harvardske medicinske fakultete, objavljene v začetku septembra v reviji Science, zadnja raziskava izključuje t.i. anatolsko hipotezo, saj ni bilo nobenih večjih selitev iz Anatolije v južno Azijo.<br/><br/>Kot je za francosko tiskovno agencijo AFP pojasnil Vagheesh Narasimhan, soavtor doslej najobsežnejše tovrstne študije, je bila za razumevanje jezikovnih sprememb in prehoda družb lovcev in nabiralcev h kmetijstvu ključna vloga premikov ljudstev v zadnjih 10.000 letih.<br/><br/>Mednarodna ekipa genetikov, arheologov in antropologov je analizirala genom 524 prednikov iz srednje in južne Azije, s čimer se je skupek raziskanega starodavnega genoma povečal za okrog 25 odstotkov. Genome so primerjali med seboj in z izsledki prejšnjih odkritij ter jih postavili v zgodovinski kontekst s pomočjo arheoloških in jezikovnih odkritij.</p>
      <p>Študija prinaša dva nova dokaza v podporo stepskemu izvoru indoevropskih jezikov, ki imajo kljub razpršenosti prek zelo velikega območja in različnih kultur neverjetne podobnosti v skladnji, številih, osnovnih pridevnikih in veliko samostalnikih, vključno s poimenovanji sorodnikov ali delov telesa.<br/><br/>Raziskovalci so odkrili genetske podobnosti, ki povezujejo govorce indo-iranske in baltsko-slovanske veje indoevropskega jezika; sodobni govorci obeh skupin so potomci podskupine stepskih pastirjev, ki so se pred 5000 leti selili v Evropo, nato pa so se v naslednjih 1500 letih širili nazaj na vzhod v srednjo in južno Azijo.<br/><br/>Druga ugotovitev pa je, da imajo današnji govorci dravidskih jezikov v južni Aziji (gre predvsem za južno Indijo in jugozahodni Pakistan) zelo malo "stepske" DNK, govorci indoevropskih jezikov, kot so hindijščina, pandžabščina in bengalščina, pa veliko več.<br/><br/>V sklopu drugega znanstvenega članka, ki ga je v reviji Cell Press objavilo nekaj istih avtorjev kot prvega v reviji Science, pa je predstavljen tudi prvi genom pripadnika indske civilizacije, ene največjih civilizacij antičnega sveta iz doline reke Ind, ki je soobstajala s starim Egiptom in Mezopotanijo.<br/><br/>Ženska iz bronaste dobe je bila pokopana pred štirimi do petimi tisočletji v mestu Rakhigarhi, največjem mestu civilizacije, znane tudi kot Harapska civilizacija. Na osnovi analize njenega genoma avtorji menijo, da so Južnoazijci potomci te civilizacije, ki se je kasneje pomešala s stepskimi pastirji s severa.</p>
      <p>loading...</p>
    </article>
  </body>
</html>