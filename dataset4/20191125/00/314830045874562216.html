<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939546/%D8%AA%D9%88%D8%B7%D8%A6%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D9%86%DB%8C%D8%B2-%D8%B4%DA%A9%D8%B3%D8%AA-%D9%85%DB%8C%E2%80%8C%D8%AE%D9%88%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="توطئه‌های آینده آمریکا نیز شکست می‌خورد"/>
    <meta property="og:description" content="رئیس سازمان بسیج مستضعفین گفت: امریکا بداند در آینده نیز با حضور مردم توطئه‌های آنان بر ضد کشورمان شکست می‌خورد."/>
  </head>
  <body>
    <article>
      <h1>توطئه‌های آینده آمریکا نیز شکست می‌خورد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>رئیس سازمان بسیج مستضعفین گفت: امریکا بداند در آینده نیز با حضور مردم توطئه‌های آنان بر ضد کشورمان شکست می‌خورد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095288_175.jpg"/>
      </figure>
      <p>رئیس سازمان بسیج مستضعفین گفت: امریکا بداند در آینده نیز با حضور مردم توطئه‌های آنان بر ضد کشورمان شکست می‌خورد.</p>
      <p>به گزارش «تابناک» به نقل از خبرگزاری صدا و سیما، سردار غلامرضا سلیمانی در برنامه گفتگوی ویژه خبری شبکه دو سیما با بیان اینکه پیروزی‌های ملت ایران مستمر ادامه خواهد یافت افزود: دو هزار گردان بیت المقدس برای حفظ امنیت مردم آموزش دیده اند و هر زمان بر اساس مصوبه شورا‌های تأمین استان‌ها وارد عمل می‌شوند.<br/>وی با اشاره به اینکه دشمنان ایران برای اغتشاشات اخیر برنامه ریزی کرده بودند گفت: یکی از راهبرد‌های امریکا ایجاد آشوب در کشورمان برای پیشبرد اهدافش است.</p>
      <p>سردار سلیمانی افزود: آنان تصمیم داشتند در ماه‌های پایانی سال و زمان انتخابات نقشه‌های خود را اجرا کنند، اما با گران شدن بنزین فرصت را مناسب دیدند و با افرادی در خارج از کشور آن‌ها را آموزش داده بودند و سازماندهی اراذل و اوباش در فضای مجازی توطئه خود را برای ایجاد آشوب اجرا کردند، اما کمتر از ۴۸ ساعت این توطئه آنان نیز خنثی شد.<br/>وی گفت: پس از جدا شدن صف مردم از آشوبگران دستگاه‌های امنیتی وارد صحنه شدند و اگر از بسیج نیز درخواست می‌شد ما نیز وارد میدان می‌شدیم، زیرا امنیت کشور و مردم خط قرمز ماست.</p>
      <p>سردار سلیمانی افزود: ملت ایران به رغم مطالبات و نگرانی‌هایی که دارد برای دفاع از نظام اسلامی و امنیت کشور به میدان می‌آید.<br/>وی با بیان تاریخچه‌هایی از فعالیت‌های بسیج در ۴۰ سال گذشته کارنامه این نهاد را درخشان خواند و گفت: در هدفگذاری‌ها درست عمل کرده ایم، اما باید شتاب و دامنه فعالیت‌های بسیج گسترده و سریعتر شود.</p>
      <p>سردار سلیمانی افزود: جامعه امروز ما انقلابی است و مردم عدالت، ساده زیستی و توزیع عادلانه ثروت را مطالبه می‌کنند و بسیج نیز تلاش کرده است پرچمدار این مطالبات باشد.</p>
      <p>وی گفت: تلاش بسیج همراهی با مردم و مطالبات آنان بوده است.</p>
      <p>سردار سلیمانی افزود: از اولویت‌های سازمان بسیج مستضعفین فعال کردن پایگاه‌های بسیج نیمه فعال یا غیرفعال در مساجد است، زیرا این مسئله می‌تواند آسیب بزرگی باشد که باید آن را اصلاح کنیم.</p>
      <p>وی با بیان اینکه اکنون امتیاز ویژه‌ای به بسیجیان داده نمی‌شود، چون بسیج نهاد مردمی است گفت: از زمان شکل گیری بسیج سازندگی بسیجیان کارنامه موفقی در محرومیت زدایی، سازندگی و اقتصادی مقاومتی داشته اند.<br/>سردار سلیمانی افزود: البته از نقطه مطلوب فاصله داریم.</p>
      <p>وی گفت: در سال گذشته و شش ماهه نخست امسال بسیج سازندگی ۳۸ هزار بنگاه زودبازده را در کشور ایجاد و با تأسیس ۱۲ هزار صندوق مردمیاری در مساجد به افراد جویای کار آموزش دیده تسهیلات ارائه کرده است.</p>
      <p>سردار سلیمانی افزود: تعداد صندوق‌های مردمیاری در مساجد برای کمک به جوانان جویای کار آموزش دیده تا پایان سال به ۲۰ هزار صندوق افزایش می‌یابد.<br/>وی گفت: ۱۲ هزار گروه جهادی جغرافیایی محور و ۶ هزار گروه جهادی محله محور داریم که سیل امسال ۶ هزار و ۲۰۰ گروه جهادی در مناطق سیل زده به امدادرسانی و لایروبی خانه‌ها و معابر پرداختند.</p>
      <p>سردار سلیمانی افزود: این گروه‌های جهادی ۲۰ هزار خانه را از گل و لای پاکسازی و ۶ هزار واحد مسکونی را تعمیر کردند.<br/>وی گفت: گروه‌های جهادی ۳ هزار واحد مسکونی را نیز در مناطق سیل زده احداث می‌کنند که برخی از آن‌ها واگذار شده و برخی در حال تکمیل است.</p>
      <p>سردار سلیمانی با بیان اینکه توانایی انعکاس فعالیت‌های گسترده بسیج ضعیف است افزود: این ضعف موجب شده است سؤال‌هایی در کارآیی بسیج در حوزه‌های گوناگون ایجاد شود.<br/>وی گفت: یکی از کار‌های بسیج کارمندان بردن میز خدمت در محلات، نماز جمعه و مناطقی است که مردم مشکل دارند.</p>
      <p>سردار سلیمانی افزود: بسیج جامعه در سال گذشته و ۶ ماهه نخست امسال به ۱۶ میلیون نفر خدمت رسانی کرده است و بسیج اصناف نیز همکاری گسترده‌ای با اتاق اصناف و اتحادیه‌های صنفی در کنترل بازار دارند.<br/>وی گفت: بسیج اصناف امسال حدود ۱۰ میلیارد تومان لوازم التحریر در اختیار دانش آموزان مناطق محروم قرار داد.</p>
      <p>سردار سلیمانی افزود: در حالی که دشمن در فضای مجازی می‌تازد بسیج نمی‌تواند نسبت به این فضا بی تفاوت باشد و نیرو‌های بسیجی با توجه سطح سواد رسانه‌ای بالا در این عرصه فعالند.<br/>وی گفت: نیرو‌های انقلابی در آینده در فضای مجازی فعالتر خواهند شد.</p>
      <p>سردار سلیمانی افزود: برای افزایش بهره وری در کشور با اجرای طرح همگام با کشاورز بهره وری گندم، جو، ذرت، کلزا و برنج را با استفاده از ۳ هزار مهندس کشاورزی افزایش داده ایم و ۲۰ هزار روستا برای اجرای این طرح هدفگذاری شده است.<br/>وی گفت: در طرح جهاد روشنایی نیز با تسهیلات قرض الحسنه به افراد تحت پوشش کمیته امداد امام و سازمان بهزیستی ۲۰ هزار نیروگاه برق خورشیدی خانگی ایجاد می‌کنیم.</p>
      <p>سردار سلیمانی افزود: برای افزایش بهره وری افزایش سوخت نیز برنامه‌هایی برای فرهنگ سازی و مصرف بهینه سوخت در کشور داریم.<br/>وی گفت: بسیج از مردم و برای مردم و همگام با مردم و پرچمدار عدالتخواهی، مبارزه با ظلم و تبعیض است.</p>
      <p>محمدجواد نیک روش رئیس سازمان بسیج دانشجویی نیز در ارتباط با این برنامه گفت: رویکرد بسیج دانشجویی ایجاد زمینه برای حضور مردم در انقلاب اسلامی است.</p>
      <p>وی افزود: ممکن است در برخی برهه‌ها پیامد‌های سیاسی بسیج دانشجویی بیشتر مورد توجه قرار گرفته باشد، اما این نهاد در همه زمینه‌ها از حوزه‌های امنیتی تا حوزه‌های سلامت سازندگی فعال است.</p>
      <p>نیک روش گفت: راهبرد بسیج دانشجویی پیوند جامعه با دانشگاه و تشکیل شبکه‌های هسته‌های مسئله محور با حضور دانشجویان خودجوش برای حل مسائل کشور با پشتوانه علمی است.</p>
    </article>
  </body>
</html>