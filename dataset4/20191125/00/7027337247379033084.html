<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700190/%D9%85%D9%88%D8%B1%D8%A7%D9%84%D8%B3-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%AA%DB%8C-%D8%B4%D8%B1%DA%A9%D8%AA-%D9%86%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="مورالس: در انتخابات آتی شرکت نمی‌کنم"/>
    <meta property="og:description" content="رئیس جمهوری مستعفی و در تبعید بولیوی در گفت‌وگویی تاکید کرد، نامزدی‌ در انتخابات ریاست جمهوری آتی کشورش را &quot;به نام صلح&quot; رد می‌کند."/>
  </head>
  <body>
    <article>
      <h1>مورالس: در انتخابات آتی شرکت نمی‌کنم</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040851_742.jpg"/>
      </figure>
      <p>رئیس جمهوری مستعفی و در تبعید بولیوی در گفت‌وگویی تاکید کرد، نامزدی‌ در انتخابات ریاست جمهوری آتی کشورش را "به نام صلح" رد می‌کند.</p>
      <p>به گزارش ایسنا، اوو مورالس رئیس‌جمهوری برکنار شده بولیوی در مصاحبه با روزنامه گاردین گفت: من برای آنکه بحران موجود در کشور را که به سمت درگیری‌های قومی یا مدنی گسترده‌تر می رود، متوقف کنم، در انتخابات آتی کشورم شرکت نمی‌کنم. این چیزی است که از آن می‌ترسم و مساله‌ای است که باید از آن اجتناب کنیم به همین دلیل، من از کاندیداتوری خودم دست می‌کشم. به اسم صلح، قربانی‌هایی داده شده است و من کاندیداتوری خود را با وجود آنکه حق دارم داشته باشم، فدا می‌کنم.</p>
      <p>مورالس، نخستین فرد از بومیان بولیوی بود که در ۲۰۰۶ سمت ریاست جمهوری این کشور را به دست گرفت اما ۱۱ نوامبر سال جاری میلادی به مکزیک گریخت؛ این اقدام سه هفته پس از انتخابات ریاست جمهوری صورت گرفت که مدعی پیروزی آن بود در حالی که بسیاری از ناظران غربی و رقبای انتخاباتی اعلام کردند که وی با تقلب موفق شده در این انتخابات پیروز شود و در نتیجه آن اعتراضات گسترده‌ای به وقوع پیوست و در پی رویگردانی ارتش و نظامیان از وی، مورالس از کشورش خارج شد. در پی آن جینین آنی‌یز، سناتور جناح راستی بولیوی خودش را رئیس‌جمهوری موقت اعلام کرد. در نتیجه درگیری‌ها و اعتراضات گسترده در پی اعلام پیروزی مورالس ۳۲ تن در بولیوی کشته شدند و بسیاری از آن‌ها از حامیان مورالس بودند که با سرکوب ارتش کشته شدند.</p>
      <p>همچنین نشانه‌هایی از تنش‌های نژادی و اجتماعی بین بسیاری از معترضان بومی، فقیر و همچنین ثروتمندان بولیوی رخ داد. آرتورو موریلو، وزیر کشور دولت موقت بولیوی وعده داد که رئیس جمهوری سابق این کشور را تا ابد به زندان بیندازد و مورالس را عامل اصلی اعتراضات ضد دولتی اعلام کند.</p>
      <p>مورالس در اقامتگاه موقت و جدید خود در مکزیکو سیتی مدعی شد که بحران در بولیوی از سوی اقشار "نژادپرست و انتقام‌جو" است و تاکید کرده که این اقدام کودتایی با کمک دولت آمریکا بوده است که "امپراطوری در شمال" برای خود است.</p>
      <p>رئیس جمهوری مستعفی و در تبعید بولیوی همچنین گفت که اولویتش باید کمک به بیرون راندن دولت دوفاکتو با سوق دادن آن به سوی برگزاری انتخابات باشد و ادامه داد: آن‌ها دیگر به دنبال اوو مورالس نیستند. من با این مسئله مشکلی ندارم.</p>
      <p>مورالس همچنین اذعان کرد، یکی از دلایلی که از مدت زمامداری‌اش تا ۲۲ ژانویه عقب‌نشینی کرد، این بود که درخواست ها برای بازگشتش کاهش یافته است. مذاکرات بین رهبران معترضان و دولت موقت به وعده‌ای از سوی آنی‌یز منجر شد که گفت ارتش را در ازای از میان برداشتن موانع در جاده‌ها، عقب می‌نشاند. مورالس همچنین گفت: آن‌ها از مبارزه خود علیه کودتا دست بر نمی دارند. حقیقت این است که مردم پس از دو دهه مقاومت خسته شدند و بسیاری از آنها جان خود را از دست دادند.</p>
      <p>رئیس جمهوری برکنار شده بولیوی همچنین درباره انتخاباتی که با ادعای تقلب در این کشور همراه بود، گفت: من چیزی برای پشیمان شدن ندارم چون در دور نخست انتخابات پیروز شدم و اتهاماتی مربوط به تقلب را که از سوی سازمان کشورهای آمریکای مطرح شده است، رد می‌کنم. من به قوانین و آنچه که مردم خواستند پایبند بودم. اما این مرتجع‌ها نمی‌توانند با یک کاندیدای بومی مورد حمایت کارگران کنار بیایند.</p>
      <p>مورالس در ادامه گفت: با کاندیداتوری یا بدون کاندیداتوری هنوز بسیاری از موارد هستند که باید انجام دهم و به حزبم برای یافتن یک کاندیدای جدید برای جایگزینی خود کمک می‌کنم. این مساله آسانی نیست.</p>
    </article>
  </body>
</html>