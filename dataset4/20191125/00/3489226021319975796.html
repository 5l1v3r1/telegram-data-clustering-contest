<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/argentinh-dyo-iereis-katadikasthkan-se-polyeth-katheirxh-gia-biasmoys-kwfwn-paidiwn"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Αργεντινή: Δύο ιερείς καταδικάστηκαν σε πολυετή κάθειρξη για βιασμούς κωφών παιδιών"/>
    <meta property="og:description" content="Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ένα ίδρυμα της Αργεντινής, σε μια υπόθεση που συγκλόνισε την πατρίδα του πάπα Φραγκίσκου."/>
  </head>
  <body>
    <article>
      <h1>Αργεντινή: Δύο ιερείς καταδικάστηκαν σε πολυετή κάθειρξη για βιασμούς κωφών παιδιών</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ένα ίδρυμα της Αργεντινής, σε μια υπόθεση που συγκλόνισε την πατρίδα του πάπα Φραγκίσκου.</h4>
      <p>Το δικαστήριο έκρινε ενόχους τους δύο ιερείς και τους καταδίκασε, τον μεν Αργεντίνο Οράσιο Κορμπάτσο σε κάθειρξη 45 ετών και τον Ιταλό Νικόλα Κοράντι σε κάθειρξη 42 ετών. Ο Κοράντι είναι μόνιμα εγκατεστημένος στην Αργεντινή από το 1970.</p>
      <p>Κατά τη διάρκεια της δίκης, που ξεκίνησε τον Αύγουστο και έγινε κεκλεισμένων των θυρών στην πόλη Μεντόσα, εξετάστηκαν 43 υποθέσεις και κατέθεσαν 13 από τα θύματα. Ορισμένα ήταν ηλικίας ακόμη και 4 ετών όταν βιάστηκαν.</p>
      <p>Ο 59χρονος Κορμπάτσο και ο 83χρονος Κοράντι ήταν ήδη προφυλακισμένοι.</p>
      <p>Το δικαστήριο της Μεντόσα επέβαλε επίσης ποινή κάθειρξης 18 ετών για βιασμό στον κηπουρό του ιδρύματος Αρμάντο Γκόμες. Πέρσι, ένας άλλος ιερέας, ο 50χρονος Χόρχε Μπορντόν, καταδικάστηκε σε κάθειρξη 10 ετών αφού ομολόγησε πέντε βιασμούς.</p>
      <p>Άλλοι 15 κατηγορούμενοι πρόκειται να δικαστούν τους επόμενους μήνες σε δύο διαφορετικές δίκες.</p>
      <p>Το ίδρυμα Provolo, στους πρόποδες των Άνδεων, σε απόσταση 1.000 χιλιομέτρων δυτικά του Μπουένος Άιρες, έκλεισε το 2016, όταν ξέσπασε το σκάνδαλο. Το ίδρυμα παρείχε δωρεάν εκπαίδευση σε κωφούς, φτωχούς μαθητές οι οποίοι διέμεναν εκεί κατά τη διάρκεια της εβδομάδας και επέστρεφαν στο σπίτι τους το Σαββατοκύριακο.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>