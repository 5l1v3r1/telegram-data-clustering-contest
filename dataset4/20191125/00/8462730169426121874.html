<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841273/Izraelsky-generalny-prokurator-reaguje-na-skandal-premiera--Netanjahu-nemusi-odstupit"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Izraelský generálny prokurátor reaguje na škandál premiéra: Netanjahu nemusí odstúpiť"/>
    <meta property="og:description" content="JERUZALEM - Izraelský generálny prokurátor Avichaj Mandelblit v pondelok oznámil, že premiér Benjamin Netanjahu nemusí rezignovať po tom, ako bol obžalovaný z trestných činov korupcie."/>
  </head>
  <body>
    <article>
      <h1>Izraelský generálny prokurátor reaguje na škandál premiéra: Netanjahu nemusí odstúpiť</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Izraelský generálny prokurátor reaguje na škandál premiéra: Netanjahu nemusí odstúpiť</h3>
      <p>
        <i>JERUZALEM - Izraelský generálny prokurátor Avichaj Mandelblit v pondelok oznámil, že premiér Benjamin Netanjahu nemusí rezignovať po tom, ako bol obžalovaný z trestných činov korupcie.</i>
      </p>
      <p>Mandelblit uviedol vo vyhlásení, že Netanjahu môže ostať dočasným predsedom vlády, aj keď ho pred niekoľkými dňami obžaloval z podvodu, porušenia dôvery a úplatkárstva. Generálny prokurátor sa však nevyjadril k tomu, či si Netanjahu môže ponechať iné ministerské funkcie, pokým je obžalovaný.</p>
      <p>Agentúra AP pripomína, že Netanjahu obvinenia odmietol ako pokus o prevrat a nechce odstúpiť. Uviedol, že proti obžalobe sa bude brániť z pozície predsedu vlády. Izraelská opozičná koalícia Modrá a biela (Kachol lavan) vyzvala  Netanjahua, aby sa vzdal svojich ministerských funkcií. Ide o post ministra práce, ministra zdravotníctva, ministra záležitostí diaspór a námestníka ministra poľnohospodárstva.</p>
      <p>Podľa koalície však nie je nevyhnutné, aby Netanjahu momentálne odstúpil i z postu premiéra, pretože to nevyplýva z príslušného súdneho rozhodnutia. Obžaloba Netanjahua podľa agentúry DPA ešte viac skomplikuje tvorbu novej izraelskej vlády. Tento rok sa v krajine konali už dvoje parlamentné voľby. Politické strany však neboli schopné prekonať patovú situáciu pri tvorbe koalície.<br/> </p>
    </article>
  </body>
</html>