<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/oneplus/articoli/n513198/oneplus-sicurezza-bucata-email-dati-utenti-esposti/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="OnePlus: un attacco informatico ha esposto i dati degli utenti"/>
    <meta property="og:description" content="OnePlus è stata presa di mira da un attacco informatico che ha portato all'esposizione dei dati di alcuni suoi utenti. La notizia è stata riferita direttamente dal forum ufficiale della compagnia, dove un membro del team addetto alla sicurezza ha spiegato nel dettaglio la questione e quali dati sono stati coinvolti dall'attacco."/>
  </head>
  <body>
    <article>
      <h1>OnePlus: un attacco informatico ha esposto i dati degli utenti</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Gabriele Congiu</a></address>
      <p><b>OnePlus</b> è stata presa di mira da un <b>attacco informatico</b> che ha portato all'esposizione dei <b>dati di alcuni suoi utenti</b>. La notizia è stata riferita direttamente dal forum ufficiale della compagnia, dove un membro del team addetto alla sicurezza ha spiegato nel dettaglio la questione e quali dati sono stati coinvolti dall'attacco.</p>
      <p>La società non dichiara il numero degli account compromessi, ma ci tiene subito ad evidenziare che<b> le informazioni di pagamento e le password sono rimaste al sicuro</b>; ciò che è stato trafugato è una lista di alcuni <b>nomi, indirizzi email, numeri di telefono, indirizzi di spedizione</b> e - in alcuni casi - i dettagli degli ordini effettuati.</p>
      <p>Se quindi le carte di credito e le password non sono state esposte ai malintenzionati, tutte le altre informazioni ottenute possono essere utilizzate per tracciare gli utenti coinvolti e <b>tentare attacchi phishing, nel tentativo di carpire ulteriori dettagli</b>. OnePlus afferma di aver divulgato la notizia solo dopo aver contattato privatamente gli interessati (che hanno ricevuto una mail simile a quella che trovate nel tweet sottostante) e aver <b>corretto la falla</b> che ha permesso agli hacker di poter effettuare l'attacco.</p>
      <figure>
        <iframe data-src="https://twitter.com/iJackWilson/status/1197934987548471296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>OnePlus ci tiene anche a far sapere di aver preso tutti i provvedimenti atti a fare in modo che un simile problema non possa più ripetersi, almeno con le stesse modalità. Ora la palla passa alle <b>autorità competenti </b>contattate da OnePlus, visto che l'azienda ha anche confermato di averle informate dell'accaduto, in modo da <b>far luce sull'identità dei colpevoli</b>.</p>
      <p>In attesa di scoprire dove porteranno le indagini, OnePlus ha rassicurato i suoi utenti rendendo noto che a partire dal mese di dicembre verrà instaurata una partnership con una piattaforma rinomata nel campo della sicurezza (non viene fatto il nome) e che sempre dal prossimo mese prenderà il via il <b>programma di ricompense per la segnalazione dei bug</b>,<a href="https://www.hdblog.it/huawei/articoli/n512936/huawei-programma-bug-ricompense-mondo/"> un qualcosa che di recente abbiamo visto fare su scala globale anche a Huawei</a>.</p>
      <p>Avete ricevuto l'email di OnePlus? Fateci sapere nei commenti se siete stati coinvolti da questo caso.</p>
      <p>Il medio gamma Huawei per eccellenza? <a href="https://www.hdblog.it/prezzi/Huawei-P-Smart-Z_i3989/">Huawei P Smart Z</a>, compralo al miglior prezzo da <a href="https://www.hdblog.it/clickgo/?id=3989&amp;pid=do320532309&amp;nid=3843156622&amp;area=4&amp;prz=174&amp;hash=612d84f0ab6d2e6ecc687b35b95f0b74">ePrice a <b>174 euro</b></a>.</p>
      <p>
        <a href="https://forums.oneplus.com/threads/security-notification.1144088/?awc=10937_1574695347_9bc834a25269b664807119c1d67a4c73">FONTE</a>
      </p>
    </article>
  </body>
</html>