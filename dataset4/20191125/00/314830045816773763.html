<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939723/%D8%A8%D8%A7-%DA%AF%D8%B1%D8%A7%D9%86-%DA%A9%D8%B1%D8%AF%D9%86-%D9%85%D8%B4%DA%A9%D9%84-%D8%AF%D8%B1%D8%A2%D9%85%D8%AF%DB%8C-%DA%A9%D8%B4%D9%88%D8%B1-%D8%AD%D9%84-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="با گران کردن مشکل درآمدی کشور حل نمی‌شود"/>
    <meta property="og:description" content="نماینده مردم بندر ماهشهر، امیدیه و هندیجان در مجلس شورای اسلامی با اشاره به آثار اصلاح قیمت بنزین در کشور گفت: کسب درآمد با گران کردن اجناس و قیمت نیست بلکه باید با خلق ارزش مشکل درآمدی کشور را حل کرد."/>
  </head>
  <body>
    <article>
      <h1>با گران کردن مشکل درآمدی کشور حل نمی‌شود</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>نماینده مردم بندر ماهشهر، امیدیه و هندیجان در مجلس شورای اسلامی با اشاره به آثار اصلاح قیمت بنزین در کشور گفت: کسب درآمد با گران کردن اجناس و قیمت نیست بلکه باید با خلق ارزش مشکل درآمدی کشور را حل کرد.</i>
      </p>
      <p>نماینده مردم بندر ماهشهر، امیدیه و هندیجان در مجلس شورای اسلامی با اشاره به آثار اصلاح قیمت بنزین در کشور گفت: کسب درآمد با گران کردن اجناس و قیمت نیست بلکه باید با خلق ارزش مشکل درآمدی کشور را حل کرد.</p>
      <p>به گزارش ایسنا، علی گل‌مرادی در جلسه علنی امروز (دوشنبه) مجلس شورای اسلامی در نطق میان دستور خود ضمن تبریک هفته بسیج و با تشکر از بصیرت ملت در خنثی سازی شیطنت مغرضین، مخالفین و جاهلین نظام خاطرنشان کرد: آن‌چه تا به امروز موجب بروز فجایع بزرگ و رویدادهای مصیبت بار تاریخی شده، حرص و طمع و تجاوز نبوده، بلکه خودشیفتگی و از خود گذشتگی در راه ایده‌هایی وابسته به نگرش‌های متفاوتی تحت عنوان آرمان‌پرستی و تعصب‌گرایی بوده است. فریاد تکرار از این دسته تعصب‌گرایی‌هایی بود که کشور را با چالش‌های امروز مواجه کرده است.</p>
      <p>نماینده مردم بندر ماهشهر، امیدیه و هندیجان خواستار شفافیت در عملکردها شد و در بخش دیگری از سخنان خود نسبت به تبعات حاشیه‌نشینی «یک چهارم جمعیت کشور» هشدار داد.</p>
      <p>وی با اشاره به مولفه‌های چون؛ فقر و نابرابری، ‌بیکاری، واردات بی‌رویه، قاچاق ، وضعیت کرامت معلم و کارگر و اشرافی گری اتهاماتی از جمله «امنیتی‌ترین رییس‌جمهور» را به روحانی وارد کرد که در این لحظه پزشکیان به عنوان رئیس جلسه به وی تذکر داد که ادبیات خود را مراعات کند.</p>
      <p>گل‌مرادی گفت: ادبیات درست است. حرف من حرف مردم است و لطفا با اصالت نظام بازی نکنید و تنها امنیتی که متعلق به شما نیست را هم خدشه‌دار نکنید.</p>
      <p>وی هم‌چنین با طرح گلایه از بی‌اطلاعی مجلس از تاریخ اجرای طرح سهمیه بندی بنزین در بخش دیگری از سخنانش خواستار توضیح درباره یارانه شد.</p>
      <p>نماینده مردم بندر ماهشهر اظهار کرد: کسب درآمد با گران کردن اجناس و قیمت نیست بلکه باید با خلق ارزش مشکل درآمدی کشور را حل کنید.</p>
      <p>وی خواستار پاسخگویی درباره آن‌چه «خسارت‌های وارده به اموال مردم و اموال دولت، تضعیف امنیت ملی، میدان دادن به منافقین کوردل و سلطنت طلب‌ها و پریشان خاطر کردن ملت » خواند شد و تاکید کرد: با پاک کردن مساله مشکلات کشور را بیشتر نکنید. مجلس مظهر اقتدار ملت است.</p>
      <p>در پایان نطق گل‌مرادی، پزشکیان رئیس علنی جلسه امروز مجلس در تذکری به این نماینده گفت: نقد کردن با توهین کردن فرق دارد و نمایندگان می‌توانند نقد کنند اما توهین نه.</p>
    </article>
  </body>
</html>