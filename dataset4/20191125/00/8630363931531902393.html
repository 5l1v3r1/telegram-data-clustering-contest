<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/zgadajemo/v-sokalskomy-raionnomy-narodnomy-domi-prezentyvali-proiekt-stejkami-geroiv-sokalshini.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="В Сокальському районному Народному домі презентували проєкт “Стежками Героїв Сокальщини”"/>
    <meta property="og:description" content="21 листопада,  в Сокальському районному Народному домі пройшла презентація проєкту «Стежками Героїв ..."/>
  </head>
  <body>
    <article>
      <h1>В Сокальському районному Народному домі презентували проєкт “Стежками Героїв Сокальщини”</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>21 листопада,  в Сокальському районному Народному домі пройшла презентація проєкту «Стежками Героїв Сокальщини». В заході взяли участь керівники Народних домів Сокальського району, завідуючі філіями бібліотек центральної районної бібліотечної системи, освітяни, депутати Сокальської районної ради, голови місцевих рад тощо. Присутні побачили унікальний віртуальний ресурс, який містить інформацію про події, що відбувались на наших теренах, про видатних людей Сокальщини: новітніх героїв та учасників національно-визвольної боротьби минулого століття. Це електронний посібник з історії Сокальського краю, аналогів якому на Львівщині наразі немає.</p>
      <p>Презентація розпочалась із хвилини мовчання за загиблими Героями Небесної Сотні та воїнами АТО. Голова Сокальської районної ради Микола Пасько розповів, що ідея створення проєкту належить пластунам району. Її підтримали депутати Сокальської районної ради і прийняли відповідне рішення. <i>«Сьогодні в Україні йде війна, майже щодня гинуть українські воїни. Ми не повинні звикати до цього, а навпаки – виховувати молоде покоління так, щоб вони розуміли ситуацію в країні і приймали вірні рішення щодо майбутнього України. За нашу державу віддали своє життя тисячі українців. Їх імена ми не маємо права забувати. Але сучасні реалії вимагають нових підходів до вивчення нашої історії, адже дітей більше цікавить віртуальний світ. Тому в межах проєкту «Стежками Героїв Сокальщини» був розроблений електронний посібник з історії Сокальського краю, в якому можна знайти інформацію про наших земляків – борців за волю України минулого століття і сучасності»,</i> – зазначив Микола Пасько.</p>
      <p>Координатор пластового осередку в Сокалі Галина Матвіїв та пластуни Олег Бубела, Настя Сольвар та Ірина Пончка розповіли про патріотичні акції, які вони проводили протягом 2019 року в межах проєкту «Стежками Героїв Сокальщини». Це чемпіонат з гри «Що?Де? Коли?». До 110 річниці від дня народження  генерала-політвиховника УПА, Лицаря Золотого Хреста Івана Климіва-Легенди , в селі Сілець пройшла акція «Легенда має жити». На місці спаленого села Іваньки відбулась повстанська ватра. В селі Спасів, де народився полковник УПА Василь Сидор-Шелест була організована теренова гра «Шелест». В ході вшанування 75 річниці депортації українців з етнічних земель, пластуни поспілкувались із почесним головою братства вояків ОУН-УПА Михайлом Куцябою. Свої слова доповідачі підтвердили відеозвітом про проведення вищеназваних акцій.</p>
      <p>Як наголосила Галина Матвіїв, саме такі методи роботи з дітьми сприяють патріотичному вихованню молоді, тому що мають на меті, в цікавій та доступній формі розповісти про історію нашого рідного краю.</p>
      <p>Проєкт «Стежками Героїв Сокальщини» є складовою програми «Національно-патріотичного, військово-спортивного виховання та підготовки молоді до служби в Збройних силах України на 2017-2020 роки». Директор «Центру з обслуговування закладів освіти Сокальського району» Микола Мисак, як виконавець програми, розповів про її документальне оформлення, без якого неможливе фінансування.</p>
      <p>Голова Сокальської районної ради коротко презентував присутнім електронні сервіси Сокальщини. На веб-сторінці <b>sokalshchyna.info</b> є 4 платформи: «Інвестуй в Сокальщину», електронна система «Голос», «Стежками Героїв Сокальщини», освітня система «Око». Усі ці інтернет-ресурси були розроблені за кошти районного бюджету. Відповідні рішення були прийняті депутатами Сокальської районної ради. Микола Пасько подякував районним обранцям і всім, хто долучився до їх створення.</p>
      <slideshow>
        <figure>
          <img src="https://golossokal.com.ua/wp-content/uploads/2019/11/f6699b71c7bbec07a929605f6c90cd9b.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/2c81ee907031690d515b702775b63554.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/2b0308707c5ef6051f36520064fc727c.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/f78d31cb3847de0ba0ac440be6c3e085.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/5760d82f9e74dd539be2dd46706ffd7b.jpg"/>
        </figure>
      </slideshow>
      <p>Далі директор компанії «Українські Інтерактивні Технології», розробник електронного посібника Віктор Притулко більш детально зупинився саме на платформі «Стежками Героїв Сокальщини». Вона містить три розділи: «Герої сучасності», «Історичні постаті» та «Визначні місця». Основна мета електронного посібника  – надати детальну інформацію про історію саме Сокальського краю, щоб освітяни могли повноцінно його використовувати під час навчання. Окрім того, планується його вдосконалити за допомогою QR-коду. Людина, підійшовши до місця, де відбувалась певна подія, зможе відсканувати цей код і відразу, на гаджеті переглянути відеоролик чи прослухати аудіогід про її історію. Як приклад, присутні побачили сюжет про нашого земляка, молодшого сержанта Олега Галатюка, який трагічно загинув 22 грудня 2015 року в зоні АТО.</p>
      <p>Віктор Притулко наголосив, що аналогічні відеоролики будуть виготовлені про кожного сучасного героя Сокальщини. Але на сьогодні, електронний посібник потребує ширшого змістовного наповнення. Для цього організовується конкурс між учнями старших класів, працівниками бібліотек та народних домів району. Завдання – зібрати матеріали про героїв національно-визвольних змагань 40-50 років минулого століття та про сучасних героїв Сокальського району. Завершується конкурс 10 грудня 2019 року.</p>
      <related>
        <h4>Публікації по темі</h4>
        <a href="https://golossokal.com.ua/zgadajemo/na-lvivshini-vshanovyut-pamiat-pravednogo-mitropolita-andreia.html"/>
        <a href="https://golossokal.com.ua/zgadajemo/na-lvivshini-vidbylasia-zagalnooblasna-akciia-diakyiemo-veteranam-ypa.html"/>
        <a href="https://golossokal.com.ua/zgadajemo/vidbylos-zasidannia-organizaciinogo-komitety-shodo-provedennia-sviata-nacionalnoi-pam-iati-ivanki-tragediia-i-geroizm.html"/>
      </related>
    </article>
  </body>
</html>