<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/z975z4"/>
    <meta property="og:site_name" content="News7 Tamil"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="இன ரீதியில் அவமதிக்கப்பட்ட இங்கிலாந்து கிரிக்கெட்டர் ஆர்ச்சர்!"/>
    <meta property="og:description" content="இன ரீதியில் அவமதிக்கப்பட்ட இங்கிலாந்து கிரிக்கெட்டர் ஆர்ச்சர்!"/>
  </head>
  <body>
    <article>
      <h1>இன ரீதியில் அவமதிக்கப்பட்ட இங்கிலாந்து கிரிக்கெட்டர் ஆர்ச்சர்!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">arun</a></address>
      <p>
        <b>நியூசிலாந்தில் ரசிகர்களால் இங்கிலாந்து வேகப்பந்து வீச்சாளர் ஜோஃப்ரா ஆர்ச்சர் இன ரீதியில் அவமதிக்கப்பட்டுள்ளதாக எழுந்துள்ள குற்றச்சாட்டு கிரிக்கெட் ரசிகர்களிடையே அதிர்ச்சியை ஏற்படுத்தியுள்ளது.</b>
      </p>
      <p>நியூசிலாந்து சென்றுள்ள இங்கிலாந்து கிரிக்கெட் அணி, அங்குள்ள Bay Oval மைதானத்தில் முதல் டெஸ்ட் போட்டியில் விளையாடியது, கடந்த 21ம் தேதி தொடங்கிய இப்போட்டியில் இன்னிங்ஸ் மற்றும் 65 ரன்கள் வித்தியாசத்தில் நியூசிலாந்து அணி வெற்றி பெற்றது.</p>
      <p>முதல் இன்னிங்ஸில் 353 ரன்களை இங்கிலாந்து அணி எடுத்திருந்த நிலையில், பதிலுக்கு முதல் இன்னிங்ஸில் 615 ரன்களை எடுத்து நியூசி அணி டிக்ளேர் செய்தது. இரண்டாவது இன்னிங்ஸில் தடுமாறிய இங்கிலாந்து அணி 197 ரன்களுக்கு அனைத்து விக்கெட்களையும் இழந்தது.</p>
      <p>இதில் கடைசி விக்கெட்டுக்கு களத்தில் நின்ற வேகப்பந்து வீச்சாளர் ஜோஃப்ரா ஆர்ச்சர், 50 பந்துகளை சந்தித்து 30 ரன்களை குவித்தார். கடைசி வரை தோல்வியை தவிர்க்க அவர் போராடிய நிலையில், களத்தை விட்டு வெளியேறும் போது ஆர்ச்சரை அங்கிருந்த ரசிகர்கள் இன ரீதியில் வசை பாடியதாக தெரியவந்துள்ளது. ஆர்ச்சர் கருப்பினத்தை சேர்ந்தவர் என்பதால் அவரின் நிறத்தை குறித்து ரசிகர்கள் ஆட்சேபிக்கத்தக்க வகையில் கிண்டலடித்துள்ளதாக தெரியவந்துள்ளது.</p>
      <p>போட்டி முடிவடைந்ததும் இது தொடர்பாக தனது மனக்குமுறலை ட்விட்டரில் ஆர்ச்சர் வெளிப்படுத்தியுள்ளார். என்னுடைய அணியை வெற்றி பெற வைக்கவே போராடினேன், இருப்பினும் இன்று இன ரீதியிலான அவமதிப்புகளை சற்று உளைச்சளை ஏற்படுத்தினாலும், இந்த வாரம் முழுவதும் ரசிகர்களின் ஆதரவு ஆச்சரியத்தக்க வகையில் இருந்ததாக குறிப்பிட்டுள்ளார்.</p>
      <p>இந்நிலையில் நியூசிலாந்து கிரிக்கெட் அணி இந்த விவகாரம் தொடர்பாக வருத்தம் தெரிவித்து அறிக்கை வெளியிட்டுள்ளது. இங்கிலாந்து எங்கள் எதிரணி என்றாலும் இனரீதியிலான அவமதிப்பு ஏற்கத்தக்கதல்ல, இது எங்களுக்கு அதிர்ச்சியையும், வருத்தத்தையும் தருவதாக அதில் குறிப்பிட்டுள்ளனர்.</p>
    </article>
  </body>
</html>