<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/serie_a_lotta_scudetto_tra_juventus_e_inter_la_champions_sara_decisiva-4884042.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Juve e Inter, la Champions sarà arbitro del duello scudetto"/>
    <meta property="og:description" content="Un duello vero. Destinato a durare. Non è la prima volta che capita nell’era del monopolio calcistico juventino. Due campionati fa, l’ultimo Napoli di Sarri restò..."/>
  </head>
  <body>
    <article>
      <h1>Juve e Inter, la Champions sarà arbitro del duello scudetto</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Gianfranco Teotino</a></address>
      <p>Un duello vero. Destinato a durare. Non è la prima volta che capita nell’era del monopolio calcistico juventino. Due campionati fa, l’ultimo Napoli di Sarri restò abbracciato alla Signora fino a primavera inoltrata. Ma è forse la prima volta che si coglie la diffusa sensazione che il finale possa non essere scontato. Sarà per via della presenza di Conte - un nome, una garanzia - sulla panchina nerazzurra, sarà per via di una certa difficoltà riscontrabile nella transizione bianconera da Allegri a Sarri... Sta di fatto che la Serie A è viva, forse più di quanto sia mai stata nell’ultimo decennio.</p>
      <p>UN PO’ MEGLIO</p>
      <p>Addirittura, a vederle giocare oggi, sembra che l’Inter stia persino un po’ meglio della Juventus: vince le sue partite, Champions esclusa, facendo meno fatica, non deve rimontare, non deve affidarsi a finali affannosi, per quanto travolgenti. Il problema semmai è che l’Inter, infortuni a parte, ché poi gli infortuni capitano a tutti, sta così bene che riesce difficile pensare possa stare meglio. Stimolata da un allenatore incontentabile e formidabile per capacità di trasmettere motivazioni, sta già dando il massimo rispetto a quanto potrebbe essere in grado di dare, sia tecnicamente, sia fisicamente. La Juventus no. Il nuovo gioco, quello per cui è stato chiamato Sarri a sostituire Allegri, lo si vede soltanto a sprazzi: momenti di partita in cui la squadra riesce a restare corta, stretta e alta, a pressare in modo coordinato, a non dare respiro agli avversari. In altri momenti invece sembra soffrire le incertezze dello svolgimento della gara, l’episodio sfortunato, la decisione arbitrale che non ti aspetti, il forcing avversario. Con Allegri la squadra era abituata ad adeguarsi alle diverse fasi della partita, cercando di volgerle comunque a suo favore senza enormi sforzi, con astuzia anche, se vogliamo. Sarri vorrebbe invece che a dettare lo spartito fossero i suoi giocatori dal primo all’ultimo minuto. Ancora non ci siamo, ma l’impressione è che la Juventus ci possa arrivare. Specialmente se potrà presto avvalersi di nuovo del Ronaldo migliore. Ecco il margine di miglioramento che l’Inter forse non ha.</p>
      <p>LE ROSE</p>
      <p>Poi c’è il problema della diversa profondità di rosa. Che l’Inter potrebbe attenuare con un buon mercato di gennaio, o anche - questo forse magari inconsciamente lo sta già facendo - con una minore applicazione alle partite europee. In ogni caso, questa Inter, con questa rosa e questo allenatore, ha dimostrato di essere superiore alle altre 18 squadre di Serie A, di poterle già battere tutte. Allora forse potrebbe non essere decisivo il fatto che la Juventus resta, non solo a livello di 25 giocatori, ma anche a livello di 11, come dimostrato dal primo scontro diretto, più forte dell’Inter. Perché le partite su cui ci si gioca lo scudetto sono 38, non sono solo le due degli scontri diretti, e le altre 36 in teoria l’Inter di Conte le può vincere tutte o quasi, mentre la Juventus, quando la Champions entrerà davvero nel vivo, potrebbe avere qualche distrazione in più. Ecco perché, quest’anno, lo scudetto è tutto da giocare.</p>
      <footer>© RIPRODUZIONE RISERVATA</footer>
    </article>
  </body>
</html>