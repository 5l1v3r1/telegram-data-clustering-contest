<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/eden-snacker-vr-okuliare-bez-popruhov-chcu-dobyt-obchody-muzea-a-galerie/"/>
    <meta property="og:site_name" content="TECHBOX"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Eden Snacker – VR okuliare bez popruhov chcú dobyť obchody, múzeá a galérie"/>
    <meta property="og:description" content="Spoločnosť Eden Immersive si uvedomuje, že nie každý si chce na verejnosti nasadzovať na hlavu nepraktické VR okuliare s popruhmi. Vyriešiť to má Snacker."/>
  </head>
  <body>
    <article>
      <h1>Eden Snacker – VR okuliare bez popruhov chcú dobyť obchody, múzeá a galérie</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Stanislav Vinc</a></address>
      <p>
        <b>Spoločnosť Eden Immersive si uvedomuje, že nie každý si chce na verejnosti nasadzovať na hlavu nepraktické VR okuliare s popruhmi. Predstavila preto Snacker, ktorý vám umožní vstúpiť do virtuálnej reality bez prekážok.</b>
      </p>
      <figure>
        <iframe src="https://www.youtube.com/embed/-u9BgrDM6eM" width="640" height="360" data-service="Youtube" scrolling="no"/>
      </figure>
      <p>Ponúkli vám už niekedy v obchode, v múzeu alebo na výstave možnosť nasadiť si na hlavu okuliare pre virtuálnu realitu, aby ste si pomocou neho obzreli určitý produkt či virtuálnu lokalitu? Ak áno, možno vás odradil celý proces, ktorého súčasťou je utieranie headsetu od potu, nastavenie popruhov či kalibrácia.</p>
      <related>
        <a href="https://techbox.dennikn.sk/nikola-motor-tvrdi-ze-ma-prevratnu-li-ion-bateriu-ukazat-ju-chce-az-o-rok/"/>
      </related>
      <p>Tento proces môže odradiť mnohých potenciálnych zákazníkov, ktorí by si inak virtuálnu realitu v spojení s istou spoločnosťou radi vyskúšali. Spoločnosť Eden Immersive preto vyvinula nový headset s príznačným názvom Snacker.</p>
      <figure>
        <img src="https://techbox.dennikn.sk/wp-content/uploads/2019/11/Eden-Snacker-03.jpg"/>
        <figcaption>
          <cite>ZDROJ | Eden Immersive</cite>
        </figcaption>
      </figure>
      <p>Ako môžete vidieť na produktových fotografiách, Snacker nemá žiadne popruhy. Namiesto toho má v spodnej časti rukoväť, ktorá perfektne zapadne do špeciálneho stojanu. V ňom je zabudovaná bezdrôtová nabíjačka, ktorá okuliare priebežne nabíja medzi používaniami.</p>
      <figure>
        <img src="https://techbox.dennikn.sk/wp-content/uploads/2019/11/Eden-Snacker-02.jpg"/>
        <figcaption>
          <cite>ZDROJ | Eden Immersive</cite>
        </figcaption>
      </figure>
      <p>V stojane je zabudovaný aj 4G, resp. 5G modem, ktorý spoločnostiam umožní aktualizovať obsah a firmvér aj bez toho, aby k nemu museli fyzicky pristupovať, pričom k dispozícii nemusia mať káblové a ani bezdrôtové Wi-Fi pripojenie.</p>
      <figure>
        <img src="https://techbox.dennikn.sk/wp-content/uploads/2019/11/Eden-Snacker-05.jpg"/>
        <figcaption>
          <cite>ZDROJ | Eden Immersive</cite>
        </figcaption>
      </figure>
      <p>Okuliare majú používateľom poskytnúť 105-stupňový zorný uhol. O zobrazenie sa postará dvojica LCD panelom s rozlíšením 3 840 x 2 160 pixelov a obnovovacou frekvenciou 72 Hz. Ovládanie virtuálneho obsahu bude prebiehať na vedľajšom tablete, ktorý môžu obsluhovať predajní asistenti, alebo aj samotní používatelia.</p>
      <figure>
        <img src="https://techbox.dennikn.sk/wp-content/uploads/2019/11/Eden-Snacker-04.jpg"/>
        <figcaption>
          <cite>ZDROJ | Eden Immersive</cite>
        </figcaption>
      </figure>
      <p>Eden Snacker je stvorený pre firmy a organizácie, ktoré chcú odstrániť čo najviac bariér stojacich medzi virtuálnou realitou a zákazníkmi. Okuliare preto nemajú verejnú predajnú cenu, no ak by ste chceli Snacker nasadiť vo vašom podnikaní, <a href="https://edensnacker.com/">stačí sa prihlásiť do partnerského programu</a>. Prvým partnerom budú okuliare poskytnuté už budúci rok.</p>
      <footer>
        <b>Zdroj: </b>
        <a href="https://edensnacker.com/">Eden Immersive</a>
      </footer>
    </article>
  </body>
</html>