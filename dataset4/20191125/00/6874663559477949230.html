<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774480,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="אלעד אהרונסון: &quot;אף פעילות מבצעית לא מתבצעת בלי מל&quot;טים, אבל זה לא מספיק&quot;"/>
    <meta property="og:description" content="מנכ&quot;ל חטיבת המודיעין באלביט מערכות אמר בוועידת Mind the Tech TLV של כלכליסט ובנק לאומי שהדרך לניצחון עוברת בחיישנים; &quot;אנחנו מייצרים מערכות שמסתכלות על שטח רחב יותר. במקום להסתכל על שטח מצומצם, מסתכלים על עיר שלמה ומקליטים כל דבר ברזולוציה מאד גבוהה&quot;"/>
  </head>
  <body>
    <article>
      <h1>אלעד אהרונסון: "אף פעילות מבצעית לא מתבצעת בלי מל"טים, אבל זה לא מספיק"</h1>
      <h2>מנכ"ל חטיבת המודיעין באלביט מערכות אמר בוועידת Mind the Tech TLV של כלכליסט ובנק לאומי שהדרך לניצחון עוברת בחיישנים; "אנחנו מייצרים מערכות שמסתכלות על שטח רחב יותר. במקום להסתכל על שטח מצומצם, מסתכלים על עיר שלמה ומקליטים כל דבר ברזולוציה מאד גבוהה"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אורנה יפת</a></address>
      <p>"אלביט מערכות מייצרת כלי טייס בלתי מאוישים. בשנים אחרונות זה לא מספיק טוב ללקוחות שלנו והם מבקשים שנביא להם גם מודיעין טוב", כך אמר אלעד אהרונסון, מנכ"ל חטיבת המודיעין באלביט מערכות בוועידת Mind the Tech TLV של כלכליסט ובנק לאומי.</p>
      <p>אהרונסון הוסיף כי "המל"טים ממלאים היום תפקיד מרכזי בעשיה המרכזית של מדינות בעולם. שום פעילות מבצעית לא מתבצעת בלי מל"טים מעל הראש ותפקידם לאתר את האויב ולהבין את המצב".</p>
      <figure>
        <img src="https://images1.calcalist.co.il/PicServer3/2019/11/25/949958/1NL.jpg"/>
        <figcaption>אלעד אהרונסון, מנכ"ל חטיבת המודיעין של אלביט <br/>צילום: יריב כץ</figcaption>
      </figure>
      <p>לדבריו, התמונה נעשית מסובכת מיום ליום. "האובייקטים מנסים להתחבא ולברוח דרך הים, משתמשים ברכבים פרטיים לפיגועי דריסה ומתחבאים בשטח בנוי. הם עושים כל מאמץ להקשות עלינו לאתר אותם ובתוך כל המורכבות הזו אנו צריכים לנצח.</p>
      <p>"הדרך לנצח עוברת בסנסורים ואנחנו משפרים כל הזמן את איכות החיישנים. בנוסף, אנחנו מייצרים מערכות שמסתכלות על שטח רחב יותר. במקום להסתכל על שטח מצומצם, מסתכלים על עיר שלמה ומקליטים כל דבר ברזולוציה מאד גבוהה. אנחנו יודעים לעשות את זה גם בלוויינים.</p>
      <p>"דבר נוסף שאנחנו עושים זה הקלטה. אנחנו יודעים להקליט וללכת אחורה וקדימה בזמן. לראות מאיפה הגיע הפעיל, לבדוק אם הבית שיצא ממנו הוא מפקדה או מחסן אמל"ח, ואז מתמודדים עם כל התשתית ולא רק עם המשגר".</p>
      <p> </p>
      <p>אלא שלדבריו, כל זה חשוב וחיוני אבל לא מספיק. "התוצאה של זה שיש הרבה מאד דאטה אבל אין מי שיפענח אותה ויקבל אחרי זה החלטות, ואז עושים אוטומציה בפענוח.</p>
      <p>"יש לנו מערכות שיודעות להסתכל על סצינה ולהגיד מה רואים בה. המערכת יודעת להגיד באיזה אוטו נוסע הפעיל, אבל גם זה לא מספיק. יש לנו הרבה מאד חומר מפוענח אבל לאובייקטים יש חתימות זהירות ואנחנו מחפשים אנשים ספציפיים ורוצים למנוע את הפיגוע הבא. צריך לדעת לחזות את האירוע הבא. יש לנו מל"טים וזה ממש מצוין אבל ככדי לעשות את מה שאנחנו צריכים, צריך לשפר את איכות הסנסורים ואת יכולת הטיפול אוטומטית במידע".</p>
    </article>
  </body>
</html>