<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939721/%D8%AF%D8%B1-%D8%B3%D9%87%D9%85%DB%8C%D9%87-%D9%88-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D8%A8%D8%A7%D8%B2%D9%86%DA%AF%D8%B1%DB%8C-%D8%B4%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="در سهمیه و نرخ بنزین بازنگری شود"/>
    <meta property="og:description" content="نماینده مردم اقلید در مجلس گفت: انتظار می‌رود تا زمانی که افزایش قیمت بنزین تأثیری روی سایر قیمت‌ها نگذاشته است، چاره‌ای جدی با اتکا به نظر کارشناسان و نخبگان اندیشیده شود."/>
  </head>
  <body>
    <article>
      <h1>در سهمیه و نرخ بنزین بازنگری شود</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>نماینده مردم اقلید در مجلس گفت: انتظار می‌رود تا زمانی که افزایش قیمت بنزین تأثیری روی سایر قیمت‌ها نگذاشته است، چاره‌ای جدی با اتکا به نظر کارشناسان و نخبگان اندیشیده شود.</i>
      </p>
      <p>نماینده مردم اقلید در مجلس گفت: انتظار می‌رود تا زمانی که افزایش قیمت بنزین تأثیری روی سایر قیمت‌ها نگذاشته است، چاره‌ای جدی با اتکا به نظر کارشناسان و نخبگان اندیشیده شود.</p>
      <p>به گزارش ایسنا، سید حسین افضلی در جلسه علنی امروز(دوشنبه) مجلس شورای اسلامی در تذکری شفاهی خطاب به رئیس جمهور گفت: پس از ابلاغ قیمت بنزین، مطالبه مشهود و واضح این است در نرخ سهمیه‌ها و قیمت بنزین بازنگری شود. انتظار می‌رود تا زمانی که افزایش قیمت بنزین تأثیری روی سایر قیمت‌ها نگذاشته است، چاره‌ای جدی با اتکا به نظر کارشناسان و نخبگان اندیشیده شود.</p>
      <p>این عضو کمیسیون عمران مجلس تاکید کرد: رئیس جمهور هرچه سریع‌تر پاداش پایان خدمت کارکنانی که بیش از ۳۰ سال کار کرده‌اند را پرداخت کند.</p>
      <p>افضلی خطاب به وزیر جهاد کشاورزی، گفت: بیشتر محصولات تولید شده در شهرستان اقلید ارزش برداشت هم ندارد. این اتفاق هرساله در گوشه‌ای از کشور اتفاق می‌افتد. هر چند که حل این مسئله توسط وزارت جهاد کشاورزی به تنهایی عملیاتی نیست، اما انتظار می‌رود که وزارت جهاد، مدیریت مسئله را برعهده بگیرد و راهکاری برای کشت و فروش محصولات ارائه کند. کشاورزان اقلید در حال ورشکستگی هستند. امیدواریم از طریق شرکت های بیمه راهکاری برای آن در نظر گرفته شود.</p>
      <p>نماینده مردم اقلید در مجلس ضمن تشکر از وزیر آموزش و پرورش به علت اجرای طرح رتبه‌بندی معلمان خطاب به او گفت: نسبت به تعیین تکلیف استخدام نیروها و ارتقا وضع معیشتی فرهنگیان هرچه سریع تر اقدام اصولی‌تری در این زمینه داشته باشید تا فشار اقتصادی از روی کسانی که درس منزلت به فرزندان می دهند، برداشته شود.</p>
    </article>
  </body>
</html>