<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/levne-smartphony-vanoce2019-tipy/"/>
    <meta property="og:site_name" content="Cnews.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Osm levných smartphonů do 6000 Kč. Který vybrat pod stromeček?"/>
    <meta property="og:description" content="Standardem v této cenové relaci je zhruba 6,3″ velký IPS Full HD displej, 4 GB operační paměti a 64GB úložiště. Nesmí chybět NFC, rychlejší Wi-Fi standardu 802.11ac a už ani konektor USB-C. Výhodou pak může být kompaktnější velikost (pouze Samsung), více paměti, podpora sítě Galileo či ultraširokoúhlá kamera. Je z čeho vybírat. Cenové boxíky v článku […]"/>
  </head>
  <body>
    <article>
      <h1>Osm levných smartphonů do 6000 Kč. Který vybrat pod stromeček?</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.cnews.cz/lide/radomir-kejdus/" target="_blank">Radomír Kejduš</a></address>
      <p>
        <i>Hranice mezi levnými smartphony a střední třídou není příliš pevně daná, neboť i některé levné telefony nabídnou dostatečný výkon i výbavu. V kategorii do 5000 Kč bych našel k doporučení naprosté minimum telefonů, navíc s vědomím, že stačí připlatit jen pár stovek a jste jinde. Laťku pro levné telefony jsem proto zvedl na 6000 Kč.</i>
      </p>
      <p>Standardem v této cenové relaci je zhruba 6,3″ velký IPS Full HD displej, 4 GB operační paměti a 64GB úložiště. Nesmí chybět NFC, rychlejší Wi-Fi standardu 802.11ac a už ani konektor USB-C. Výhodou pak může být kompaktnější velikost (pouze Samsung), více paměti, podpora sítě Galileo či ultraširokoúhlá kamera. Je z čeho vybírat.</p>
      <p>
        <i>Cenové boxíky v článku vedou na srovnávač Heuréka.cz. Z jeho provizního systému může naše vydavatelství Mladá Fronta získat určité malé procento. Výběr produktů je však čistě redakční práce nezávislá na placených odkazech.</i>
      </p>
      <h3>Samsung Galaxy A20e a Galaxy A40 (<a href="https://www.cnews.cz/multirecenze-samsung-galaxy-a20e-a40-a50-a70-m20/">recenze</a>)</h3>
      <p>Samsung má za nízkou cenu v nabídce dokonce dva dobré smartphony. Levnou řadu J již sice ukončil a nejnižší model Galaxy A10 bych spíše nedoporučil, ale <b>Galaxy A20e </b>můžete mít za cenu okolo 4290 Kč.  S úhlopříčkou 5,8″ se drží docela dobře v jedné ruce. Výbava však nabídne moderní USB-C, rychlé Wi-Fi standardu 802.11ac, nechybí ani podpora Galilea. Nízké rozlišení 720 × 1560 px nebude překážkou, plastové materiály těla jsou však nutným kompromisem. Základní úložiště 32 GB je dnes naprosté minimum, osobně bych raději volil už telefony se 64 GB.<b> Překvapivě je to však Samsung, který má nejlevnější smartphone, jaký bych tyto Vánoce doporučil.</b></p>
      <figure>
        <img src="https://www.cnews.cz/wp-content/uploads/2019/08/Samsung-Galaxy-A20e-1.jpg"/>
        <figcaption>Samsung Galaxy A20e</figcaption>
      </figure>
      <p>Kdo chce více, tak za 5390 Kč je k mání <b>Galaxy A40</b>. Je ještě o kousek menší (velikost těla), zato s větším 5,9″ displejem. Navíc jde o AMOLED, který už kryje ochranné sklo Gorilla Glass. Velikost úložiště poskočila na 64 GB, stejně tak operační paměť se zvedla ze 3 na 4 GB. O něco lepší je i sestava kamer, i když mobil na focení v této kategorii radši ani nehledejte. Pokud máte zájem o kompaktní velikost, dál už nečtěte a zůstaňte u Samsungu.</p>
      <figure>
        <img src="https://www.cnews.cz/wp-content/uploads/2019/08/Samsung-Galaxy-A40-1.jpg"/>
        <figcaption>Samsung Galaxy A40</figcaption>
      </figure>
      <h3>Huawei P Smart Z (<a href="https://www.cnews.cz/huawei-p-smart-z-vs-xiaomi-mi-9t-ktery-je-lepsi-recenze/">recenze</a>)</h3>
      <p>U čínské konkurence bych doporučil až model <b>P Smart Z</b> za 5990 Kč. Není to žádný drobek, IPS displej je velký 6,59″, ale má dobrou výbavu (64/4 GB a 4000mAh akumulátor). Nespleťte si jej však s modelem P Smart 2019, který má méně paměti, menší akumulátor a pouze microUSB. Vešli byste se sice pod pět tisíc, ale zde bych nešetřil. Na podobnou cenu klesl také již postarší (a menší) P20 Lite, opět bych ale raději zůstal u novinky. P Smart Z má navíc jednu vychytávku – vyjížděcí přední kameru, která sice nepřinese zvýšenou kvalitu fotek, ale mechanismus je velmi efektní.</p>
      <figure>
        <img src="https://www.cnews.cz/wp-content/uploads/2019/08/Huawei-P-Smart-Z-1.jpg"/>
        <figcaption>Huawei P Smart Z</figcaption>
      </figure>
      <h3>Honor 9X (<a href="https://www.cnews.cz/honor-9x-recenze/">recenze</a>)</h3>
      <p>Také u sesterského Honoru bych doporučil až model <b>9X</b> za 5999 Kč, což je shodou okolností také telefon s vyjížděcí kamerou. Má pevné tělo s hliníkovým rámem, navíc již velké 128GB úložiště a vedle slušného rozlišení kamery 48 Mpx nechybí ani ultraširokoúhlou čočka. Jde o jeden z nejlepších smartphonů tohoto výběru.</p>
      <figure>
        <img src="https://www.cnews.cz/wp-content/uploads/2019/11/Honor-9X-produkt1.jpg"/>
        <figcaption>Honor 9X</figcaption>
      </figure>
      <h3>Nokia 6.2 (<a href="https://www.cnews.cz/nokia-62-nokia-72-parametry-cena">článek</a>)</h3>
      <p>V nabídce bývalého finského giganta jsou dva zajímavé a levné telefony. <b>Nokia 6.2</b> za 5990 Kč a loňská zlevněná <b>Nokia 7.1</b> za zhruba 5490 Kč. Jelikož mají obě stejný SoC i velikost paměti, tak jedním z důvodů pro koupi jednoho nebo druhého bude velikost displeje. Nokia 7.1 je v ruce menší (při stejném rozlišení i typu displeje), navíc má rychlejší standard LTE.</p>
      <p>Novější Nokia 6.2 ale nabídne trochu lepší foťák včetně ultraširokého objektivu. A protože ani Nokia 7.1 není žádný kompakt, doporučím spíše novější Nokii 6.2. Zajímavou volbou může být ještě starší <b>Nokia 7 Plus</b>, která nemá výřez v displeji a místo ultraširokého objektivu nabídne dvojnásobný zoom.</p>
      <figure>
        <img src="https://www.cnews.cz/wp-content/uploads/2019/09/nokia-62-1.jpg"/>
        <figcaption>Nokia 6.2</figcaption>
      </figure>
      <h3>Xiaomi Redmi Note 8T (<a href="https://www.cnews.cz/xiaomi-redmi-note-8t-parametry-cena">článek</a>)</h3>
      <p>Nabídka značky Xiaomi je široká a řada modelů se navzájem liší jen velmi málo. Číňani letos vyčlenili Redmi jako samostatnou značku, navíc u nich můžete většinou vybírat z více paměťových variant. Mezi levnými smartphony lze doporučit model <b>Redmi Note 8T</b> za 5100 Kč.</p>
      <p>Vedle něj je zajímavé ještě Xiaomi Redmi 8 za 4490 Kč, ovšem s HD rozlišením a slabším procesorem, nebo Mi A3 s displejem typu AMOLED, kterému ovšem chybí NFC. Ten ostatně nemá ani Redmi Note 7. Redmi Note 8T je novinka, má 6,3″ IPS displej a v základní variantě 3+32 GB jej seženete už za 4500 Kč. Ta lepší (4+64 GB) pak stojí přibližně 5200 Kč.</p>
      <figure>
        <img src="https://www.cnews.cz/wp-content/uploads/2019/11/xiaomi-redmi-note-8t-01.jpg"/>
        <figcaption>Xiaomi Redmi Note 8T</figcaption>
      </figure>
      <h3>Motorola One Action</h3>
      <p>Motorola je značka Lenova pro smartphony (ač v nabídce eshopů najdete i telefony Lenovo). VÝhodnou koupí je například <b>Motorola One Action</b> za 5790 Kč. Nadstandardem je u něj úložiště velké 128 GB a procesor Exynos 9609 mu dodal Samsung. Displej o velikosti 6,3″ má protažený na formát 21:9 a kamera nabídne i ultraširokoúhlou čočku.</p>
      <figure>
        <img src="https://www.cnews.cz/wp-content/uploads/2019/11/Motorola-One-Action.jpg"/>
        <figcaption>Motorola One Action</figcaption>
      </figure>
      <h3>Sony Xperia 10 (<a href="https://www.cnews.cz/sony-xperia-10-10-plus-smartphony-s-filmovym-displejem-219-recenze/">recenze</a>)</h3>
      <p>Povedenou Xperii 10 lze koupit už za cenu 5990 Kč. Telefon se díky protáhlému tvaru drží dobře v jedné ruce a je menší než také protáhlá Motorola One Action. Má ovšem menší akumátor a kamera nenabídne snímače pro jiná ohniska. Vedle toho nejnižší telefon od Sony Xperia L3 za 4990 Kč sice není špatný, ale už má horší poměr cena/výkon.</p>
      <figure>
        <img src="https://www.cnews.cz/wp-content/uploads/2019/04/Sony-Xperia-10-a-10-Plus-7.jpg"/>
        <figcaption>Sony Xperia 10</figcaption>
      </figure>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/"/>
        <a href="https://www.cnews.cz/prehled-slev-cerny-patek-black-friday-2019"/>
        <a href="https://www.cnews.cz/novy-asus-rog-phone-ii-vice-pameti-rychlejsi-lte/"/>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon/"/>
        <a href="https://www.cnews.cz/apple-pay-iphone-nfc-nemecko-navrh-zakona"/>
      </related>
    </article>
  </body>
</html>