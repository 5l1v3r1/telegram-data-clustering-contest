<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/mozda-vas-ne-zanima-ali-morali-smo-roke-santa-kruz-je-sinoc-pokidao-u-derbiju-i-dao-cetiri-gola-video/343428"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Možda vas ne zanima, ali morali smo: Roke Santa Kruz je sinoć pokidao u derbiju i dao četiri gola (VIDEO)"/>
    <meta property="og:description" content="Neuništivi Paragvajac"/>
  </head>
  <body>
    <article>
      <h1>Možda vas ne zanima, ali morali smo: Roke Santa Kruz je sinoć pokidao u derbiju i dao četiri gola (VIDEO)</h1>
      <h2>Neuništivi Paragvajac</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>U senci Flamenogovog transa, Riverove tuge, Bokinih zluradih podbadanja ljutog rivala, sinoć je u južnoameričkom fudbalu neopaženo prošao jedan bitan meč i još bitniji detalja koji nam je promakao.</p>
      <p>Kao i svaka fudbalska zemlja u Južnoj Americi, tako i Paragvaj ima svoj Klasiko. U Brazilu je najveći derbi Flamengo – Korintijans (bez obzira šta slušali o Fla-Flu), u Argentini Boka – River, u Urugvaju je to Penjarol – Nasional, u Čileu Univezidad de Čile – Kolo Kolo, a u Paragvaju je to Olimpija Asunsion – Sero Portenjo. Oni vole da kažu i Superklasiko.</p>
      <p>Ljuti rivalu su odirgali čak 325 zvaničnih okršaja i još 84 prijateljska. Zajedno su osvojili 75 titula (Olimpija 43, Sero Portenjo 32), a ostatak lige zajedno 45. Sinoć su se sastalu u 17. kolu Klausure (ukupno 22 kola) i lider Olimpija je pobedila Sero sa 4:2 pobegavši mu na 13 bodova razlike.</p>
      <p>A paragvajski Superklasiko je obeležilo jedno posbeno ime koje je i nama u Evropi  dobro poznato: Roke Santa Kruz.</p>
      <p>Da, onaj <b>Roke Santa Kruz</b>. Iz Bajerna, Mančester Sitija, Blekburna, Betisa, Malage... I dalje igra. Ima 38 godina i u Olimpiju se vratio 2016. godine. U njoj je i ponikao, dao gol u Superklasiku kao 17-godišnjak, da bi ga kao 18-godišnjaka kupio Bajern. U prethodne tri godine je dao 33 gola na 100 utakmica za nekadašnjeg dvostrukog prvaka Južne Amerike. Osvojio je i tri titule prvaka.</p>
      <p>A sinoć je sve zasenio u velikom derbiju. Postigao je sva četiri gola za Olimpiju i postao tek treći igrač u istoriji paragvajskog fudbala sa pokerom golova na derbiju.</p>
      <figure>
        <iframe src="https://www.youtube.com/embed/Dmq_u4qTXZY" width="425" height="349" data-service="Youtube" scrolling="no"/>
      </figure>
      <p>Kao u najslavnijim danima! Tri komada nogom, jedan glavom. Iz četiri šuta na gol. Sa 38 godina je i dalje neverovatno lagan i nemilosrdan u završnici kao kada je igrao za Bajern. Dva puta je Sero Portenjo vodio na meču golovima <b>Rodrigeza</b> (14. i 52. minuta) i dva puta je <b>Santa</b> <b>Kruz</b> pogađao za izjednačenje (23. i 61.) da bi golovima 66. i 70. minutu potpuno nokautirao tim koji je predvodilo još jedno poznato ime iz Bundeslige – nekadašnji napadač Verdera i Borusije Dortmund <b>Nelson Valdez</b>. Inače, u odbrani Sreo Portenja je igrao još jedan poznat igrač. Nekadašnji Bilbaov i Fulamov defanzivac <b>Fernando Amorebijeta</b> koji na kraju nije mogao da podnese <b>Santa</b> <b>Kruzov</b> teror i zaradio je crveni karton u finišu meča. I to zato što je u stilu <b>Luisa</b> <b>Suareza</b> ugrizao protivnika <b>Nestora</b> <b>Kamača</b>?!</p>
      <figure>
        <iframe src="https://www.youtube.com/embed/vRHxPGEM5qs" width="425" height="349" data-service="Youtube" scrolling="no"/>
      </figure>
      <p>Nije loš ni taj paragvajski fudbal...</p>
      <figure>
        <img src="https://mozzartsport.com/upload/CKEditor/24.11.2019/32.jpg"/>
      </figure>
      <p>(FOTO: reuters)</p>
    </article>
  </body>
</html>