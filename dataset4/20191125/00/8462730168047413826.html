<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841253/Maltsky-prezident-udelil-milost-udajnemu-sprostredkovatelovi-vrazdy-novinarky"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Maltský prezident udelil milosť údajnému sprostredkovateľovi vraždy novinárky"/>
    <meta property="og:description" content="VALLETTA - Melvin Theuma, ktorý je podozrivý z toho, že sprostredkoval vraždu maltskej investigatívnej novinárky Daphne Caruanovej-Galiziovej, dostal milosť od prezidenta Malty Georgea Vellu. S odvolaním sa na zdroje z prostredia maltskej polície o tom v pondelok informovala agentúra Reuters."/>
  </head>
  <body>
    <article>
      <h1>Maltský prezident udelil milosť údajnému sprostredkovateľovi vraždy novinárky</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Maltský prezident udelil milosť údajnému sprostredkovateľovi vraždy novinárky</h3>
      <p>
        <i>VALLETTA - Melvin Theuma, ktorý je podozrivý z toho, že sprostredkoval vraždu maltskej investigatívnej novinárky Daphne Caruanovej-Galiziovej, dostal milosť od prezidenta Malty Georgea Vellu. S odvolaním sa na zdroje z prostredia maltskej polície o tom v pondelok informovala agentúra Reuters.</i>
      </p>
      <p>Tento krok podľa agentúry znamená, že Theuma poskytol vyšetrovateľom dôkazy, ktoré by mohli byť na súde použité v snahe odsúdiť objednávateľa vraždy. Ako pripomína Reuters, podľa maltskej legislatívy udeľuje milosť prezident na návrh vlády. Ak vláda udelenie milosti navrhne, hlava štátu nemôže jej udelenie odmietnuť.</p>
      <p>Theuma, ktorého polícia zadržala 14. novembra v súvislosti s vyšetrovaním údajného prania špinavých peňazí, ponúkol, že výmenou za omilostenie poskytne informácie o vražde Caruanovej-Galiziovej. Miestne médiá v tejto súvislosti uviedli, že svoje tvrdenia vie podložiť nahrávkami a textovými správami.</p>
      <h4>Zatknutie významného podnikateľa</h4>
      <p>Krátko po tom, ako maltský premiér Joseph Muscat oznámil, že bude zvažovať milosť pre Theumu, došlo v stredu ráno v súvislosti s vraždou novinárky k zatknutiu významného podnikateľa Yorgena Fenecha. Ten, rovnako ako Theuma, požiadal o milosť výmenou za poskytnutie informácií.</p>
      <figure>
        <img src="https://img.topky.sk/big/2521903.jpg/jachta-malta-zadrzanie-Yorgen-Fenech.jpg"/>
      </figure>
      <p>Zdroj: SITA/AP Photo/Jonathan Borg</p>
      <p>Podnikateľ Fenech je riaditeľom konzorcia, ktoré v roku 2013 vyhralo tender maltskej vlády na výstavbu plynovej elektrárne. Je aj majiteľom spoločnosti 17 Black, ktorá údajne vyplácala tajné finančné odmeny maltskému ministrovi cestovného ruchu Konradovi Mizzimu a šéfovi Muscatovej kancelárie Keithovi Schembrimu.</p>
      <figure>
        <img src="https://img.topky.sk/big/2521899.jpg/jachta-malta-zadrzanie-Yorgen-Fenech.jpg"/>
      </figure>
      <p>Zdroj: SITA/AP Photo/Jonathan Borg</p>
      <h4>Vypočúvanie maltského ministra hospodárstva</h4>
      <p>V sobotu v súvislosti s vraždou novinárky polícia vypočula maltského ministra hospodárstva Christiana Cardonu. Ministerstvo neskôr zverejnilo vyhlásenie, podľa ktorého <i><b>"Chrisa Cordonu požiadali, aby vysvetlil niektoré podrobnosti vrátane špekulácií"</b></i>, ktoré sa v súvislosti s jeho osobou v minulosti šírili. O čo konkrétne išlo, ministerstvo neuviedlo.</p>
      <p>Caruanová-Galiziová, ktorá písala protikorupčný blog a viedla vyšetrovanie škandálu Panama Papers na Malte, prišla o život v októbri 2017 pri výbuchu bomby nastraženej v jej automobile. Jej vražda šokovala Európu a vyvolala otázky o fungovaní právneho poriadku v tejto stredomorskej ostrovnej krajine. Trojicu mužov podozrivých z priamej účasti na vražde zatkli o mesiac po vražde.</p>
    </article>
  </body>
</html>