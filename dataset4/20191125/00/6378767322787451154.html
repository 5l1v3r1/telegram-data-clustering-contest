<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/byvaly-premier-tony-blair-varoval-pred-brexitom-bez-dohody-cl722830.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Bývalý premiér Tony Blair varoval pred brexitom bez dohody"/>
    <meta property="og:description" content="24hod.sk - Bývalý premiér Tony Blair varoval pred brexitom bez dohody - Tony Blair, archívna snímka."/>
  </head>
  <body>
    <article>
      <h1>Bývalý premiér Tony Blair varoval pred brexitom bez dohody</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Tony Blair, archívna snímka.</b><br/>Londýn 25. novembra (TASR) - Bývalý britský premiér Tony Blair v pondelok uviedol, že v Spojenom kráľovstve vládne nebezpečný chaos a ani jeho Labouristická strana ani súčasný konzervatívny predseda vlády Boris Johnson si nezaslúžia zvíťaziť v predčasných parlamentných voľbách, ktoré sú naplánované na 12. decembra. Informovala o tom agentúra Reuters.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687875.'"/>
      </figure>
      <p>Podľa Blaira, ktorý bol premiérom Británie v rokoch 1997-2007 obe hlavné britské politické strany, teda labouristi a konzervatívci, len fantazírujú a jeho vlastnú stranu v súčasnosti ovláda <i>"marxisticko-leninské"</i> krídlo pod vedením Jeremyho Corbyna, ktorý sľubuje revolúciu.<br/><br/><i>"Problémom revolúcií nebýva to, ako sa začnú, ale ako sa skončia. Problémom revolúcií je to, že sa nikdy nekončia dobre. Pravda je taká, že verejnosť si neželá, aby niektorá z hlavných strán (vo voľbách) jednoznačne zvíťazila,"</i> povedal bývalý britský premiér na podujatí organizovanom agentúrou Reuters.<br/><br/>Podľa Blaira si voliči 12. decembra budú môcť vybrať medzi socialistickým štátom vedeným labouristami, ktorí ponúkajú nové referendum o odchode Británie z EÚ alebo trhovo orientovanými konzervatívcami, ktorí chcú EÚ opustiť do 31. januára 2020.<br/><br/>Blair, ktorý je odporcom brexitu, sa zasadzoval za nové referendum o brexite, po ktorom by podľa neho mali nasledovať ďalšie parlamentné voľby.<br/><br/>Súčasný premiér Johnson sa zaviazal, že ak vo voľbách zvíťazí jeho Konzervatívna strana, Británia do 31. januára opustí EÚ. Počas nasledujúceho tzv. prechodného obdobia, ktoré by malo trvať do konca decembra budúceho roka, sa Johnson s Úniou pokúsi vyrokovať komplexnú dohodu o obchode a vzájomných vzťahoch. <br/><br/>Blair uvedený harmonogram spochybnil a dodal, že stále hrozí nebezpečenstvo, že Británia EÚ do roka opustí bez toho, aby so svojím najväčším obchodným partnerom uzavrela nejakú dohodu.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>