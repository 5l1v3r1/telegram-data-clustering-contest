<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774415,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="אודי לוי, מנכ&quot;ל Cobwebs: &quot;סיפקנו מערכות לפענוח חקירות האקרים איראניים שפעלו בכל העולם&quot;"/>
    <meta property="og:description" content="המערכת של Cobwebs מתמקדת באיתור העברות כספים בלתי-חוקיות ברשת, שמשמשות עבריינים ופעילות טרור. לוי אמר בוועידת Mind The Tech TLV: &quot;סיפקנו מערכות לפענוח חקירות מורכבות, כמו גיוס של אלפי אנשי דאע&quot;ש באירופה, קרטלי סמים ואפילו אירועי ירי המוני בארה&quot;ב&quot;"/>
  </head>
  <body>
    <article>
      <h1>אודי לוי, מנכ"ל Cobwebs: "סיפקנו מערכות לפענוח חקירות האקרים איראניים שפעלו בכל העולם"</h1>
      <h2>המערכת של Cobwebs מתמקדת באיתור העברות כספים בלתי-חוקיות ברשת, שמשמשות עבריינים ופעילות טרור. לוי אמר בוועידת Mind The Tech TLV: "סיפקנו מערכות לפענוח חקירות מורכבות, כמו גיוס של אלפי אנשי דאע"ש באירופה, קרטלי סמים ואפילו אירועי ירי המוני בארה"ב"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">עומר כביר</a></address>
      <p>"באיטנרנט יש עושר של מידע מודיעיני גלוי שרק עתה, באמצעות כלי ביג-דאטה ובינה מלאכותית (AI) מתקדמים ניתן לנצל אותו על מנת לזהות פעילות לא חוקית כמו טרור, הלבנת כספים, עבירות סייבר ופדופיליה, כך אמר אודי לוי, מנכ"ל Cobwebs, בוועידת Mind The Tech TLV של כלכליסט ובנק לאומי.</p>
      <p> </p>
      <p>המערכת שפיתחה החברה מתמקדת באיתור העברות כספים בלתי-חוקיות ברשת, שמשמשות כבסיס לפעילות העבריינית ולפעילות הטרור, ושהיקפן עומד על מאות מיליארד ואפילו טריליוני דולרים בשנה. "העולם הדיגיטלי מאפשר בקלות לבצע כמעט כל דבר", הוא אמר.</p>
      <p>"אפשר לעשות בשנייה עסקאות כספיות אנונימיות בכל העולם", אמר לוי. "האתגר הוא היכולת לזהות אותן. פתרונות מסורתיים לא נותנים מידע מספק, כי הם מתעלמים מהגורם המרכזי שנקרא האינטרנט. זה אוקיינוס עשיר ואין סופי של מידע. אבל המידע הגלוי נמצא מהווה רק 5% מכלל המידע. רוב המידע נמצא למטה, ברשתות חברתיות, מאגרי מידע, פורומים בלוגים והרשת האפלה, שמאפשרת גלישה וסחר אנונימיים ומהווה כר פורה לפעילות של אתרים לא חוקיים.</p>
      <p>  </p>
      <figure>
        <img src="https://images1.calcalist.co.il/PicServer3/2019/11/25/949740/1NL.jpg"/>
        <figcaption>אודי לוי, מנכ"ל Cobwebs <br/>צילום: יריב כץ</figcaption>
      </figure>
      <p>"בתור חברה סיפקנו מערכות לפענוח חקירות מורכבות, כמו גיוס של אלפי אנשי דאע"ש באירופה, חקירת האקרים איראניים שפעלו בכל העולם, חקירות קרטלי סמים במרכז אמריקה ואפילו אירועי ירי המוני בארה"ב. שימוש במודיעין גלוי מהרשת מאפשר להגיע לחלק ניכר מהמטרות האלו".</p>
      <p>על מנת להדגים את פעילות החברה הציג לוי חקירה שהחלה בפרסומת של חמאס שהופיעה בטלגרם וקראה לתרום לארגון באמצעות ביטקוין. "זה מטבע אנונימי שמקשה על ניטור העברות כספים. המטרה היא להבין מה הוא חשבון הבנק הסופי. באופן מעניין, אלגוריתמים של AI מאפשרים להציג ויזואלית את כל העברות הביטקוין הרלוונטיות. המטרה שלנו היא לפענח מה פשר הגרף ולתייג מטבעות. למשל, מאיפה הוא יצא, האם יש ארנקים שמשוייכעם לטרור וכו'. על זה מתבצע אוטומטית באמצעות כלים כמו זיהוי תמונה, זיהוי מיקום וזיהוי פנים. זה נותן לנו יכולת להגיע לנתונים חדשים ולזהות בצורה קלה את הקשר בין הפרטים, כמויות הכספים, מיקומים וחברות.</p>
      <p>"כל המידע גלוי ברשת, אבל בגלל הכמות רק עם AI אפשר לחלץ את התובנות. בסופו של דבר, וזה החלק היפה, מתוך פרסמות אחת אנחנו יכולים לזהות את כל המסלול עד לנקודת הסיום – החשבון שאליו כספי הטרור מועברים. כל זה בעבודה של כמה שעות, מה שבעבר היה דורש חודשים של עבודה אם בכלל היה אפשרי. אנחנו עובדים בעשרות מדינות כדי לספק לכולנו עולם בטוח יותר".</p>
    </article>
  </body>
</html>