<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700158/%D9%86%D8%A7%D8%AC%D8%A7-%D8%AF%D8%B3%D8%AA%DA%AF%DB%8C%D8%B1%DB%8C-2-%D9%86%D9%81%D8%B1-%D8%A7%D8%B2-%D8%B9%D9%88%D8%A7%D9%85%D9%84-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AA%D9%87%D8%B1%D8%A7%D9%86-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ناجا: دستگیری 2 نفر از عوامل اغتشاشات تهران در همدان"/>
    <meta property="og:description" content="مشخص شد، متهمان در مسیر تهران به کرمانشاه در حرکت هستند که خودروی آنها توسط مأموران پلیس آگاهی استان همدان شناسایی و متوقف شد."/>
  </head>
  <body>
    <article>
      <h1>ناجا: دستگیری 2 نفر از عوامل اغتشاشات تهران در همدان</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>مشخص شد، متهمان در مسیر تهران به کرمانشاه در حرکت هستند که خودروی آنها توسط مأموران پلیس آگاهی استان همدان شناسایی و متوقف شد.</b>
      </p>
      <figure>
        <img src="https://cdn.asriran.com/files/fa/news/1398/9/4/1040770_987.jpg"/>
      </figure>
      <p>فرمانده انتظامی استان همدان از شناسایی و دستگیری دو نفر از عوامل اغتشاشات تهران و حمله به بانک مسکن شهرستان شهریار در همدان خبر داد.</p>
      <p>سردار بخشعلی کامرانی صالح در تشریح این خبر گفت: به دنبال وقوع یک فقره سرقت باطری کامیون در شهر همدان، اکیپی از کارآگاهان اداره مبارزه با سرقت پلیس آگاهی به محل اعزام و با بررسی های میدانی و بازبینی دوربین های مدار بسته مشخص شد، سارقان دو نفر بودند که با خودروی پژو پارس سفید رنگ اقدام به سرقت کرده اند.</p>
      <p>وی افزود: با شگردهای خاص پلیسی و اقدامات اطلاعاتی مشخص شد، متهمان در مسیر تهران به کرمانشاه در حرکت هستند که خودروی آنها توسط مأموران پلیس آگاهی استان همدان شناسایی و متوقف شد.</p>
      <p>کامرانی صالح بیان کرد: در بازرسی از این خودرو اموالی از قبیل گوشی، انگشتر، گردنبند، کارت عابر بانک، شمشیر، چاقوی بزرگ و تعدادی تصویر اوراق بانکی نیمه سوخته بانک مسکن شهریار و مقادیری موادمخدر کشف شد.</p>
      <p>وی ادامه داد: متهمان پس از انتقال به پلیس آگاهی، در تحقیقات و بازجویی های فنی، به سه فقره سرقت باطری کامیون و پیکان وانت در شهر همدان اعتراف و اظهار داشتند در اغتشاشات تهران و شهرستان شهریار شرکت داشته و این اسناد بانکی را در حمله به بانک مسکن شهریار سرقت کرده اند.</p>
      <p>به گزارش پایگاه خبری پلیس، فرمانده انتظامی استان همدان در پایان گفت: هر دو متهم دارای سوابق متعددی از جمله شرارت، چاقو کشی و سرقت مسلحانه هستند که با تشکیل پرونده به مرجع قضایی معرفی شدند.</p>
    </article>
  </body>
</html>