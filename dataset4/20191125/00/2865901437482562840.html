<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/sakota-zadovoljan-procentima-asistencijama-i-angazovanjem/343423"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Šakota: Zadovoljan procentima, asistencijama i angažovanjem"/>
    <meta property="og:description" content="Prva utakmica Dragana Šakote na klupi Crvene zvezde može se okarakterisati kao veoma uspešna. U Beogradu je gostovao Mornar, a Zvezda je rutinski izašla na kraj sa ovim protivnikom i pobedila rezultatom 105:82."/>
  </head>
  <body>
    <article>
      <h1>Šakota: Zadovoljan procentima, asistencijama i angažovanjem</h1>
      <h2>"Ovo mi je bila prva utakmica, možda je i trebalo da vodim računa o tome detalju, ali se ovim putem izvinjavam. Trener Pavićević ima pravo da se ljuti", istakao je strateg crveno-belih</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Prva utakmica <b>Dragana Šakote</b> na klupi Crvene zvezde može se okarakterisati kao veoma uspešna. U Beogradu je gostovao Mornar, a Zvezda je rutinski izašla na kraj sa ovim protivnikom i pobedila rezultatom 105:82.</p>
      <p><b>Šakota </b>je posle utakmice govorio na konferenciji za medije o tome sa čime je bio zadovoljan, a sa čime je manje.<br/>"<b>Treba da budemo zadovoljni sa utakmicom. Mislim da smo bili ozbiljni veći deo. Bilo je perioda pred kraj poluvremena koje smo kritikovali, ali smo većim delom utakmice zadovoljni. Pre svega procentima i angažovanjem. Bilo je dosta asistencija i saradnji koje mi se sviđaju. Svestan sam da ovakvih procenata neće biti uvek, ali ćemo tražiti drugi način da napadamo sa istim ciljem da se pobeđuje</b>", istakao je <b>Dragan Šakota </b>u uvodnom izlaganju, a potom dodao:<br/>"<b>Ne mislim da je bilo puno novih stvari, već mislim da smo imali dovoljnu koncentraciji. Protivnik je u jednom trenutku popustio i to nam je pomoglo. Ušli smo sa puno respekta jer kada gledaš jednu napadačku ekipu, to je tim koji može da vrati rezultat i 20 poena minusa. Imali smo mali broj radnih sati da bi se sve ispravljalo, ali treba insistirati na kontinuitetu. Moramo da imamo ozbiljnost da i kada nam ne ide prebrodimo krizne periode. Imaćemo razna iskušenja, moramo se spremiti za sve izazove</b>", istakao je strateg crveno-belih.</p>
      <p>
        <b>
          <a href="https://www.mozzartsport.com/kosarka/vesti/sakotina-zvezda-krenula-jako-puce-stotka/343419">Šakotina Zvezda krenula jako - puče stotka!</a>
        </b>
      </p>
      <p>O šutu...<br/>"<b>Imali smo mnogo dobre procente i sasvim normalno je da kada to malo stane da njihovi najbolji strelci kao što su Pulen i Nidam, izmisle poene. Davali su ih uz zvuk sirene i smanjivali razliku</b>", rekao je trener crveno-belih.</p>
      <p><b>Šakota </b>je upitan da prokomentariše reakciju trenera Mihaila Pavićevića što je poslednji napad Crvena zvezda igrala za koš.<br/>"<b>Onog momenta kada vidiš ceo napad na satu i viška vremena za protivnika, u tom trenutku mi nije bila na pameti nijedna lična stvar. Ovo mi je bila prva utakmica, možda je i trebalo da vodim računa o tome detalju, ali se ovim putem izvinjavam. Trener Pavićević ima pravo da se ljuti</b>", rekao je <b>Šakota</b>.</p>
      <p>Pređašnji mandat na klupi Crvene zvezde i sadašnja situacija? Poređenje?<br/>"<b>Zvezda nije bila tako stabilna, pokušavala je da pravi tim. Sve smo pravili ispočetka, a u nastavku je bilo mnogo problema koji nam nisu pomogli, a Partizan je bio jak i igrao Evroligu. Apsolutno nije bila ista priča</b>", istakao je Šakota, a zatim dodao:<br/>"<b>Svaki trening i svaka utakmica otvara oči. Gledati na televiziji je jedno, a doživeti trening i utakmicu je drugačije iskustvo. Imao sam neka mišljenja, a onda video nešto sasvim drugačije. Sve u svemu je za sada dosta pozitivnog. Stvar u tome je da kada želiš da napreduješ broj poraza će se smanjiti u odnosu na pobede. Nećemo pričati šta je Evroliga, a isto tako i derbiji u ABA ligi</b>", zaključio je <b>Dragan Šakota</b>.</p>
      <figure>
        <img src="https://mozzartsport.com/upload/CKEditor/25.11.2019./5.%20UNICEF.jpg"/>
      </figure>
      <p>FOTO: MN Press</p>
    </article>
  </body>
</html>