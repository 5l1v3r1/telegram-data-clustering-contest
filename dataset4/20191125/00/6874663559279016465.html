<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774495,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="דרעי לנתניהו: תן לש&quot;ס את תיקי הרווחה והחקלאות"/>
    <meta property="og:description" content="יו&quot;ר ש&quot;ס כתב לראש הממשלה, כי &quot;מפתח המנדטים שעל פיהם הנך ממנה שרים, יוצר עיוות כלפי ש&quot;ס, שהיא השותפה הגדולה ביותר של הליכוד וגם הנאמנה ביותר&quot;"/>
  </head>
  <body>
    <article>
      <h1>דרעי לנתניהו: תן לש"ס את תיקי הרווחה והחקלאות</h1>
      <h2>יו"ר ש"ס כתב לראש הממשלה, כי "מפתח המנדטים שעל פיהם הנך ממנה שרים, יוצר עיוות כלפי ש"ס, שהיא השותפה הגדולה ביותר של הליכוד וגם הנאמנה ביותר"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">צבי זרחיה</a></address>
      <p>יו"ר ש"ס שר הפנים והפריפריה אריה דרעי דורש מראש הממשלה בנימין נתניהו להעניק לש"ס את תיקי הרווחה והחקלאות.</p>
      <p>נתניהו מחזיק כיום בתיקי הבריאות, רווחה, חקלאות ותפוצות נוסף על כהונתו כראש הממשלה. לנוכח החלטתו של היועץ המשפטי לממשלה אביחי מנדלבליט להגיש כתב אישום נגד נתניהו שקל נתניהו לוותר על התיקים הללו ולמנות להם שרים מהליכוד. במקביל נבחנת בלשכת רה"מ הצעה שלפיה נתניהו יוכל להמשיך ולהחזיק בתיקים הללו מאחר שעד כה טרם הוגש כתב האישום לבית המשפט. מנדלבליט יגבש בימים הקרובים חוות דעת בסוגייה.</p>
      <figure>
        <img src="https://images1.calcalist.co.il/PicServer3/2016/12/04/684713/16_l.jpg"/>
        <figcaption>אריה דרעי <br/>צילום: דוברות הכנסת</figcaption>
      </figure>
      <p>דרעי כתב לנתניהו כי "מפתח המנדטים שעל פיהם הנך ממנה שרים, יוצר עיוות כלפי ש"ס, שהיא השותפה הגדולה ביותר של הליכוד וגם הנאמנה ביותר. לליכוד 32 מנדטים ויש לו 16 שרים כולל ראש הממשלה. שר לכל שני מנדטים. לאיחוד מפלגות הימין יש 7 מנדטים והם קיבלו את תיק הביטחון הבכיר, תיק החינוך וכן את תיק התחבורה, שלושה משרדים גדולים מאד. בנוסף לתיקים הגדולים המדד לתפקיד שר במפלגות הימין הוא שר ל-2.3 ח"כים".</p>
      <p>עוד הדגיש דרעי, "לשס 9 מנדטים, המפלגה השניה הגדולה בקואליציה, ולנו יש את משרד הפנים, ואת משרד הדתות. המשרד לפיתוח הפריפריה, הנגב והגליל ניתן לש"ס כפיצוי על כך שבשנת 2015 הוחלט לדלל את משרד הפנים ולהעביר את מנהל התכנון מהפנים למשרד האוצר. כלומר, לש"ס יש שני משרדים בינוניים, והמדד הוא שר ל-4.5 ח״כים.</p>
      <p>"לפיכך, ולאור העבודה כי ש"ס סבלה מייצוג נמוך בממשלה ביחס לגודלה עד עתה, אני מבקש מראש הממשלה למנות מטעם ש"ס את שרי העבודה והרווחה והחקלאות. זה צעד הוגן, מתבקש ונותן מענה לייצוג חסר של ש"ס בכל השנים האחרונות", הוסיף דרעי</p>
    </article>
  </body>
</html>