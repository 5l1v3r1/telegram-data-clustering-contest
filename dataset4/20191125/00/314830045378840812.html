<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939621/%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%B3%D9%88%D8%AE%D8%AA-%D9%BE%D8%B3-%D8%A7%D8%B2-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="افزایش مصرف سوخت پس از سهمیه‌بندی بنزین"/>
    <meta property="og:description" content="رئیس پلیس راهنمایی و رانندگی ناجا درباره اثر اجرای طرح سهمیه بندی بنزین در میزان مصرف گفت: پیش از این مصرف روزانه بنزین در کشور ۹۴ میلیون لیتر بوده در صورتی که طی دو روزگذشته این مصرف افزایش داشته و به ۱۰۵ میلیون لیتر در روز رسیده است.به گزارش ایسنا، سردار سیدکمال هادیانفر در حاشیه نشست تخصصی پلیس راهنمایی و رانندگی ناجا در پاسخ به سوالی درباره روند شماره گذاری خودرو‌های ناایمن در سال آینده اظهار کرد: دو خودرو &quot;پراید&quot; و &quot; ۴۰۵&quot; بیشترین آسیب را در تصادفات دارند؛ بنابراین طی مذاکرات جدی با مسئولان مربوطه به این نتیجه رسیده ایم که این دو خودرو در سال آینده شماره گذاری نشوند و قطعا تحقق این موضوع را دنبال می‌کنیم و این می‌طلبد که یک خودروی مناسب و ایمن، جایگزین این دو خودرو شود.رئیس پلیس راهنمایی و رانندگی ناجا با اشاره به تعداد جان باختگان تصادفات و مجروحان اعلام کرد: متأسفانه سال گذشته بالغ بر ۱۷ هزار نفر در تصادفات جان خود را از دست دادند و این در حالی است که در این میان ۳۶۵ هزار نفر مجروح و مصدوم شدند بنابراین همچنان کاهش تصادفات و جان باختگان جاده‌ای را به عنوان یک رویکرد و اولویت جدی دنبال می‌کنیم.وی ادامه داد:…"/>
  </head>
  <body>
    <article>
      <h1>افزایش مصرف سوخت پس از سهمیه‌بندی بنزین</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رئیس پلیس راهنمایی و رانندگی ناجا درباره اثر اجرای طرح سهمیه بندی بنزین در میزان مصرف گفت: پیش از این مصرف روزانه بنزین در کشور ۹۴ میلیون لیتر بوده در صورتی که طی دو روزگذشته این مصرف افزایش داشته و به ۱۰۵ میلیون لیتر در روز رسیده است.<br/><br/>به گزارش ایسنا، سردار سیدکمال هادیانفر در حاشیه نشست تخصصی پلیس راهنمایی و رانندگی ناجا در پاسخ به سوالی درباره روند شماره گذاری خودرو‌های ناایمن در سال آینده اظهار کرد: دو خودرو "پراید" و " ۴۰۵" بیشترین آسیب را در تصادفات دارند؛ بنابراین طی مذاکرات جدی با مسئولان مربوطه به این نتیجه رسیده ایم که این دو خودرو در سال آینده شماره گذاری نشوند و قطعا تحقق این موضوع را دنبال می‌کنیم و این می‌طلبد که یک خودروی مناسب و ایمن، جایگزین این دو خودرو شود.<br/><br/>رئیس پلیس راهنمایی و رانندگی ناجا با اشاره به تعداد جان باختگان تصادفات و مجروحان اعلام کرد: متأسفانه سال گذشته بالغ بر ۱۷ هزار نفر در تصادفات جان خود را از دست دادند و این در حالی است که در این میان ۳۶۵ هزار نفر مجروح و مصدوم شدند بنابراین همچنان کاهش تصادفات و جان باختگان جاده‌ای را به عنوان یک رویکرد و اولویت جدی دنبال می‌کنیم.<br/><br/>وی ادامه داد: امروز علاوه بر برگزاری نشست سالیانه، افتتاح مرکز همایش‌های پلیس راهور ناجا، سایت جدید این پلیس و افتتاح گشت‌های کنترلی را نیز در دستورکار داریم.<br/><br/>این مقام عالی انتظامی در تشریح کارکرد گشت‌های کنترلی عنوان کرد: گشت‌های کنترلی در واقع یکی از رویکرد‌های جدید این پلیس در راستای کاهش تصادفات است و فعالیت گشت‌ها بیشتر در مناطق کوهستانی و صعب العبور است، از طرفی امروز ۱۲۰ دستگاه خودرو REW۴ برای نقاط صعب العبور و ۵۰ دستگاه خودرو سراتو در حوزه پلیس نامحسوس به ناوگان خودرویی راهنمایی و رانندگی ناجا اضافه می‌شود.<br/><br/>رئیس پلیس راهنمایی و رانندگی ناجا در بخش دیگری از سخنان خود در پاسخ به سوالی درباره اینکه آیا اجرای طرح سهمیه بندی بنزین و افزایش قیمت آن می‌تواند در کاهش تصادفات موثر باشد یا خیر؟ خاطر نشان کرد: براساس گزارش‌های دریافتی هنوز کاهش مصرف سوخت با اجرای این طرح در کشور محقق نشده، پیش از این مصرف روزانه بنزین در کشور ۹۴ میلیون لیتر بوده است در صورتی که طی دو روز گذشته (پریروز) این مصرف افزایش داشته و به ۱۰۵ میلیون لیتر در روز رسیده است.<br/><br/>وی اضافه کرد: براساس مطالعات و گزارشات، در برهه‌های پیشین، اجرای طرح سهمیه بندی بنزین و افزایش قیمت آن تقریبا معادل ۳ درصد در کاهش تصادفات اثربخش بوده و این ۳ درصد عددی حدود ۵۵۱ نفر می‌باشد و این اثربخشی محدود به یک دوره زمانی "یک ساله" بوده و بعد از یک سال اثربخشی آن کمتر می‌شود، در واقع باید بگویم اثربخشی اجرای این طرح در کاهش تصادفات خیلی زیاد نیست و حدود ۲ الی ۳ درصد است.<br/><br/>سردار هادیانفر در ادامه با بیان اینکه ۲۱۷ هزار کیلومتر راه اصلی، فرعی و روستایی در کشور داریم، عنوان کرد: در حال حاضر ۳۴ میلیون وسیله نقلیه در کشور تردد می‌کنند این در حالیست که می‌دانیم سه عامل مهم انسان، خودرو و راه در وقوع تصادفات موثر هستند؛ بنابراین باید با اتخاذ رویکرد‌های نوین به سمت کاهش تصادفات و جان باختگان جاده‌ای برویم و راهکار تحقق این مهم "هوشمندسازی پلیس " است.<br/><br/>براساس گزارش سایت پلیس، وی اضافه کرد: علاوه بر هوشمندسازی پلیس، تحلیل داده‌ها از روند تصادفات و جان باختگان سال‌های گذشته می‌تواند در آسیب شناسی و آینده پژوهی به ما کمک کند.</p>
    </article>
  </body>
</html>