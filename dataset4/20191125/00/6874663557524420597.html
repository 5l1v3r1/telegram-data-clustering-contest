<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774471,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="&quot;מחפשים אנשים שלומדים מהכל ולא אנשים שיודעים הכל&quot;"/>
    <meta property="og:description" content="מייקל אייזנברג, שותף-מנהל בקרן הון הסיכון Aleph ומראשוני המשקיעים ב- WeWork, הציג בוועידת Mind the Tech TLV של כלכליסט ובנק לאומי את משנתו הכלכלית-חברתית ע&quot;פ שני מודלים עסקיים והגיע עד לאברהם אבינו; &quot;מה שאותי מעניין זה עיסוק בטקסטים עתיקי יומין ולהפיק מהם תובנות חדשות ורלבנטיות&quot;"/>
  </head>
  <body>
    <article>
      <h1>"מחפשים אנשים שלומדים מהכל ולא אנשים שיודעים הכל"</h1>
      <h2>מייקל אייזנברג, שותף-מנהל בקרן הון הסיכון Aleph ומראשוני המשקיעים ב- WeWork, הציג בוועידת Mind the Tech TLV של כלכליסט ובנק לאומי את משנתו הכלכלית-חברתית ע"פ שני מודלים עסקיים והגיע עד לאברהם אבינו; "מה שאותי מעניין זה עיסוק בטקסטים עתיקי יומין ולהפיק מהם תובנות חדשות ורלבנטיות"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אורנה יפת</a></address>
      <p>"מה משקיעים מחפשים? כששאלו אותי את השאלה הזו, הייתי צריך לחשוב, למרות שאני משקיע 25 שנה", כך אמר, בוועידת Mind the Tech TLV של כלכליסט ובנק לאומי, מייקל אייזנברג שותף-מנהל, בקרן Aleph. "מה שאנחנו מחפשים זה אנשים שלומדים מהכל ולא אנשים שיודעים הכל. מה שאותי מעניין זה עיסוק בטקסטים עתיקי יומין ולהפיק מהם תובנות חדשות ורלבנטיות". לדברי אייזנברג יש שני מודלים עסקיים בעולם: Bundling ו- Unbundling. "על היזם לחפש שוק מבוזר שכולם שונאים אותו, לאגור את שחקני אותו השוק לתוך תוכנה שתייצר חווית מוצר. התוכנה יכולה להיות הדבק שמחבר בין כל הביזור הזה".</p>
      <p>אייזנברג מציע כי "אין דרך אחת להיות משקיע הון סיכון טוב". לדבריו, "כשאנשים טובים פוגשים שוק טוב משהו טוב קורה. אין דרך אחת להשקיע, אבל מה שאתה עושה, תהיה בו הכי טוב בעולם. אני מחפש אנשים עם 'צ'יפ על הכתפיים', אנשים שלא יכולים לעצור עצמם עד שיספקו את הפאשן (התשוקה) שיש להם. אנשים נחושים שחייבים לפתור את הבעיות בשביל עצמם".</p>
      <figure>
        <img src="https://images1.calcalist.co.il/PicServer2/20122005/347055/IMG_8461400531_l.jpg"/>
        <figcaption>מייקל אייזנברג <br/>צילום: אוראל כהן</figcaption>
      </figure>
      <p>לדבריו, תזה נוספת בעולם ההשקעות היא – long humanity. "בעידן של מדיה חברתית חשוב המגע האנושי האישי. מה שעושה טוב לאנושות. חשוב שבמודל העסקי עצמו יהיו ערכים של מפגש בין בני אדם. להפוך משהו לטוב חברתי. עברנו מכלכלה תעשייתית לכלכלת מוחות. לכל מוח יש לב. לדאטה אין לב. הלב של אותו אדם רוצה להגיע בבוקר לעבודה שעושה טוב לאנשים. זה חלק מהערך של החברה. המשאב הכי קריטי לאותה כלכלה זה טאלנטים. כשיש מחסור בבני אדם צריך לדבר אל הלב שלהם, ולכן חשוב להביא את המוחות הכי מבריקים לפתור את הבעיות".</p>
      <p>אייזנברג הזכיר את התעשיין אנדרו קרנגי ואברהם אבינו, שלשניהם היו גישות שונות לפתרון פערים כלכליים ובעיות כלכליות: "הפתרון של קרנגי הוא שעשירים יטפלו עבור עניים בבעיות שלהם. הגישה של אברהם אבינו היא לאפשר למישהו אחר להתפרנס ולהצליח כלכלית. אחת הבעיות הכי חשובות שיש לטפל בהן בשני העשורים הבאים היא איך לאפשר הצלחה כלכלית ליותר אנשים בחברה בארץ ובעולם. איך, דרך אותה טכנולוגיה שמבזרת ומפרידה בין אנשים, מאפשרים גם לאנשים אחרים להצליח".</p>
    </article>
  </body>
</html>