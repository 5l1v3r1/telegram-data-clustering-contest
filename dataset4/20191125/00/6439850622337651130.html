<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463080/%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%9C%E0%A6%9E%E0%A7%8D%E0%A6%9C%E0%A6%BE%E0%A6%B2-%E0%A6%AA%E0%A6%B0%E0%A6%BF%E0%A6%B7%E0%A7%8D%E0%A6%95%E0%A6%BE%E0%A6%B0%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%95%E0%A7%8D%E0%A6%B0%E0%A6%BF%E0%A7%9F%E0%A6%BE-%E0%A6%9A%E0%A6%B2%E0%A6%9B%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="আওয়ামী লীগের জঞ্জাল পরিষ্কারের প্রক্রিয়া চলছে ॥ কাদের"/>
    <meta property="og:description" content="বিশেষ প্রতিনিধি ॥ সড়ক পরিবহন ও সেতুমন্ত্রী ওবায়দুল কাদের বলেছেন, আওয়ামী লীগের দীর্ঘদিনের জঞ্জাল পরিষ্কার করার প্রক্রিয়া চলছে। দীর্ঘদিনের যে জঞ্জাল, যে আগাছা-পরগাছা সেটা পরিষ্কার করার প্রক্রিয়া আমাদের অব্যাহত রয়েছে। ঢাকায় আমরা পাঁচটি সহযোগী সংগঠনের সম্মেলন করেছি। সেগুলোতে ক্লিন ইমেজের নেতৃত্ব দিয়েছি। জেলা-উপজেলা পর্যায়ে ৭০টির ..."/>
  </head>
  <body>
    <article>
      <h1>আওয়ামী লীগের জঞ্জাল পরিষ্কারের প্রক্রিয়া চলছে ॥ কাদের</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>বিশেষ প্রতিনিধি ॥ সড়ক পরিবহন ও সেতুমন্ত্রী ওবায়দুল কাদের বলেছেন, আওয়ামী লীগের দীর্ঘদিনের জঞ্জাল পরিষ্কার করার প্রক্রিয়া চলছে। দীর্ঘদিনের যে জঞ্জাল, যে আগাছা-পরগাছা সেটা পরিষ্কার করার প্রক্রিয়া আমাদের অব্যাহত রয়েছে। ঢাকায় আমরা পাঁচটি সহযোগী সংগঠনের সম্মেলন করেছি। সেগুলোতে ক্লিন ইমেজের নেতৃত্ব দিয়েছি। জেলা-উপজেলা পর্যায়ে ৭০টির মতো সম্মেলন হয়েছে। সেখানেও আমরা ক্লিন ইমেজের নেতৃত্ব উপহার দিচ্ছি।</p>
      <p>রবিবার রাজধানীর কমলাপুরে বিআরটিসি বাস ডিপোতে আট শিক্ষা প্রতিষ্ঠানকে প্রধানমন্ত্রীর দেয়া উপহারের বাস হস্তান্তরের সময় সাংবাদিকদের প্রশ্নের জবাবে আওয়ামী লীগের সাধারণ সম্পাদক বলেন, আমাদের এবার যেটা পরিকল্পনা, প্রথমত প্রেসিডেন্ট-সেক্রেটারি দেয়া। এরপর ফুল কমিটি দেয়া হবে। সেটা আমরা যাচাই-বাছাই করে দেখব। অভিযোগ এলে আমরা আবারও যাচাই-বাছাই করব। দলে অনুপ্রবেশকারীদের বিষয়ে ওবায়দুল কাদের বলেন, দেশজুড়ে অনুপ্রবেশকারীর মধ্যে যারা বিতর্কিত ও</p>
      <p>সাম্প্রদায়িক ঘটনার সঙ্গে সংশ্লিষ্টতার অভিযোগ আছে- তাদের তালিকা পার্টির সভানেত্রী শেখ হাসিনা সব বিভাগে দায়িত্বপ্রাপ্তদের হাতে তুলে দিয়েছেন। অনুপ্রবেশকারীদের মধ্যে যাদের ব্যাপারে নানা অভিযোগ রয়েছে, তা আমরা তদন্ত করে দেখব। অভিযোগ প্রমাণ হলে অবশ্যই তাদের আওয়ামী লীগে থাকার কোন অধিকার থাকবে না।</p>
      <p>বিএনপির সমালোচনা করে ওবায়দুল কাদের বলেন, বিএনপি এমন একটা দল, যারা সব বিষয়ে সব ক্ষেত্রেই ব্যর্থ। তারা একটা আন্দোলনও করতে পারেনি। নিজের দলের চেয়ারম্যান এতদিন জেলে, তার জন্য চোখে পড়ার মতো কোন একটি মিছিলও তারা করতে পারেনি। সব বিষয়ে বিএনপি একটি ব্যর্থ দলে পরিণত হয়েছে। তাদের দলের অভ্যন্তরে গণতন্ত্র অনুপস্থিত। আমাদের দলের সম্মেলন হয়, বিএনপির সম্মেলনের কোন খবর পাওয়া যায় না।</p>
      <p>তিনি বলেন, বিএনপি ব্যর্থ হয়ে বিদেশীদের কাছে নালিশ করছে। বিএনপি একটা নালিশনির্ভর দলে পরিণত হয়েছে। আজকে বড় নেতারাই বিএনপির নেতৃত্বের বিরুদ্ধে খালেদা জিয়ার মুক্তি আন্দোলনে কর্মসূচী দিতে ব্যর্থ হয়েছে বলে অভিযোগ আনছে। সরকারবিরোধী মিথ্যাচারই এখন বিএনপির রাজনীতি। আমাদের সবখানে নিয়ন্ত্রণ রয়েছে, শুধু বিএনপির অপপ্রচারে নিয়ন্ত্রণ নেই। বিএনপি সর্বকালের একটি ব্যর্থ দল।</p>
    </article>
  </body>
</html>