<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700221/%D8%A7%D8%B1%D8%B3%D8%A7%D9%84-2-%D9%85%DB%8C%D9%84%DB%8C%D9%88%D9%86-%D9%BE%DB%8C%D8%A7%D9%85%DA%A9-%D8%A8%D9%87-%D8%B3%D8%A7%D9%85%D8%A7%D9%86%D9%87-6369%2A"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ارسال 2 میلیون پیامک به سامانه #6369*"/>
    <meta property="og:description" content="سخنگوی ستاد شناسایی مشمولان طرح حمایت معیشتی، از دریافت دو میلیون پیامک برای پیگیری طرح معیشتی خبر داد و گفت: سرپرست خانوار باید سیم کارت به نام خود داشته باشد و فرآیند ثبت درخواست دریافت طرح حمایت معیشتی باید از این طریق انجام شود."/>
  </head>
  <body>
    <article>
      <h1>ارسال 2 میلیون پیامک به سامانه #6369*</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040929_819.jpg"/>
      </figure>
      <p>سخنگوی ستاد شناسایی مشمولان طرح حمایت معیشتی، از دریافت دو میلیون پیامک برای پیگیری طرح معیشتی خبر داد و گفت: سرپرست خانوار باید سیم کارت به نام خود داشته باشد و فرآیند ثبت درخواست دریافت طرح حمایت معیشتی باید از این طریق انجام شود.</p>
      <p>به گزارش ایرنا؛ واریز دور اول سبد حمایت معیشتی دولت در سه مرحله ۲۷ آبان، ۳۰ ابان و دوم آذرماه برای ۶۰ میلیون نفر انجام شد. میزان حمایت ماهیانه بیش از ۱۸ میلیون نفر خانوار از محل منابع مالی حاصل از افزایش قیمت بنزین برای خانوار یک نفره ۵۵ هزار تومان، خانوار ۲ نفره ۱۰۳ هزارتومان، خانوار سه نفره ۱۳۸ هزار تومان، خانوار چهار نفره ۱۷۲ هزار تومان و خانوار پنج نفره و بیشتر ۲۰۵ هزار تومان بود.</p>
      <p>پس از واریز آخرین دور سبد حمایت معیشتی دولت، وزارت تعاون، کار و رفاه اجتماعی فردای آن روز (سوم آذرماه) اعلام کرد که هر سرپرست خانواری که بسته حمایتی دریافت نکرده اما خود را واجد شرایط می‌تواند شماره ملی خود را به کد دستوری #۶۳۶۹* ارسال کنند.</p>
      <p>سخنگوی ستاد شناسایی مشمولان طرح حمایت معیشتی امروز (دوشنبه) در گفت و گو با ایرنا، اظهارداشت: سرپرست خانوار نمی‌تواند با سیم کارت دیگری درخواست خود را ثبت کند و افرادی که سیم کارت خود را تغییر دادند باید توجه داشته باشند که باید برای ارسال کد ملی از سیم‌ کارتی که به نام خود آنها ثبت شده اقدام کنند.</p>
      <p>«حسین میرزایی» درباره واریز سبد حمایتی به خانوارهایی که ساختار آنها به دلیل موالید، مرگ و میر و ازدواج افراد آنها تغییر کرده، گفت: واریز سبد حمایت معشتی براساس آخرین ساختار خانواده‌ای که در سازمان هدفمندی یارانه‌ها وجود دارد انجام شده است.</p>
      <p>وی تصریح کرد: آخرین اطلاعات موجود در سازمان هدفمندی یارانه‌ها مبنای عمل ماست.</p>
      <p>سخنگوی ستاد شناسایی مشمولان طرح حمایت معیشتی تاکید کرد: اینکه برخی‌ها عنوان می‌کنند در وجه واریزی برای خانوارها اختلاف وجه وجود دارد را قبول نداریم و این امکان‌پذیر نیست چرا که آخرین ساختار خانواده که در سازمان هدفمندی یارانه‌ها ثبت شده مبنای عمل ماست.</p>
      <p>وی افزود: ممکن است خانواده‌ای دارای فرزند شود یا فرزندان خانواده ازدواج کرده باشند اما تغییر ساختار را به سازمان هدفمندی‌ یارانه‌ها و پلیس + ۱۰ اعلام نشده باشد.</p>
      <p>میرزایی اضافه کرد: آمادگی داریم به صورت مصداقی موارد را بررسی کنیم.</p>
      <p>وی درباره معیارهای حذف خانوارها در طرح حمایت معیشتی گفت: به زودی این شاخص‌ها را اعلام می‌کنیم.</p>
    </article>
  </body>
</html>