<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/hospodarstvo-mexika-sa-v-prvych-troch-mesiacoch-2019-prepadlo-cl722934.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Hospodárstvo Mexika sa v prvých troch mesiacoch 2019 prepadlo"/>
    <meta property="og:description" content="24hod.sk - Hospodárstvo Mexika sa v prvých troch mesiacoch 2019 prepadlo - López Obrador, foto z archívu."/>
  </head>
  <body>
    <article>
      <h1>Hospodárstvo Mexika sa v prvých troch mesiacoch 2019 prepadlo</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>López Obrador, foto z archívu.</b><br/>Mexiko 25. novembra (TASR) - Mexiko, druhé najväčšie hospodárstvo Latinskej Ameriky, sa v prvých troch mesiacoch 2019 prepadlo do recesie. Jeho výkon klesol aj 2. štvrťroku a v 3. štvrťroku stagnoval. Ukázali to v pondelok revidované údaje štatistického úradu INEGI.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574711821.'"/>
      </figure>
      <p>Podľa spresnených štatistík sa hrubý domáci produkt (HDP) krajiny v prvých troch mesiacoch roka znížil o 0,1 % oproti posledným trom mesiacom 2018, keď tiež medzikvartálne klesol o 0,1 %. A rovnaký pokles zaznamenal aj v období apríl-jún 2019. V 3. štvrťroku HDP stagnoval. <br/><br/>INEGI tak potvrdil slabú výkonnosť hospodárstva v prvom roku vlády ľavicového prezidenta Andrása Manuela Lópeza Obradora, čo spomalí jeho plány.<br/><br/>Ekonómovia zvyčajne definujú technickú recesiu ako dve po sebe nasledujúce štvrťroky poklesu HDP.<br/><br/>Podľa predbežného odhadu INEGI uverejneného koncom októbra sa mal HDP v období júl-september zvýšiť o 0,1 %. Ale spresnené údaje odhalili, že stagnoval.<br/><br/>Viacerí ekonómovia Mexiku predpovedajú, že tento rok jeho ekonomika nedosiahne žiadny rast. Vlani sa HDP krajiny zvýšil o 2 %.<br/><br/>V budúcom roku by mala mexická ekonomika ožiť a za celý rok vzrásť o 1,1 % vďaka viacerým faktorom, od oživenia ťažby ropy a zemného plynu, väčšej aktivity v stavebníctve a tiež vďaka zvýšeniu miezd aj výdavkov vo verejnom sektore.<br/><br/>Dôverou investorov v druhé najväčšie hospodárstvo Latinskej Ameriky však otriasli viaceré politické kroky prezidenta Lópeza Obradora. Najmä jeho rozhodnutie zrušiť čiastočne vybudované letisko v hodnote 13 miliárd USD (11,81 miliardy eur) v hlavnom meste a ústup od predchádzajúceho rozhodnutia vlády o otvorení ropného a plynárenského priemyslu súkromnému kapitálu. To vyvolalo pochybnosti o jeho riadení ekonomiky.<br/><br/>López Obrador nastúpil do úradu vlani v decembri a sľúbil, že zvýši rast ekonomiky na 4 % ročne. Namiesto toho sa hospodárstvo spomalilo. Teraz sa snaží odvrátiť kritiku tvrdením, že chudobnejšie časti Mexika viac profitujú z jeho politiky.<br/><br/>Podľa štatistického úradu za prvých deväť mesiacov 2019 sa HDP Mexika v porovnaní s rovnakým obdobím minulého roka nezmenil.<br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>