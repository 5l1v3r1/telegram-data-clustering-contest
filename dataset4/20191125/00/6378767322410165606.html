<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/uvo-ma-byt-autoritou-pri-kontrole-eurofondov-cl722806.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ÚVO má byť autoritou pri kontrole eurofondov"/>
    <meta property="og:description" content="24hod.sk - ÚVO má byť autoritou pri kontrole eurofondov - Kontrola pri eurofondových zákazkách je v súčasnosti komplikovaná. Zjednodušiť by sa mala tým, že autoritou pri kontrole bude Úrad pre verejné obstarávanie (ÚVO). Ten ..."/>
  </head>
  <body>
    <article>
      <h1>ÚVO má byť autoritou pri kontrole eurofondov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Kontrola pri eurofondových zákazkách je v súčasnosti komplikovaná. Zjednodušiť by sa mala tým, že autoritou pri kontrole bude Úrad pre verejné obstarávanie (ÚVO). Ten ...</b><br/>Bratislava 25. novembra (TASR) – Kontrola pri eurofondových zákazkách je v súčasnosti komplikovaná. Zjednodušiť by sa mala tým, že autoritou pri kontrole bude Úrad pre verejné obstarávanie (ÚVO). Ten v pondelok podpísal memorandum so združením samosprávnych krajov SK8, Úniou miest Slovenska (ÚMS) a Združením miest a obcí Slovenska (ZMOS).</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687592.'"/>
      </figure>
      <p>Predseda ÚVO Miroslav Hlivák priblížil, že tieto združenia sú počtom členov najväčší prijímatelia európskych prostriedkov, ktorí sa stretávajú s problémami pri ich čerpaní. Pri procese kontroly verejných obstarávaní pri eurofondových zákazkách podľa neho zasahuje jeden úrad cez druhý, čomu tomu treba zamedziť.<br/><br/><i>"Dnes sme podpísali spoločné vyhlásenie k potrebe zmeny systému kontroly verejného obstarávania v prípade čerpania finančných prostriedkov z Európskej únie,"</i> vyhlásil v pondelok na tlačovej konferencii Hlivák s tým, že by to tak malo fungovať už od ďalšieho programového obdobia. Platiť by mal princíp jedenkrát a dosť, to znamená, že by stačila len jedna kontrola.<br/><br/>Predseda ZMOS Branislav Tréger skonštatoval, že predstavitelia obcí a miest často už ani nechcú ísť do verejných obstarávaní pre komplikovanosť procesu, čo nepôsobí dobre na rozvoj krajov, miest a obcí a ani na čerpanie prostriedkov. Celý proces treba podľa prezidenta ÚMS Richarda Rybníčka <i>"absolútne zjednodušiť"</i>. Predseda SK8 Jozef Viskupič podotkol, že je dôležité diskutovať o týchto veciach so samosprávami. <br/><br/><i>"Je treba naozaj jednu autoritu, jeden úrad, ktorý povie, že verejné obstarávanie je v poriadku a tým pádom môže dôjsť k čerpaniu,"</i> poznamenal Tréger. Hlivák ozrejmil, že v súčasnosti, keď chce niekto čerpať eurofondy, musí ísť na prvú ex-ante kontrolu na ministerstvo, na ministerstve je následne druhá kontrola, potom sa uskutoční kontrola na ÚVO a potom ide opäť na takzvanú tretiu kontrolu na ministerstvo. <i>"My hovoríme o tom, ak bude nové programové obdobie, príslušný riadiaci orgán si skontroluje projekt ako taký, to znamená, či ten projekt, ktorý predložili, je v súlade s tou výzvou, to je takzvaná fondová časť. Ako náhle má všetky dokumenty, spustí sa proces verejného obstarávania, príde na ÚVO, skontroluje sa to a končí sa,"</i> priblížil Hlivák s tým, že sa tak môže ušetriť minimálne šesť mesiacov kontroly na jednotlivých orgánoch.<br/><br/>Predseda ÚVO vyhlásil, že o tomto návrhu informoval aj premiéra Petra Pellegriniho a na vedomie ho dal aj podpredsedovi vlády Richardovi Rašimu (obaja Smer-SD) a požiadal ich o podporu. <i>"Pre prijatie finálneho rozhodnutia je určite potrebná politická vôľa,"</i> dodal Hlivák.<br/><br/>Na začiatku každého programového obdobia si podľa Hliváka každý členský štát v súvislosti s eurofondmi vyjednáva s Európskou komisiou podmienky v dokumente Partnerská dohoda. V súčasnosti sa pripravujú tieto podmienky na ďalšie programové obdobie od roku 2021.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>