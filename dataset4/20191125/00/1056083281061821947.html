<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301732/%DA%A9%D9%88%D8%B4%DA%A9%DB%8C-%D8%B1%D8%A7%D9%87%D8%A8%D8%B1%D8%AF-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%A7%DB%8C%D8%B1%D8%A7%D9%86-%D9%87%D8%B1%D8%A7%D8%B3%DB%8C-%D8%A7%D8%B3%D8%AA-%D8%A8%D8%B1%D8%AE%DB%8C-%D8%AF%D9%88%D9%84-%D8%B9%D8%B1%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T00:45:00+00:00"/>
    <meta property="og:title" content="کوشکی: راهبرد آمریکا در خلیج فارس ایران‌هراسی است/ برخی دول عربی بازیگر سناریوهای واشنگتن هستند"/>
    <meta property="og:description" content="یک کارشناس مسائل منطقه با تاکید بر این‌که راهبرد کلان آمریکایی‌ها در منطقه خلیج فارس بحث پروژه ایران‌هراسی است،‌ گفت: بازیگری سناریوهای آمریکا توسط کشورهای جنوب خلیج فارس، آنها را مجبور می‌کند تا رفتارشان در حوزه سیاست خارجی با ما دوستانه نباشد."/>
  </head>
  <body>
    <article>
      <h6 class="kicker">با اشاره به برگزاری اجلاس منامه</h6>
      <h1>کوشکی: راهبرد آمریکا در خلیج فارس ایران‌هراسی است/ برخی دول عربی بازیگر سناریوهای واشنگتن هستند</h1>
      <address><time datetime="2019-11-25T00:45:00+00:00">25 Nov 2019, 00:45</time> by <a rel="author">فاطمه خوش نیت</a></address>
      <p>یک کارشناس مسائل منطقه با تاکید بر این‌که راهبرد کلان آمریکایی‌ها در منطقه خلیج فارس بحث پروژه ایران‌هراسی است،‌ گفت: بازیگری سناریوهای آمریکا توسط کشورهای جنوب خلیج فارس، آنها را مجبور می‌کند تا رفتارشان در حوزه سیاست خارجی با ما دوستانه نباشد.</p>
      <p>محمد صادق کوشکی در گفت‌وگو با ایسنا با اشاره به اظهارات شرکت‌کنندگان در کنفرانس روز گذشته در منامه اظهار کرد: مخاطب اجلاس‌های از این دست افکار عمومی کشورهای جنوب خلیج فارس هستند در واقع اینگونه همایش‌ها قبل از این‌که بخواهد بازتاب جهانی داشته باشد و یا این‌که بازتاب داخلی برای داشته باشد، یک بازتاب منطقه‌ای در جنوب خلیج فارس دارد.</p>
      <p>وی ادامه داد: برگزاری اینگونه نشست‌ها در واقع یادآوری بحث ایران‌هراسی و جا انداختن این مساله است که ایران‌هراسی خطر اول و اصلی است که کشورهای جنوب خلیج فارس را تهدید می‌کند و این مساله به طور مرتب نیاز به یادآوری دارد.</p>
      <p>این کارشناس مسائل سیاسی همچنین بیان کرد: به مدد اینگونه جلسات است که جو ایران‌هراسی در کشورهای جنوب خلیج فارس حداقل در سطح حاکمیت وجود دارد و هر چند وقت یکبار یادآوری می‌شود.</p>
      <p>وی درباره‌ی این‌که علی‌رغم طرح مساله ابتکار صلح هرمز از سوی ایران اما کشورهای منطقه اهداف دیگری را دنبال می‌کند، اظهار کرد: آنچه که توسط رییس جمهور بیان شد تکرار موضع ثابت کشور ما طی 40 سال گذشته است و در 40 سال گذشته کشور ما به دنبال همکاری‌های منطقه‌ای بوده و برخی از کشورهای منطقه هم این مساله را پذیرفته‌اند. به عنوان مثال ما نزدیک به 38 سال است که با کشور عمان همکاری‌های دوجانبه در عرصه‌های مختلف داریم و یا به طور محدودتر این همکاری‌ها را با قطر داریم.</p>
      <p>کوشکی ادامه داد: این‌که چرا کشورهای حوزه خلیج فارس از سیاست پیشنهادی ما استقبال نمی‌کنند براساس این است که آنها ناگزیر هستند برای بقای خودشان با آمریکایی‌ها کار کنند زیرا فاقد مشروعیت درونی بوده و این فقدان مشروعیت درونی آنها را مجبور می‌کند تا با قدرت برتر خارجی پیوند داشته باشند و پیوند آنها با آمریکایی‌ها نیز ناگزیرشان می‌کند تا بازیگران سناریوهای آمریکا در منطقه باشند.</p>
      <p>این کارشناس مسائل منطقه همچنین تصریح کرد: کشورهای منطقه می‌دانند که همان‌طور که عمان با ایران ارتباط دارد و زیانی ندیده امارات هم همین‌طور است اما بازیگری سناریوهای آمریکا آنها را مجبور می‌کند تارفتارشان در حوزه سیاست خارجی با ما دوستانه نباشد.</p>
      <p>وی در رابطه با تغییر سیاست‌های عربستان سعودی در یمن و همچنین حضور برخی کشورهای فرامنطقه‌ای در منطقه اظهار کرد: اقداماتی که در جریان است خیلی به مساله‌ی اجلاس منامه ارتباط پیدا نمی‌کند در واقع راهبرد کلان آمریکایی‌ها در منطقه خلیج فارس بحث پروژه ایران‌هراسی است و از نظر آنها این پروژه نباید فراموش شود. اجلاس منامه هم در این راستا است.</p>
      <p>این استاد دانشگاه اظهار کرد: تحولاتی که در عرصه واقعیت‌های میدانی مانند یمن و یا هرجای دیگر رخ می‌دهد تابع معادلات قدرت است. ممکن است براساس فضایی که در یمن ایجاد شده و سعودی‌ها مدت طولانی است که قصد خروج از این بحران را دارند اما به دنبال مدلی هستند که کمترین هزینه را برایشان داشته باشد و خروج‌شان از این بحران به منزله‌ی شکست تلقی نشود.</p>
      <p>انتهای پیام</p>
    </article>
  </body>
</html>