<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/se-krisimi-katastasi-i-29xroni-pou-ipesti-anakopi-meta-ton-toketo"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T00:03:00+00:00"/>
    <meta property="og:title" content="Σε κρίσιμη κατάσταση η 29χρονη που υπέστη ανακοπή μετά τον τοκετό"/>
    <meta property="og:description" content="Στη Μονάδα Εντατικής Θεραπείας του Ιπποκρατείου Νοσοκομείου Θεσσαλονίκης συνεχίζει να νοσηλεύεται σε κρίσιμη κατάσταση η 29χρονη από την Κατερίνη, η οποία υπέστη εγκεφαλικό οίδημα, ύστερα από χορήγηση αντιβίωσης στην οποία ήταν αλλεργική, μετά τον τοκετό."/>
  </head>
  <body>
    <article>
      <h1>Σε κρίσιμη κατάσταση η 29χρονη που υπέστη ανακοπή μετά τον τοκετό</h1>
      <address>
        <time datetime="2019-11-25T00:03:00+00:00">25 Nov 2019, 00:03</time>
      </address>
      <p>Στη Μονάδα Εντατικής Θεραπείας του Ιπποκρατείου Νοσοκομείου Θεσσαλονίκης συνεχίζει να νοσηλεύεται σε κρίσιμη κατάσταση η 29χρονη από την Κατερίνη,<a href="https://www.zougla.gr/greece/article/katerini-gineka-ipesti-anakopi-meta-ton-toketo-apo-alergiki-antidrasi-se-antiviosi"> η οποία υπέστη εγκεφαλικό οίδημα, ύστερα από χορήγηση αντιβίωσης</a> στην οποία ήταν αλλεργική, μετά τον τοκετό.</p>
      <p>Η 29χρονη τη Δευτέρα αναμένεται να υποβληθεί εκ νέου σε μαγνητική τομογραφία προκειμένου να διαπιστωθεί εάν το οίδημα έχει υποχωρήσει.</p>
      <p>Μιλώντας στον ΑΝΤ1 ο κουνιάδος της 29χρονης δηλώνει αισιόδοξος για την πορεία της υγείας της και κάνει λόγο για αμέλεια από την πλευρά των γιατρών, καθώς όπως τονίζει ήταν καλά στην υγεία της.</p>
      <p>Κάτοικοι του χωριού Μεσαία Μηλιά συγκλονισμένοι εύχονται να πάνε όλα καλά και να επιστρέψει σύντομα σπίτι της.</p>
      <p>Η 29χρονη,όπως αναφέρει το ρεπορτάζ του ΑΝΤ1, εισήχθη στο νοσοκομείο Κατερίνης για να γεννήσει. Λόγω της καισαρικής τομής στην οποία υποβλήθηκε, της χορηγήθηκε αντιβιοτικό φάρμακο στο οποίο ήταν αλλεργική. Ο οργανισμός της άρχισε να αντιδρά αρνητικά με αποτέλεσμα να υποστεί ανακοπή. Οδηγήθηκε στο Ιπποκράτειο όπου και διαπιστώθηκε ότι υπέστη εγκεφαλικό οίδημα.</p>
      <p>Κάτοικοι του χωριού και φίλοι της οικογένειας κάνουν λόγο για μια πρόσχαρη και καλή κοπέλα που δεν είχε κανένα θέμα με την υγεία της.</p>
      <p>Το περιστατικό έχει σοκάρει τους κατοίκους. Όπως τονίζουν φοβούνται να πάνε στο νοσοκομείο Κατερίνης, το οποίο όπως καταγγέλλουν είναι υποστελεχωμένο.</p>
      <p>Το μωρό που έφερε στη ζωή η 29χρονη γυναίκα είναι καλά στην υγεία του στο σπίτι της οικογένειας.</p>
    </article>
  </body>
</html>