<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700104/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%B4%DB%8C%D8%B1%D8%A7%D8%B2-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88-%D8%B1%D8%A7-%D8%AA%D8%B9%D8%B7%DB%8C%D9%84-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="قطعی اینترنت در شیراز بازار خودرو را تعطیل کرد"/>
    <meta property="og:description" content="شاید بتوان با فشار و تهدید تا چندروزى بازار را کنترل کرد اما این اقدام در دراز مدت به هیچ وجه عملیاتى نخواهد شد."/>
  </head>
  <body>
    <article>
      <h1>قطعی اینترنت در شیراز بازار خودرو را تعطیل کرد</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>شاید بتوان با فشار و تهدید تا چندروزى بازار را کنترل کرد اما این اقدام در دراز مدت به هیچ وجه عملیاتى نخواهد شد.</b>
      </p>
      <figure>
        <img src="https://cdn.asriran.com/files/fa/news/1398/9/4/1040619_686.jpg"/>
      </figure>
      <p>رئیس اتحادیه فروشندگان اتومبیل شیراز با بیان اینکه با تهدید و ارعاب نمى‌توان بازار خودرو را ساماندهى کرد، افزود: مدام خبر کنترل قیمت‌ها و نظارت بر آنها را از زبان مسئولان مربوط می شنویم اما واقعیت آن است که اینها فقط در حرف است و در عمل مردم شاهد بی‌ثباتی قیمت‌ها در بازار هستند.</p>
      <p>هدایت‌الله باقرى در گفت و گو با ایلنا اینکه ساماندهى بازار تنها بر اساس عرضه و تقاضا در بازار انجام مى‌شود، ادامه داد: در این صورت مى توان شاهد یک ثبات قیمت در بازار خودرو باشیم.</p>
      <p>رئیس اتحادیه فروشندگان اتومبیل شیراز گفت: در بعضى از سایت‌ها قیمت خودرو پراید را 150 میلیون تومان درج کرده‌اند اما نباید فراموش کرد که چنین قیمت گذارى هایى بى شک بر روى بازار خودرو تاثیر مى گذارد.</p>
      <p>وى تصریح کرد: در بازار خودروهاى خارجى به این دلیل که واردات انجام نمى شود، عرضه‌اى هم صورت نمى گیرد که در نهایت منجر به گرانى محصولات و اتومبیل هاى خارجى مى شود.</p>
      <p>باقرى با بیان اینکه کمبود قطعات و کاهش عرضه سبب شده که در بازار خودروهاى داخلى هم با مشکلات عدیده اى مواجه شویم، بیان کرد: اگرچه قیمت خودروهاى داخلى قبل از افزایش قیمت سوخت گران شد، اما نباید فراموش کرد که عرضه کم هم مزید بر علت شد.</p>
      <p>رئیس اتحادیه فروشندگان اتومبیل شیراز با اشاره به اینکه در ایران زمانى که اتومبیل گران مى شود استقبال مردم از خرید خودرو افزایش پیدا مى کند، گفت: اما در این میان، تعداد محدودى از افراد هم هستند که به دلیل اینکه ارزش سرمایه و پس اندازى که دارند کاهش پیدا نکند، اقدام به خرید خودرو مى کنند.</p>
      <p>رئیس اتحادیه فروشندگان اتومبیل شیراز با بیان اینکه با نظارت تنها، نمى توان بازار خودرو را به تعادل رساند، افزود: عرضه و تقاضا و رقابت از عوامل مهمى است که مى تواند سبب کنترل بازار شود.</p>
      <p>
        <b>فشار آوردن راه حل مناسبی نیست</b>
      </p>
      <p>وى با اشاره به اینکه وارد کردن فشار بر بازار اقدامى صحیح و مناسب نیست، خاظر نشان کرد: شاید بتوان با فشار و تهدید تا چندروزى بازار را کنترل کرد اما این اقدام در دراز مدت به هیچ وجه عملیاتى نخواهد شد، زیرا فروشندگان و بنگاه‌دارانی که زمانى یک محصول را با قیمتى بالغ بر 100 میلیون تومان خریدارى مى‌کند، نظارت و تهدید نمى‌تواند قیمت آن را به 80 میلیون تومان کاهش دهد.</p>
      <p>رئیس اتحادیه فروشندگان اتومبیل شیراز در ادامه با اشاره به اینکه در حال حاضر گرانى بنزین باعث افزایش قیمت خودروهاى کم مصرف مى‌شود، ادامه داد: با توجه به اینکه قیمت خودروهاى ایرانى تا قبل از گرانى بنزین حدود 30 میلیون تومان افزایش یافت بنابراین افزایش قیمت بنزین سبب دوچندان شدن قیمت خودروها شد.</p>
      <p>باقرى در ادامه با بیان اینکه همزمان با افزایش قیمت بنزین امکان افزایش 100 میلیون تومانى خودروهاى هیبریدى نیز وجود دارد، افزود: این در حالى است که در آینده نه چندان دور شاهد افزایش قیمت خودروهاى کم مصرف و دوگانه سوز هستیم.</p>
      <p>رئیس اتحادیه فروشندگان اتومبیل شیراز در ادامه با بیان اینکه قطعى اینترنت سبب شده که ارتباط ما کلا با بازار قطع شود، ادامه داد: در جلساتی که با مسئولان استان در این بار ه داشیم هنوز راهکار مناسبى برای تنظیم وضع بازار ارائه نکردند.</p>
      <p>باقرى با بیان اینکه قطعى اینترنت سبب شده که 70 الى 80 درصد بازار خرید و فروش خودرو تعطیل شود،گفت: اگرچه در حال حاضر به دلیل نبود خرید و فروش خودرو یک رکود 100 درصدى در بازار خودرو شیراز حاکم است، اما تمام افراد همچنان منتظرند تا قیمت ها گران شود.</p>
    </article>
  </body>
</html>