<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prabhanews.com/2019/11/negligence-on-delta/"/>
    <meta property="og:site_name" content="ఆంధ్రప్రభా"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="అమరావతి : నిర్లక్ష్యం నీడలో డెల్టా జీవనరేఖ!"/>
    <meta property="og:description" content="వనరుల పరిరక్షణ పట్ల విదేశీయులకున్న పాటి శ్రద్దాశక్తులు కూడా స్వదేశీ పాలకులు, అధికార్లకు కొరవడ్డాయి. బ్రిటీష్‌ పాలనా సమయంలోనే ముందస్తు అవసరాలకనుగుణంగా దేశంలో పెద్దెత్తున రైల్వే ప్రాజెక్టులు నిర్మించారు. అలాగే నీటి అవసరాల్ని తీర్చేందుకు వీలుగా అతిపెద్ద ఆనకట్టలు కట్టారు. వాటినుంచి నీటిపారుదలను నిర్మించారు. రహదార్ల నెట్‌వర్క్‌ ఏర్పాటు చేశారు. వాస్తవానికి దేశంలోని అపారమైన సంపదను నౌకల ద్వారా బ్రిటన్‌ తరలించుకుపోయేందుకు వీలుగానే బ్రిటీషీయులు రోడ్లు, రేవులు,రైల్వేలైన్ల నిర్మాణం సాగించినప్పటికీ కొన్ని వందల సంవత్సరాల భవిష్యత్‌ అవసరాల్ని దృష్టిలో పెట్టుకుని వీటి నిర్మాణం చేయడంతో ఇప్పటికీ ఇవి భారతీయులకు ఉపయోగంగా ఉన్నాయి. కానీ సొంత పాలకులే వనరుల పట్ల నిర్లక్ష్యం వహిస్తున్నారు. కృష్ణా, గోదావరి నదులపై నిర్మించిన ప్రకాశం, కాటన్‌ బ్యారేజ్‌ల నుంచి ఇరువైపులా సాగు, తాగు నీటిని సరఫరా చేసేందుకుద్దేశించిన అతిపొడవైన సాగునీటి కాలువలిప్పుడు పూడుకుపోతున్నాయి. బ్రిటీష్‌ కాలంలోనే ఈ కాలువలపై నిర్మించిన లాకింగ్‌ సిస్టమ్‌ శిథిలావస్థకు చేరుకుంది. పలుచోట్ల బలమైన కొయ్య తలుపులు కనిపించకుండా పోయాయి. లాకింగ్‌ సిస్టమ్‌ నిర్వహణకుద్దేశించిన కార్యాలయాలు…"/>
  </head>
  <body>
    <article>
      <h1>అమరావతి : నిర్లక్ష్యం నీడలో డెల్టా జీవనరేఖ!</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <ul>
        <li>ఆంధ్రప్రభ దినపత్రిక ఆంధ్రప్రదేశ్ ఎడిషన్ పేజ్ వన్ స్పెషల్ స్టోరీ</li>
        <li>మురుగునీటి వనరుగా మారిన బకింగ్‌హామ్‌ కెనాల్‌</li>
        <li>శిథిలావస్థకు లాకులు</li>
        <li>ముక్క చెక్కలైన తలుపులు</li>
        <li>కూలిన కార్యాలయాలు, క్వార్టర్లు</li>
        <li>పేరుకుపోయిన గుర్రపు డెక్క</li>
        <li>కాల్వను మూసేసి రహదారులు</li>
        <li>గట్టు నానుకుని ‘రియల్‌’ వ్యాపారాలు</li>
        <li>ఇప్పటికైనా పాలకులు స్పందించాలి</li>
        <li>ఆక్రమణల్ని తొలగించాలి</li>
        <li>ఇరువైపులా విస్తరించి లోతు పెంచాలి</li>
        <li>సాగునీటితోపాటు భేషుగ్గా జలరవాణా</li>
        <li>ముంపు సమయంలో తేలిగ్గా సముద్రంలోకి వరద</li>
        <li>వ్యవసాయ, రవాణా రంగ నిపుణుల సూచనలు</li>
      </ul>
      <p>వనరుల పరిరక్షణ పట్ల విదేశీయులకున్న పాటి శ్రద్దాశక్తులు కూడా స్వదేశీ పాలకులు, అధికార్లకు కొరవడ్డాయి. బ్రిటీష్‌ పాలనా సమయంలోనే ముందస్తు అవసరాలకనుగుణంగా దేశంలో పెద్దెత్తున రైల్వే ప్రాజెక్టులు నిర్మించారు. అలాగే నీటి అవసరాల్ని తీర్చేందుకు వీలుగా అతిపెద్ద ఆనకట్టలు కట్టారు. వాటినుంచి నీటిపారుదలను నిర్మించారు. రహదార్ల నెట్‌వర్క్‌ ఏర్పాటు చేశారు. వాస్తవానికి దేశంలోని అపారమైన సంపదను నౌకల ద్వారా బ్రిటన్‌ తరలించుకుపోయేందుకు వీలుగానే బ్రిటీషీయులు రోడ్లు, రేవులు,రైల్వేలైన్ల నిర్మాణం సాగించినప్పటికీ కొన్ని వందల సంవత్సరాల భవిష్యత్‌ అవసరాల్ని దృష్టిలో పెట్టుకుని వీటి నిర్మాణం చేయడంతో ఇప్పటికీ ఇవి భారతీయులకు ఉపయోగంగా ఉన్నాయి.<br/>కానీ సొంత పాలకులే వనరుల పట్ల నిర్లక్ష్యం వహిస్తున్నారు. కృష్ణా, గోదావరి నదులపై నిర్మించిన ప్రకాశం, కాటన్‌ బ్యారేజ్‌ల నుంచి ఇరువైపులా సాగు, తాగు నీటిని సరఫరా చేసేందుకుద్దేశించిన అతిపొడవైన సాగునీటి కాలువలిప్పుడు పూడుకుపోతున్నాయి. బ్రిటీష్‌ కాలంలోనే ఈ కాలువలపై నిర్మించిన లాకింగ్‌ సిస్టమ్‌ శిథిలావస్థకు చేరుకుంది. పలుచోట్ల బలమైన కొయ్య తలుపులు కనిపించకుండా పోయాయి. లాకింగ్‌ సిస్టమ్‌ నిర్వహణకుద్దేశించిన కార్యాలయాలు శిథిలమయ్యాయి. అక్కడే 24గంటలూ అందుబాటులో ఉండేందుకు వీలుగా ఏర్పాటు చేసిన సిబ్బంది నివాస సముదాయాలు నేలకూలాయి. కాలువ వెంబడి నీటిపారుదలకు అడ్డంగా గుర్రపుడెక్క, ఇతర చెత్తా చెదారాలు పేరుకుపోయాయి. పటు చోట్ల కాలువల్ని కప్పెట్టి అడ్డంగా రోడ్లేసేశారు. కాలువ గట్టునానుకుని రియల్‌ ఎస్టేట్‌ వ్యాపారాలు నిర్వహిస్తున్నారు. కాలువ ఆవలనున్న గ్రామాల ప్రజల వెసులుబాటుకంటూ కాలువ పైనుంచి శాశ్వత ప్రాతిపదికన వంతెనలు నిర్మించేశారు. దీంతో కృష్ణా, గోదావరి నీటిపారుదల వ్యవస్థలోని అత్యంత కీలకమైన బకింగ్‌హామ్‌ కెనాల్‌ ఇప్పుడెందుకూ కొరగాకుండా పోయింది. దీని నిర్మాణ లక్ష్యం నీరుగారిపోయింది. పైగా మురుగునీటి నిల్వ కేంద్రంగా మారింది. దోమల్ని ఉత్పత్తి చేసి జనంపైకొదిలే మురుగునీటి వనరుగా మిగిలింది.<br/>1806లోనే ఈ నీటికాలువ నిర్మాణం మొదలైంది. తొలుత చెన్నై నుంచి ఎన్నోర్‌ వరకు 18కిలోమీటర్లు దీన్ని నిర్మించారు. ఆ తర్వాత కాలంలో పులికాట్‌ సరస్సు వరకు పొడిగించారు. 1837లో దీన్ని విజయవాడ సమీపంలోని గుడివాడ కాలువ వరకు అనుసంధానించారు. అనంతరం ధవళేశ్వరం మీదుగా కాకినాడ వరకు దీని నిర్మాణం సాగింది. కాకినాడ నుంచి తమిళనాడు మీదుగా పుదుచ్చేరి వరకు ఈ బకింగ్‌హామ్‌ కెనాల్‌ ఏర్పాటైంది. బ్రిటీష్‌ కాలంలో ఇది ప్రత్యామ్నాయ రవాణా వ్యవస్థగా అభివృద్ది చెందింది. ఇందులో నిత్యం పడవల రవాణా సాగింది. కాకినాడ యాంకరేజ్‌ పోర్టుకొచ్చే నౌకల్నుంచి ఆంధ్రప్రదేశ్‌, తమిళనాడులోని వివిధ పట్టణాలు, ప్రాంతాలకు సరుకు రవాణా మార్గంగా దీన్ని అభివృద్ది చేశారు. ఇందులో 60నుంచి 150 టన్నుల రవాణా సామర్ద్యం కలిగిన పడవలు ప్రయాణించగలిగేవి. రైలు, రోడ్డు రవాణాతో పోలిస్తే జలరవాణా అతితక్కువ వ్యయం, మరియు పర్యావరణ హితం కావడంతో బ్రిటీష్‌ కాలంలో ఈకాలువపై రవాణాకు అత్యంత ప్రాధాన్యతనిచ్చేవారు. మరోవైపు ఈ కాలువ సుమారు ఉభయగోదావరి జిల్లాల్లో సుమారు 4లక్షల ఎకరాల భ ూములకు సాగునీటిని సరఫరా చేసేది. కాటన్‌ బ్యారేజ్‌ నిర్మాణానంతరం ఎడమ కాలువను దీనికి అనుసంధానించారు.<br/>ఇలా పలు ప్రయోజనాలున్న ఈ కాలువ నిర్వహణపై స్వాతంత్య్రానంతరం నీలినీడలు కమ్ముకున్నాయి. అంచెలంచెలుగా ఇది ఆక్రమణలకు గురైంది. గ్రామీణుల అవసరాలంటూ కాలువపై నుంచి వంతెనలు కట్టేశారు. దీంతో జలరవాణాకు అవకాశం లేకుండాపోయింది. కేవలం నీటిపారుదలకే పరిమితమైంది. కాగా ఇప్పుడు కనీసంపూడికలు కూడా తొలగించడంలేదు. దీంతో పలుచోట్ల మట్టి, చెత్త, వ్యర్ధాల్తో ఇది పూడుకుపోయింది. మరికొన్నిచోట్ల గుర్రపుడెక్క వంటి మొక్కల్తో నీటిపారుదలకు తీవ్ర ఆటంకాలేర్పడ్డాయి. కాకినాడ నుంచి ధవళేశ్వరం వరకు పలుచోట్ల కాలువకడ్డంగా బలమైన రోడ్లు నిర్మించారు. ఈ కాలువను అవతలి ప్రాంతాల నివాసుల మార్గంగా మార్చేసారు.<br/>2008లో ఈ కాలువకు అప్పటి యుపిఎ ప్రభుత్వం జాతీయహోదా కల్పించింది. కాలువ విస్తరణకు పథకాలు ప్రకటించింది. కానీ అవి అమల్లోకి రాలేదు. మోడి ప్రభుత్వం తొలిసారి అధికారంలోకొచ్చాక దేశవ్యాప్తంగా ప్రకటించిన జాతీయ జల రవాణా ప్రాజెక్టుల్లో ఇదొకటి. దీన్ని తిరిగి జలరవాణాకుపయోగపడేలా తీర్చిదిద్దేందుకు కేంద్ర జలరవాణాశాఖ ప్రతిపాదనలు సిద్దం చేసింది. ఈ సారేకంగా 320టన్నుల రవాణా సామర్ద్యం కలిగిన పడవల రాకపోకలకు వీలుగా దీని లోతు పెంచి ఇరువైపులా విస్తరించాలని భావించింది. ఇందుకోసం ఒక ఏడాది బడ్జెట్‌లో నిధులు కూడా కేటాయించారు. అయితే ఈ సారి కూడా ఈ పథకం ఆచరణలోకి రాలేదు.<br/>ఇటు కేంద్రం.. అటు రాష్ట్రం రెండూ అతిముఖ్యమైన ఈ కాలువను పట్టించుకోవడం మానేశాయి. దీంతో అదెందుకూ కొరగాకుండా పోయింది. ఇప్పటికే బ్రిటీష్‌ కాలంలో నిర్మించిన లాకింగ్‌ వ్యవస్థ మొత్తం శిథిలమైంది. తలుపులు ముక్కచెక్కలయ్యాయి. ఆఖరకు సిబ్బంది నివాస సముదాయాలు కూడా శిథిలమయ్యాయి. ఈ కాలువ కేవలం పొలాలకు సాగునీటినందించేందుకు మాత్రమే కాదు.. వరదల సమయంలో గోదావరి అదనపపునీటిని సముద్రంలోకి తరలించేందుక్కూడా ఉపకరిస్తోంది. ఎగువ ప్రాంతాల్లో భారీ వర్షాలు పడ్డా.. గోదావరికి వరదలు ముంచెత్తినా.. ఇప్పుడు అదనపు నీటిని సముద్రంలోకి తరలించగలిగే పరిస్థితి లేదు. కాలువ పూడుకుపోవడంతో వరదనీరు ఊళ్ళపై పడుతుంది. తీవ్ర ప్రాణ, ఆస్తినష్టానికి కకారణమౌతుంది.<br/>ఇప్పటికైనా పాలకులు స్పందించాలి. సాగునీటి వనరుల్ని రక్షించుకోవాలి. ఈ కాలువపై ఆక్రమణల్ని తొలగించాలి. అడ్డుగా నిర్మించిన రోడ్లు తీసేయాలి. నిర్ణీత ఎత్తుకు లోపుగా నిర్మించిన వంతెనల్ని కూల్చేయాలి. ఇరువైపులా విస్తరించి లోతుపెంచాలి. తద్వారా నీటిపారుదల వ్యవస్థ సక్రమంగా సాగుతుంది. పొలాలకు సాగునీరందుతుంది. జలరవాణాకిది ఉపకరిస్తుంది. వరదలు, భారీ వర్షాల సమయంలో అదనపు నీటిని సముద్రంలోకి చేర్చేందుకు పనికొస్తుందని నిపుణులు సూచిస్తున్నారు. రాష్ట్రం ఈ ప్రతిపాదనల్తో ముందుకొస్తే ఇందుకవసరమైన నిధుల కొరతలేదు. ఇప్పటికే ఈ ప్రాజెక్ట్‌కు కేంద్రం నిధులు మంజూరు చేసింది. ఇక ప్రక్షాళన చేయాలన్న లక్ష్యముంటే చాలని వారు పేర్కొంటున్నారు.</p>
    </article>
  </body>
</html>