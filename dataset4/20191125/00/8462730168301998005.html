<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003093/1841181/Fico-ohlasil-velke-zmeny-na-kandidatke-Smeru--Opat-kritizoval-opoziciu"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Fico ohlásil veľké zmeny na kandidátke Smeru: Opäť kritizoval opozíciu"/>
    <meta property="og:description" content="BRATISLAVA - Opozícia ponúka alternatívu postavenú iba na nenávisti voči Smeru, tvrdí predseda strany Robert Fico. Na tlačovej konferencii sa vyjadril ku kandidátke strany, ktorú budú schvaľovať v stredu. Potvrdil, že Peter Pellegrini bude jednotkou na kandidátke."/>
  </head>
  <body>
    <article>
      <h1>Fico ohlásil veľké zmeny na kandidátke Smeru: Opäť kritizoval opozíciu</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Fico ohlásil veľké zmeny na kandidátke Smeru: Opäť kritizoval opozíciu</h3>
      <p><i>Aktualizované</i> <i>BRATISLAVA - Opozícia ponúka alternatívu postavenú iba na nenávisti voči Smeru, tvrdí predseda strany Robert Fico. Na tlačovej konferencii sa vyjadril ku kandidátke strany, ktorú budú schvaľovať v stredu. Potvrdil, že Peter Pellegrini bude jednotkou na kandidátke.</i></p>
      <p>Bývalý premiér zároveň na dnešnej tlačovej besede vyhlásil, že v stredu rozhodne predsedníctvo Smeru o definitívnej podobe kandidačnej listiny do parlamentných volieb. Potvrdil, že jednotkou na kandidátke bude premiér Peter Pellegrini. Kandidátov podľa straníckych stanov predsedníctvu navrhuje predseda strany.</p>
      <figure>
        <img src="https://img.topky.sk/big/2525083.jpg/Robert-Fico-Smer-SD.jpg"/>
      </figure>
      <p>Zdroj: Topky/Ján Zemiar</p>
      <h4>Jednotkou bude Pellegrini</h4>
      <p>Finálnu podobu kandidátky predloží predsedníctvu Fico v utorok. Kandidátku predstavia v stredu. <i><b>„S premiérom Petrom Pellegrinim som o kandidátke ešte vôbec nehovoril. Zajtra sa o nej budeme baviť a verím, že predsedníctvo strany ju schváli do minúty a pol. Kandidátka nebude obsahovať žiadne veľké prekvapenia. Pôjde o členov Smeru, ktorých dobre poznáte. Zároveň nasadzujeme silných primátorov a predstaviteľov akademickej obce,“ </b></i>povedal predseda Smeru-SD.</p>
      <p>Zdôraznil, že kým v predošlých parlamentných voľbách zvykli na popredné miesta umiestňovať čelných predstaviteľov Smeru, aktuálne poradie bude zamiešané a niekto, kto bol v predošlých voľbách na 30. mieste kandidátky, môže byť v nadchádzajúcich voľbách na kandidátke číslom deväť. </p>
      <h4>Kandidátka bude vyzerať inak ako v minulosti</h4>
      <p>Fico potvrdil, že na kandidátke bude aj súčasný poslanec Ľuboš Blaha. Uviedol, že kandidátka bude zostavená inak ako v minulosti. Skonštatoval, že dôjde k výrazným posunom na vyššie miesta tých predstaviteľov, ktorí sú väčším prínosom. Spomenul napríklad poslanca Erika Tomáša. To, či bude na kandidátke aj podpredseda strany Martin Glváč, ktorý odišiel z postu podpredsedu parlamentu, Fico nechcel povedať. </p>
      <p>Šéf Smeru-SD povedal, že na kandidátke budú primátori, "pomerne významní predstavitelia akademickej obce", ale aj osvedčené tváre strany Smer-SD. Podľa stanov kandidátku predkladá predseda Smeru-SD, Fico uviedol, že vnímal atmosféru v strane a svoj návrh kandidátky bude s členmi predsedníctva konzultovať.</p>
      <figure>
        <img src="https://img.topky.sk/big/2525077.jpg/Robert-Fico-Smer-SD.jpg"/>
      </figure>
      <p>Zdroj: Topky/Ján Zemiar</p>
      <h4>Opozičný zlepenec</h4>
      <p>Strana sa chce podľa Fica zamerať na ďalšiu ochranu sociálneho štátu. Podnikateľom odkázal, že Smer-SD nemá kde ustúpiť od sociálnych opatrení. <i><b>„Tlak na realizáciu sociálneho štátu musí pretrvať,“</b></i> skonštatoval s tým, že strana bude chrániť všetko, čo bolo v tejto oblasti dosiahnuté. Fico tiež na tlačovej konferencii vyhlásil, že Smer-SD vie ponúknuť stabilitu a profesionalitu. Súčasnú opozíciu kritizoval, že nevie dospieť k dohode. <i><b>„Berieme na vedomie, že opozícia sa nedohodla prakticky na ničom a že dnes ponúka ako alternatívu pre Slovensko neuveriteľný zlepenec siedmich politických strán,“ </b></i>vyhlásil. </p>
      <figure>
        <img src="https://img.topky.sk/big/2525065.jpg/Robert-Fico-Smer-SD.jpg"/>
      </figure>
      <p>Zdroj: Topky/Ján Zemiar</p>
      <p>Podľa Fica je evidentné, že alternatíva, ktorá je postavená iba na nenávisti voči Smeru-SD, nemôže byť alternatívou na vládnutie. Šéf Smeru-SD kritizoval niektoré opatrenia, ktoré ponúkajú opozičné strany v kampani. Spomenul exministra zdravotníctva za jeho vlády Tomáša Druckera, ktorý si založil stranu Dobrá voľba, predsedu SaS Richarda Sulíka či stranu Za ľudí a Andreja Kisku.</p>
      <p>Expremiér opäť zdôraznil, že najsilnejšia parlamentná strana nebude dopredu vylučovať spoluprácu s ostatnými politickými subjektmi. Musia však mať podľa neho jasný hodnotový rebríček a musia byť proeurópsky, protifašisticky a demokraticky orientované. Opozíciu kritizoval, pričom útočil najmä na predsedu Za ľudí a bývalého prezidenta Andreja Kisku. <i><b>„Opozičná alternatíva je postavená len na nenávisti voči Smeru. My však narozdiel od sedemkoalície vieme garantovať elementárnu stabilitu,“</b></i> tvrdil Fico. Opozícii vyčíta aj nereálne sľuby na volebných bilbordoch a sľubuje, že ak Smer opätovne zostaví vládu, bude chrániť opatrenia, ktoré sa mu podarilo uviesť do praxe.</p>
      <h4>Lex Haščák je čistý predvolebný populizmus</h4>
      <p>Legislatívny návrh Lex Haščák je obyčajným predvolebným populizmom. Na pondelkovej tlačovej konferencii to v reakcii na návrh z dielne koalície PS/SPOLU, ktorého ambíciou je okresať moc finančnej skupiny Penta, uviedol predseda strany Smer Robert Fico.<i><b> „Prečo takýto návrh neprišiel do parlamentu pred rokom,“ </b></i>opýtal sa Fico, ktorý poukázal na to, že v utorok (26. 11.) sa začne s najväčšou pravdepodobnosťou posledná parlamentná schôdza v aktuálnom volebnom období, preto nemá tento návrh podľa neho reálnu šancu dostať sa do druhého a tretieho čítania. Iniciatívu preto vníma ako pokus využiť parlament na predvolebnú tribúnu.</p>
      <figure>
        <img src="https://img.topky.sk/big/2525085.jpg/Robert-Fico-Smer-SD.jpg"/>
      </figure>
      <p>Zdroj: Topky/Ján Zemiar</p>
      <p>Za dôveryhodnú iniciatívu by Fico návrh pokladal vtedy, ak by bol namierený voči finančným skupinám ako takým, nielen voči jednej. <b><i>„Ak to pospájame s inými finančnými skupinami, môžeme o tom diskutovať. No nezdá sa mi, že by sme sa mali zúčastňovať sa tom, že si z toho niekto robí predvolebnú tribúnu v parlamente,“ </i></b>poznamenal.</p>
      <p>Zdôraznil zároveň, že Smer-SD už má v prípade snahy obmedziť moc oligarchov konkrétne výsledky. <i><b>„My sme Pente zobrali, všetko čo sme mohli,“</b></i> povedal, pričom pripomenul zastavenú privatizáciu bratislavského letiska v roku 2006, takisto zámer zamedziť súkromným spoločnostiam využívať zisk zdravotných poisťovní na súkromné účely. Návrh zákona o osobitných opatreniach na usporiadanie konfliktu záujmov v oblasti zdravotníctva, inak nazývaného aj zákon o tzv. krížovom vlastníctve v zdravotníctve, predložili nezaradení poslanci Miroslav Beblavý, Lucia Žitňanská, Martin Poliačik, Viera Dubačová a Alan Suchánek.</p>
      <p><i><b>„Predkladaný návrh zákona zakazuje súčasné vlastníctvo alebo efektívnu kontrolu poskytovateľa zdravotnej starostlivosti v oblasti inej ako lekárenskej starostlivosti, poskytovateľa zdravotnej starostlivosti v lekárenskej oblasti a zdravotnej poisťovne,“ </b></i>uvádza sa v dôvodovej správe. Finančná skupina Penta návrh označila za protiústavný, predstavujúci neprimeraný a neodôvodnený zásah do vlastníckych práv. Podľa hovorcu Penty Gabriela Tótha to majú vo svojej analýze konštatovať aj tri advokátske kancelárie, na ktoré sa spoločnosť obrátila.</p>
      <h4>Treba rozhodnúť, či ešte má zmysel v parlamente rokovať o stratifikácii</h4>
      <p>Reforma nemocníc, tzv. stratifikácia, je v prvom čítaní, v utorok 26. novembra musí padnúť rozhodnutie, či sa ňou bude parlament zaoberať. Šéf Smeru-SD pripomenul, že v parlamente je predložených množstvo zákonov, ktoré sú v prvom čítaní. Vzhľadom na to, že v utorok sa začína pravdepodobne posledná schôdza parlamentu, poslanecké grémium musí podľa Fica rozhodnúť, či má zmysel rokovať o týchto návrhoch. V prvom čítaní je aj stratifikácia nemocníc.</p>
      <p><i><b>„Stratifikácia nemocníc je opäť zákon, ktorý je v prvom čítaní. Zajtra musí padnúť rozhodnutie, aký má význam zaoberať sa zákonmi, ktoré sú v prvom čítaní. Ak zajtra padne rozhodnutie, že urobíme z mikrofónu v národnej rade predvolebnú tribúnu, tak jej súčasťou bude pravdepodobne aj zákon o stratifikácii, ale bez akéhokoľvek konca. Zákon bude prerokovaný v prvom čítaní, a tým skončil,“</b></i> povedal Fico s tým, že keď príde nová vláda, bude musieť zákon predložiť znova do parlamentu.</p>
      <p>Označil to preto za zbytočné divadlo. Fico zopakoval, že strana Smer-SD má voči stratifikácii nemocníc stále výhrady. <i><b>„Keď príde k tomu dňu D, keď bude treba o tomto zákone hlasovať, zvolám klub a poradíme sa," </b></i>dodal. Stratifikáciu do parlamentu predložila vláda na návrh ministerky zdravotníctva Andrey Kalavskej (nominantka Smeru-SD). Z októbrovej schôdze pléna ju tesne pred hlasovaním presunuli.</p>
    </article>
  </body>
</html>