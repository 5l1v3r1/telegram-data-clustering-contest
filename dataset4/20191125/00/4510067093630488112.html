<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/nu-ratati-bihoreanul-tiparit-fostul-sef-al-rar-oradea-gheorghe-lupas-si-fiul-sau-sunt-eroii-unui-scandal-cu-itp-uri-falsificate-153007.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Nu ratați BIHOREANUL tipărit! Fostul şef al RAR Oradea, Gheorghe Lupaş, şi fiul său sunt „eroii” unui scandal cu ITP-uri falsificate"/>
    <meta property="og:description" content="Luni, 25 noiembrie, a apărut un nou număr din BIHOREANUL tipărit, împreună cu suplimentul de educaţie ecologică Oradea Noastră. Dintre subiecte: Condamnat la închisoare cu suspendare pentru uciderea unui om într-un accident rutier, fostul director RAR Gheorghe Lupaş nu doar că a supravieţuit, ci şi-a integrat în sistem şi fiul; Patronul salonului Agly este anchetat pentru trafic de minori şi pornografie infantilă; Deşi Justiţia i le anulează, Primăria Oradea refuză să-şi retragă regulamentele abuzive; managerul Spitalului Judeţean, Gheorghe Carp, recuniaşte: Unii medici ating excelenţa, alţii nu-şi merită leafa, etc."/>
  </head>
  <body>
    <article>
      <h1>Nu ratați BIHOREANUL tipărit! Fostul şef al RAR Oradea, Gheorghe Lupaş, şi fiul său sunt „eroii” unui scandal cu ITP-uri falsificate</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <figure>
        <img src="https://www.ebihoreanul.ro/modules/news/files/01_PrimaPagina_982.jpg"/>
      </figure>
      <p>
        <b>Luni, 25 noiembrie, a apărut un nou număr din BIHOREANUL tipărit, împreună cu suplimentul de educaţie ecologică Oradea Noastră, cu un conţinut variat şi bogat în informaţii exclusive. Dintre subiectele noii ediţii:</b>
      </p>
      <p>
        <b>Mafioţi pe 4 roţi</b>
      </p>
      <p>Fostul director RAR Gheorghe Lupaş, monitor peste staţiile ITP din Bihor, este acuzat ca şpăgar, iar fiul său, Andrei Lupaş, are dosar penal pentru un certificat de inspecţie falsificat.</p>
      <p>Unii proprietari se plâng că Lupaş sr. îi împinge spre faliment, alungându-le clienţii spre staţii ITP concurente pe care le „protejează”, la una dintre ele fiind angajat chiar propriul său fiu, anchetat de procurori fiindcă a „rezolvat” fraudulos verificarea unei maşini într-o duminică, zi în care sistemul informatic al RAR era oprit.</p>
      <p><b>BIHOREANUL </b>a descoperit cum funcţionează un adevărat sistem paralel al ITP-urilor, care rezolvă, contra cost, orice maşină oricărui inconştient, siguranţa traficului fiind lăsată la coada preocupărilor. Încă un subiect potrivit pentru DNA!</p>
      <p>
        <b>Dirty Agly</b>
      </p>
      <p>Patronul salonului de coafură Agly din centrul Oradiei a fost pus sub control judiciar de procurorii DIICOT, care îl anchetează pentru trafic de minori şi pornografie infantilă.</p>
      <p>Hairstylistul Ionuţ Butcă este suspectat că racola adolescenţi din centrele de plasament, oferindu-le droguri şi plasându-i unor homosexuali pedofili, la percheziţiile făcute în locuinţa sa anchetatorii găsind stupefiante şi imagini elocvente arhivate cu grijă de „afacerist”.</p>
      <p>
        <b>Gheorghe Carp, managerul Spitalului Judeţean Oradea: „Unii medici sunt plătiţi prea mult”</b>
      </p>
      <p>Manager vechi, care a condus înainte şi Spitalul Municipal, doctorul Gheorghe Carp este perceput, mai în glumă, mai în serios, drept „ministrul Sănătăţii din Bihor”, ipostază din care face şi câteva dezvăluiri în interviul <b>BIHOREANULUI</b>: a propus, de pildă, oficial Ministerului Sănătăţii ca salarizarea medicilor, majorată aproape la nivel occidental, să fie diferenţiată după performanţe.</p>
      <p>La Judeţean, mai recunoaşte managerul, sunt medici care ating excelenţa, dar şi unii care doar se prezintă la serviciu, irosind, practic, dotările pe care le au la dispoziţie...</p>
      <p>
        <b>Reguli cu nereguli</b>
      </p>
      <p>Primăria pierde pe bandă rulantă procesele intentate de Prefectură și de orădenii revoltați de unele regulamente abuzive. Aproape că nu este regulament important promovat de municipalitate în ultimii ani care să nu fi fost suspendat de prefectul Ioan Mihaiu sau contestat de localnici.</p>
      <p>După ce a pierdut definitiv litigiul privind regulamentul de publicitate stradală, municipalitatea tărăgănează revocarea lui, ca să profite în continuare de avantajele pe care și le-a creat, tactică adoptată în cazul tuturor normativelor suspendate de Prefectură. <b>BIHOREANUL </b>descrie o nouă situaţie „cu susu-n jos” din administraţia Bolojan.</p>
      <p>
        <b>Ţinutul magiei   </b>
      </p>
      <p>Probabil cea mai veselă sărbătoare a anului, Crăciunul va fi sărbătorit şi iarna aceasta în piaţa publică a Oradiei, nu doar în casele orădenilor.</p>
      <p>Târgul de Crăciun va fi deschis în perioada 29 noiembrie - 26 decembrie şi se anunţă unul bogat, căci va avea decoruri de poveste, bunătăţi, dar şi un trenuleţ pentru copii, o roată-carusel şi, bineînţeles, un brad înalt, împodobit chiar în mijlocul pieţei. Micuţii vor avea şanse destule să-l cunoască pe Moş Crăciun, iar împreună cu familiile vor putea să se bucure de concerte de colinde şi muzică de sărbătoare,<b> </b>cu Ştefan Hruşcă, Paula Seling, Mircea Rusu şi un cor din Statele Unite.</p>
      <p>
        <b>Vine Mӧmax!</b>
      </p>
      <p>O veste bună! Concurentul lui Ikea, gigantul austriac de retail în mobilă XXXLutz deschide la Oradea al doilea şi cel mai mare magazin Mӧmax  din România, după cel din Timişoara.</p>
      <p>Principalii concurenţi ai suedezilor de la Ikea amenajează 12.000 metri pătraţi la Oradea Shopping City, pe două etaje, sub forma unui „magazin etalon”, astfel încât toate magazinele Mӧmax din Europa urmează să preia modelul orădean.</p>
      <p>
        <b>Mai tare ca Manuka!</b>
      </p>
      <p>Mierea românească este mai bună! O cercetare independentă derulată de o familie de bihoreni și făcută publică săptămâna trecută demonstrează, în premieră, calităţile antibacteriene superioare ale mierii româneşti faţă de celebra miere de Manuka, acreditată internaţional ca fiind cel mai puternic antibiotic natural din lume.</p>
      <p>
        <b>ORADEA NOASTRĂ</b>
      </p>
      <p>
        <b>Lumea la picioare</b>
      </p>
      <p>Jurnalistul orădean Pengő Zoltan a pornit pe jos spre Tibet, dorind să recreeze o călătorie făcută acum 200 de ani de un secui<b> </b>care a studiat asiduu istoria, religia şi politica Tibetului.</p>
      <p>Zoli a decis să reediteze o călătorie pe care Kőrösi Csoma Sándor a făcut-o în urmă cu 200 de ani, aşa că a pornit pe jos spre Tibet. Zilele trecute, orădeanul se afla deja în Turcia şi atinsese borna de 2,5 milioane de paşi. Citeşte povestea lui...</p>
      <p>
        <b>Parc înviorat</b>
      </p>
      <p>Vechi de peste 200 de ani, parcul din jurul Palatului Episcopiei Romano-Catolice a Oradiei a ajuns la vremea primenirii. În paralel cu lucrările ample pentru reabilitarea imobilului, grădina este şi ea reamenajată.</p>
      <p>Lucrările sunt pe jumătate făcute, dar efectele deja se văd: intrarea în Palat nu mai este obturată de zecile de tuia, iar arborii au fost toaletaţi, unii chiar doborâţi. <b>BIHOREANUL </b>vă descrie schimbările impresionante...</p>
      <p>
        <b>Parc-şcoală</b>
      </p>
      <p>În cartierul Nufărul, orădenii vor avea o zonă verde inedită. Cu bani europeni, Primăria vrea să amenajeze lângă complexul comercial Lotus o grădină urbană întinsă pe 5 hectare, care va conţine o casă tropicală cu plante şi animale, un muzeu al fluturilor şi unul botanic, un restaurant cu bibliotecă, dar şi spaţii de joacă pentru copii.</p>
      <p>
        <b>Parcare cu piaţetă</b>
      </p>
      <p>Primăria va amenaja o piaţetă publică deasupra parcării subterane de pe strada Independenţei. Proiectul, aprobat în şedinţa Consiliului Local de săptămâna trecută, presupune investiţii de 10 milioane lei, vizând amenajarea unui punct de informare turistică şi a unei clădiri moderne, din oţel şi sticlă, acoperită cu plante, care să găzduiască intrările în parcare şi casa liftului.</p>
      <p>
        <b>Iarna poate să vină!</b>
      </p>
      <p>Chiar dacă orădenii au parte de o toamnă lungă şi neaşteptat de caldă, autorităţile se pregătesc pentru zăpadă. RER Vest are, pentru această iarnă, 22 de utilaje de intervenţie. Majoritatea sunt multifuncţionale, adică pot deopotrivă să împrăştie materiale antiderapante şi să pluguiască zăpada. Viceprimarul Florin Birta a condus, joia trecută, inspecţia de iarnă a operatorului RER Vest, confirmând că societatea este pregătită pentru intervenţii specifice iernii.</p>
      <p>
        <b>ACTUALITATE LOCALĂ</b>
      </p>
      <p>Nu rataţi selecţia ştirilor de actualitate din BIHOREANUL tipărit! Printre subiecte: Impostorul Manciu, reținut după ce a escrocat mai mulţi bihoreni în numele Electrica; O proaspătă mămică din Țețchea a murit după ce s-a întors de la medicul de familie; Daniel Vulcu a fost mazilit nelegal şi revine la şefia Teatrului; Pădurarul Goron, dat pe mâna procurorilor pentru tăieri ilegale de arbori<b>; </b>Incendiu de amploare la un depozit de țiței din Bihor; Drumul judeţean 191 B din Popeşti, asfaltat în vară, este deja distrus; Campus şcolar cu facilități pentru copiii cu nevoi speciale; Cheregi, demis! CSC Sânmartin și-a schimbat antrenorul cu două etape înainte de finalul turului, etc.</p>
    </article>
  </body>
</html>