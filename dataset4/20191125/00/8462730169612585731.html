<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841105/VIDEO-Dostali-ich--Slovaci-v-Rakusku-vylomili-trinast-bankomatov--skoda-za-styri-a-pol-miliona-eur"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="VIDEO Dostali ich: Slováci v Rakúsku vylomili trinásť bankomatov, škoda za štyri a pol milióna eur"/>
    <meta property="og:description" content="VIEDEŇ – Celé mesiace boli nedolapiteľní, z miesta činu zmizli rýchlosťou 250 km/h, stopy po sebe mazali zakladaním požiarov, rozsýpaním kovových hrotov po uliciach, takže polícia nemala šancu chytiť ich. Pri sériovom poškodení a ukradnutí trinástich bankomatov v Dolnom Rakúsku vyrobili škodu za 4,6 milióna eur!"/>
  </head>
  <body>
    <article>
      <h1>VIDEO Dostali ich: Slováci v Rakúsku vylomili trinásť bankomatov, škoda za štyri a pol milióna eur</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>VIDEO Dostali ich: Slováci v Rakúsku vylomili trinásť bankomatov, škoda za štyri a pol milióna eur</h3>
      <p>
        <i>VIEDEŇ – Celé mesiace boli nedolapiteľní, z miesta činu zmizli rýchlosťou 250 km/h, stopy po sebe mazali zakladaním požiarov, rozsýpaním kovových hrotov po uliciach, takže polícia nemala šancu chytiť ich. Pri sériovom poškodení a ukradnutí trinástich bankomatov v Dolnom Rakúsku vyrobili škodu za 4,6 milióna eur!</i>
      </p>
      <figure>
        <iframe src="https://www.youtube.com/embed/qD5kEu7VR40" width="454" height="315" data-service="Youtube" scrolling="no"/>
      </figure>
      <p>Podľa rakúskeho denníka <a href="https://kurier.at/chronik/niederoesterreich/noe-so-schnappte-die-polizei-die-bankomat-gangster/400684580">Kurier.at</a> zatkli kriminalisti Štátneho úradu pre vyšetrovanie trestných činov v Dolnom Rakúsku podporovaní špeciálnou jednotkou Cobra pred dvoma týždňami vo Viedni 44-ročného Slováka. Sú si istí, že on a jeho 36-ročný slovenský komplic stoja za sériou vlámaní, ktoré udržiavali Dolné Rakúsko v napätí nekonečne dlhý čas. V pondelok vyšetrovatelia na tlačovej konferencii oznámili prvé podrobnosti. Podľa Omara Haijawi-Pirchnera, vedúceho Štátneho úradu kriminálnej polície Dolného Rakúska predstavuje výška škody približne 4,6 milióna eur. <b><i>„Spolupráca medzi jednotlivými orgánmi a útvarmi fungovala veľmi dobre,“</i></b> uviedol zástupca národnej polície Franz Popp.Už v marci 2019 polícia v Dolnom Rakúsku a Burgenlande zaznamenala prvé prešpekulované útoky na bankomaty. Kriminalistov prekvapila skutočnosť, že páchatelia po násilnej demontáži bankomatov – väčšinou s pomocou zváracieho zariadenia alebo špeciálnej karbofrézky – založili na mieste požiar.<i><b> „Chceli tak zakryť stopy,“</b></i> informoval policajný dôstojník. 11. apríla tohto roku muži vyhodili do vzduchu bankomat vo vstupnej hale supermarketu v Guntramsdorfe v okrese Mödling. Aj v tomto prípade duo podpálilo miesto činu a takmer ho pritom chytili. Policajné hliadky stihli doraziť na miesto činu, zaznamenali vozidlá páchateľov a začali ich prenasledovať. Páchatelia však vyhodili z auta tzv. vranie nohy, kovové hroty, ktoré prederavili pneumatiky služobných áut, takže policajti nemohli pokračovať v ceste. Páchatelia odfujazdili rýchlosťou 250 km/h!</p>
      <figure>
        <img src="https://img.topky.sk/big/2524813.png/podpalenie-Slovaci-Rakusko-Cobra.png"/>
      </figure>
      <p>Zdroj: YouTube/Sky Oesterreich Travel Oboch Slovákov vôbec neodradilo, že ich takmer zatkli. Naopak, v Dolnom Rakúsku, Hornom Rakúsku a Burgenlande zasiahli celkom trinásťkrát, pri lúpežiach použili niekoľko ukradnutých vozidiel, ktoré nakoniec tiež podpálili. Počas vyšetrovania sa ukázalo, že obaja Slováci pred pripravovanou lúpežou vždy prišli do Rakúska cez hranice. Preto si na nich špeciálna jednotka Cobra počkala v noci na 3. júla na hraničnom priechode. Polícia spoznala ich auto a zaútočila, ale obaja muži opäť unikli. <i><b>„Uháňali rýchlosťou 250 km/h po diaľnici do Maďarska a opäť vyhadzovali z auta vranie nohy,“</b></i> informovala polícia.</p>
      <figure>
        <img src="https://img.topky.sk/big/2524815.png/podpalenie-Slovaci-Rakusko-Cobra.png"/>
      </figure>
      <p>Zdroj: YouTube/Sky Oesterreich Travel Celkovo sa na poľovačke na zlodejov bankomatov zúčastnilo vyše sto policajných dôstojníkov. Teraz sa konečne podarilo podozrivých chytiť. Starší bol zatknutý v Rakúsku už pred dvoma týždňami, mladšieho z komplicov zatkla polícia na Slovensku a vydala ho rakúskym kolegom.</p>
      <p> </p>
    </article>
  </body>
</html>