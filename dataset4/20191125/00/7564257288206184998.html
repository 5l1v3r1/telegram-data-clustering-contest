<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/135086-na-zhitomirschin-vdyachniy-gst-pocupiv-u-gospodarya-avtomobl-ta-perekinuvsya-na-nomu-foto.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="На Житомирщині «вдячний» гість поцупив у господаря автомобіль та перекинувся на ньому. ФОТО"/>
    <meta property="og:description" content="Жителю Чуднівщини за поїздку на чужому авто може загрожувати тривале ув’язнення. Поліцейські у рамках досудового розслідування встановлюють обставини незаконного заволодіння автомобілем жителя району. За наявною інформацією, до вчинення правопорушення причетний 41-річний односельчанин власника. Поліцейські розшукали та затримали підозрюваного.Уночі 24 листопада до Чуднівського відділення поліції звернувся 54-річний житель району із повідомленням про незаконне заволодіння його ВАЗ-21015. Заявник розповів, що підозрює у злодіянні свого знайомого, з яким незадовго до цього розпивав спиртне.На місці події поліцейські з’ясували, що пообіді 24 листопада власник автомобіля запросив до себе додому односельчанина. Після спільного застілля гість пішов, імовірно, прихопивши із собою ключі від ВАЗа господаря. За кілька годин власник виявив, що його транспортний засіб, залишений біля будинку, зник.У ході проведених заходів поліцейські розшукали автомобіль із механічними пошкодженнями неподалік с. Стетківців. Очевидно, водій…"/>
  </head>
  <body>
    <article>
      <h1>На Житомирщині «вдячний» гість поцупив у господаря автомобіль та перекинувся на ньому. ФОТО</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <figure>
        <img src="http://ruporzt.com.ua/uploads/posts/2019-11/1574689968_11-28-56.jpg"/>
      </figure>
      <p>Жителю Чуднівщини за поїздку на чужому авто може загрожувати тривале ув’язнення. Поліцейські у рамках досудового розслідування встановлюють обставини незаконного заволодіння автомобілем жителя району. За наявною інформацією, до вчинення правопорушення причетний 41-річний односельчанин власника. Поліцейські розшукали та затримали підозрюваного.<br/><br/>Уночі 24 листопада до Чуднівського відділення поліції звернувся 54-річний житель району із повідомленням про незаконне заволодіння його ВАЗ-21015. Заявник розповів, що підозрює у злодіянні свого знайомого, з яким незадовго до цього розпивав спиртне.<br/><br/>На місці події поліцейські з’ясували, що пообіді 24 листопада власник автомобіля запросив до себе додому односельчанина. Після спільного застілля гість пішов, імовірно, прихопивши із собою ключі від ВАЗа господаря. За кілька годин власник виявив, що його транспортний засіб, залишений біля будинку, зник.<br/><br/>У ході проведених заходів поліцейські розшукали автомобіль із механічними пошкодженнями неподалік с. Стетківців. Очевидно, водій не впорався з керуванням, наїхав на перешкоду, унаслідок чого транспортний засіб перекинувся. Тож керманич покинув його та пішов геть.<br/><br/>Нині триває встановлення всіх обставин події у рамках кримінального провадження, розпочатого за ч. 2 ст. 289 (Незаконне заволодіння транспортним засобом) КК України. Поліцейські вилучили автомобіль та встановили місце знаходження кермувальника. Нині він дає свідчення у відділенні.<br/><br/>Слід зазначити, що законодавством таке правопорушення карається позбавленням волі на строк від 5 до 8 років з конфіскацією майна або без такої.</p>
    </article>
  </body>
</html>