<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/a-csik-zenekar-iden-is-oevbucsuztato-koncertet-tart"/>
    <meta property="og:site_name" content="ALON"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="A Csík Zenekar idén is óévbúcsúztató koncertet tart"/>
    <meta property="og:description" content="Idén is óévbúcsúztató koncertet tart a Csík Zenekar."/>
  </head>
  <body>
    <article>
      <h1>A Csík Zenekar idén is óévbúcsúztató koncertet tart</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Idén is óévbúcsúztató koncertet tart a Csík Zenekar.</b>
      </p>
      <p>
        <b>Idén is óévbúcsúztató koncertet tart a Csík Zenekar. A hazai népzenei színtér népszerű formációja december 28-án a Budapesti Kongresszusi Központba várja a közönséget, vendégként színpadra lép a Fitos Dezső Társulat. Vecsei H. Miklós és Borbás Marcsi.</b>
      </p>
      <p>"Miközben az utóbbi évtizedekben is megőriztük kötődésünket a hagyományos Kárpát-medencei népzenékhez, az igényesen kiválasztott populáris dallamokat belesimítottuk a magyar népzene szövetébe" - idézte Csík Jánost, a csapat vezetőjét az MTI-hez eljuttatott ajánló. Idei óévbúcsúztató koncertjük címe Sose lesz vége, amely a Csík Zenekar egyik legújabb dalának címe egyben.</p>
      <p>"A koncert tematikáját tekintve az emberi élet fordulópontjait mutatja be a születéstől a halálig, felvonultatva a jeles eseményekhez kapcsolódó néphagyományokat, zenéket és gasztronómiai szokásokat. Legfőbb üzenetünk mégis az, hogy a hagyományok tovább éltetése, a következő nemzedékek számára átörökítése fontos felelősségünk, hiszen az előző generációk által teremtett és felhalmozott kincsünk, szellemi örökségünk nem veszhet el. Ha jól végezzük dolgunkat, a történetnek sose lesz vége" - fogalmazott Csík János.</p>
      <p>Az értékek és hagyományok megidézésében segítségükre lesz Borbás Marcsi televíziós műsorkészítő, aki többek között zenére megkomponált kalácstészta-nyújtást fog levezényelni. A Csík Zenekar muzsikáját a Fitos Dezső Társulat fogja a színpadon tánccal illusztrálni, Vecsei H. Miklóst, a Vígszínház színművésze pedig énekes és prózai előadóként vesz részt a műsorban.</p>
      <p>A Kossuth-díjas Csík zenekar tagjai: Csík János (hegedű, ének), Kunos Tamás (brácsa), Makó Tamás (fúvós hangszerek), Barcza Zsolt (cimbalom, tangóharmonika), Bartók József (bőgő), Majorosi Marianna (ének) és Szabó Attila (hegedű, gitár, ének).</p>
    </article>
  </body>
</html>