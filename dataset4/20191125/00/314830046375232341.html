<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939522/%D8%A7%D8%B3%D8%AA%D9%82%D8%B1%D8%A7%D8%B1-%D9%85%D9%82%D8%B1-%D9%81%D8%B1%D9%85%D8%A7%D9%86%D8%AF%D9%87%DB%8C-%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D9%88%D9%BE%D8%A7-%D8%AF%D8%B1-%D8%A7%D9%85%D8%A7%D8%B1%D8%A7%D8%AA%D9%85%D8%AF%D8%A7%D8%AE%D9%84%D9%87-%D9%86%D8%A7%D9%86%D8%B3%DB%8C-%D9%BE%D9%84%D9%88%D8%B3%DB%8C-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D8%A7%DB%8C%D8%B1%D8%A7%D9%86%D8%A7%D9%81%D8%B4%D8%A7%DB%8C-%D8%AA%D8%AD%D8%B1%DB%8C%D9%81-%DA%AF%D8%B2%D8%A7%D8%B1%D8%B4-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%B3%D9%84%D8%A7%D8%AD%E2%80%8C%D9%87%D8%A7%DB%8C-%D8%B4%DB%8C%D9%85%DB%8C%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D9%88%D8%B1%DB%8C%D9%87-%D8%A8%DB%8C%D8%A7%D9%86%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D8%B3%D9%81%D8%B1-%D8%AC%D9%86%D8%AC%D8%A7%D9%84%DB%8C-%D9%85%D8%B9%D8%A7%D9%88%D9%86-%D8%AA%D8%B1%D…"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="استقرار مقر فرماندهی ائتلاف دریایی اروپا در امارات/مداخله نانسی پلوسی در امور داخلی ایران/افشای تحریف گزارش سازمان منع سلاح‌های شیمیایی درباره سوریه/ بیانیه آمریکا درباره سفر جنجالی معاون ترامپ به عراق"/>
    <meta property="og:description" content="افشای تحریف گزارش سازمان منع سلاح‌های شیمیایی درباره سوریه، بیانیه آمریکا درباره سفر جنجالی معاون ترامپ به عراق، واکنش سخنگوی وزارت خارجه به اتهامات ضدایرانی نشست منامه و مداخله نانسی پلوسی در امور داخلی ایران، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به استقرار مقر فرماندهی ائتلاف دریایی اروپا در امارات نیز اشاره کرد."/>
  </head>
  <body>
    <article>
      <h1>استقرار مقر فرماندهی ائتلاف دریایی اروپا در امارات/مداخله نانسی پلوسی در امور داخلی ایران/افشای تحریف گزارش سازمان منع سلاح‌های شیمیایی درباره سوریه/ بیانیه آمریکا درباره سفر جنجالی معاون ترامپ به عراق</h1>
      <h2>آخرین تحولات خاورمیانه؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>افشای تحریف گزارش سازمان منع سلاح‌های شیمیایی درباره سوریه، بیانیه آمریکا درباره سفر جنجالی معاون ترامپ به عراق، واکنش سخنگوی وزارت خارجه به اتهامات ضدایرانی نشست منامه و مداخله نانسی پلوسی در امور داخلی ایران، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به استقرار مقر فرماندهی ائتلاف دریایی اروپا در امارات نیز اشاره کرد.</i>
      </p>
      <p>افشای تحریف گزارش سازمان منع سلاح‌های شیمیایی درباره سوریه، بیانیه آمریکا درباره سفر جنجالی معاون ترامپ به عراق، واکنش سخنگوی وزارت خارجه به اتهامات ضدایرانی نشست منامه و مداخله نانسی پلوسی در امور داخلی ایران، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به استقرار مقر فرماندهی ائتلاف دریایی اروپا در امارات نیز اشاره کرد.</p>
      <p>به گزارش «تابناک»؛ وزیر دفاع فرانسه، روز یکشنبه در ابوظبی اعلام کرد، پایتخت امارات مقر فرماندهی ائتلاف دریایی اروپا در خلیج فارس و هدف این ائتلاف نظارت بر تحرکات در آب‌های منطقه خلیج فارس خواهد بود و ضمن هماهنگی با ائتلاف امنیت دریایی تحت رهبری آمریکا، فعالیت خواهد کرد.</p>
      <p>به گزارش خبرگزاری فرانس۲۴، فلورانس پارلی، وزیر دفاع فرانسه در جریان بازدید از پایگاه دریایی فرانسه در ابوظبی به مناسبت گذشت ده سال از تأسیس آن گفت: «امروز موافقت امارات را برای ایجاد مقر فرماندهی نظارتی که طرح آن را کشورهای اروپایی ارائه کرده‌اند، به دست آورده‌ایم و این پایگاه در حال حاضر در خاک امارات در حال ساخت است. این در حالی است که امارات در ائتلاف امنیت دریایی تحت رهبری آمریکا نیز حضور دارد.»</p>
      <p>وی تصریح کرد: این مأموریت با حضور ۱۰ تا ۱۵ پرسنل مستقر در این پایگاه دریایی انجام خواهد شد و این نیروها گشت‌زنی دریایی را در امن‌ترین حالت ممکن در خلیج فارس انجام می‌دهند. وزیر دفاع فرانسه در ادامه گفت: «مأموریت اروپا از فعالیت‌های ائتلاف امنیت دریایی آمریکا جدا نیست و اروپا در این خصوص با آمریکایی‌ها هماهنگ خواهد شد.»</p>
      <figure>
        <img src="https://cdn.tabnak.ir/files/fa/news/1398/9/4/1095254_533.jpg"/>
      </figure>
      <p>پارلی در کنفرانس گفت‌وگوی منامه در بحرین نیز نسبت به پیامدهای عقب‌نشینی تدریجی و عامدانه آمریکا از خاورمیانه ابراز نگرانی کرده و گفته بود، اجتناب از پاسخ به تجاوزات در خلیج فارس، منجر به حوادث خطرناک شده است. همچنین وزیر دفاع فرانسه اعلام کرد، کشورش پس از حمله به تأسیسات نفتی آرامکو برای کمک به تقویت حفاظت از این تأسیسات، سامانه راداری به عربستان منتقل کرده است.</p>
      <p>
        <b>افشای تحریف گزارش سازمان منع سلاح‌های شیمیایی درباره سوریه</b>
      </p>
      <p>سازمان منع سلاح‌های شیمیایی در ماه مارس گزارشی منتشر و اعلام کرده به احتمال زیاد حمله شیمیایی با گاز سمی کلر در منطقه «دوما» واقع در شمال شرق دمشق پایتخت سوریه انجام شده است.</p>
      <p>پس از این گزارش بود که سه کشور فرانسه، انگلیس و امریکا با این ادعا که این حمله شیمیایی توسط ارتش سوریه انجام شده است، حملات هوایی ضد سوریه انجام دادند.</p>
      <p>حال سایت افشاگر ویکی لیکس، با منتشر کردن ایمیل یکی از اعضای گروه حقیقت‌یاب سازمان منع سلاح‌های شیمیایی با مقامات بالاترش پرده از حقیقت برداشته است.</p>
      <p>در این ایمیل گفته شده که اسناد به چیزی کاملا متفاوت با آنچه بوده‌اند تغییر داده شده‌اند؛ این اتفاق در دفتر مدیر کل وقت ـ یک دیپلمات ترک به نام «احمد اوزومچو» ـ اتفاق افتاده است.</p>
      <p>معارضان سوری در آن زمان ادعا کردند که حمله شیمیایی از طریق کپسول‌هایی که از هواپیما پرتاب شده‌اند انجام گرفته است. این ادعا توسط محققان سازمان به راحتی پذیرفته شده؛ امری که نویسنده ایمیل آن را « بسیار نگران کننده» خوانده است.</p>
      <p>در ادامه نامه آمده است: چندین ماده شیمیایی حاوی کلر هستند و برخی از این مواد در خانه‌ها نیز یافت می‌شوند. همچنین در گزارش اولیه ذکر شده بود که احتمال اینکه کلر سمی یافت شده در منطقه از کپسول های پرتاب شده از هواپیما خارج شده باشد، بسیار کم است که در گزارش نهایی حذف شده است؛ مسأله‌ای که نویسنده ایمیل آن را «انحرافی بزرگ» در گزارش اصلی خوانده است.</p>
      <p>به گفته این کارشناس حقیقت‌یاب سازمان، اشتباه بزرگ دیگر گزارش آنجاست که نفس یافتن ماده سمی در منطقه را به منزله انجام گرفتن حمله شیمیایی توسط دولت سوریه در نظر گرفته است.</p>
      <p>در همان زمان ساکنان منطقه اعلام کردند اطلاعی از رخ دادن حمله شیمیایی و یا آسیب دیدن اشخاص توسط آن ندارند، ولی در همان زمان سازمان «کلاه سفیدها» که با سرمایه گذاری غربی-عربی توسط معارضان و با رهبری غربی‌ها راه‌اندازی شده است با جدیت خبر از وقوع حمله شیمیایی و مصدوم شدن تعداد زیادی از ساکنان شهر دادند!</p>
      <p>فردا نشست سالانه سازمان منع گسترش سلاح‌های شیمیایی برگزار می‌شود. باید دید مسئولان سازمان چه پاسخی برای این اشتباه بزرگ دارند.</p>
      <p>
        <b>بیانیه آمریکا درباره سفر جنجالی معاون ترامپ به عراق</b>
      </p>
      <p>«مایک پنس»، معاون «دونالد ترامپ» رئیس‌جمهوری آمریکا، روز شنبه در سفری از پیش اعلام‌نشده، وارد عراق شد و در اقدامی خلاف عرف دیپلماتیک، به دیدار نظامیان آمریکایی در پایگاه «عین الأسد» رفت و سپس هم بدون سفر به پایتخت عراق، عازم اربیل، مرکز اقلیم کردستان عراق شد. این سفر وی، جنجال‌های زیادی به راه انداخت و بسیاری از مقامات سیاسی عراق به آن اعتراض کردند.</p>
      <p>دفتر پنس نیز در بیانیه‌ای، که سفارت آمریکا در بغداد آن را منتشر کرد، به جزئیات این سفر جنجالی پرداخته و تصریح کرده است: «معاون رئیس‌جمهوری آمریکا صبح روز گذشته وارد پایگاه هوایی الاسد شد و در آنجا در جریان عملیات "اراده محکم" قرار گرفت و سپس تماس تلفنی با نخست‌وزیر عراق انجام داد.»</p>
      <figure>
        <img src="https://cdn.tabnak.ir/files/fa/news/1398/9/4/1095255_170.jpg"/>
      </figure>
      <p>طبق این بیانیه، معاون ترامپ در حضور نیروهای آمریکاییِ مستقر در پایگاه هوایی الاسد سخنرانی کرد.</p>
      <p>این بیانیه افزود، معاون رئیس‌جمهوری آمریکا سپس عازم فرودگاه بین‌المللی اربیل شد تا در آنجا دیداری دوجانبه با نخست‌وزیر اقلیم کردستان ترتیب دهد. او همچنین با نظامیان آمریکایی مستقر در این منطقه دیدار کرد و سپس به واشنگتن بازگشت.</p>
      <p>
        <b>واکنش سخنگوی وزارت خارجه به اتهامات ضدایرانی نشست منامه</b>
      </p>
      <p>سید عباس موسوی سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح از سوی برخی شرکت کنندگان در اجلاس گفت‌وگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند.</p>
      <p>سخنگوی وزارت امور خارجه تصریح کرد: کشورهایی که خود مولّد و مروّج تروریسم و افراط گرایی بوده و با زیر پا گذاشتن اصل حسن همجواری، در امور داخلی دیگران مداخله و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>موسوی خاطرنشان ساخت: تجاوز نظامی به یمن به رهبری عربستان سعودی و به خاک و خون کشیدن ده‌ها هزار زن و کودک بی گناه و نابود کردن همه زیرساخت‌های آن کشور و توسل به رفتارهای استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد.</p>
      <p>سخنگوی وزارت امور خارجه در پایان این کشورها را به کنار گذاشتن توهّم و پذیرش واقعیت‌ها و گفت‌وگو و همکاری جمعی برای تامین ثبات، امنیت و پیشرفت منطقه فراخواند.</p>
      <p>
        <b>مداخله نانسی پلوسی در امور داخلی ایران </b>
      </p>
      <p>نانسی پلوسی رئیس مجلس نمایندگان آمریکا با نقض منشور ملل متحد در لزوم عدم دخالت در امور کشورهای مستقل از اغتشاشات اخیر در ایران حمایت کرد!</p>
      <p>رئیس مجلس نمایندگان آمریکا در این خصوص مدعی شد: همه مردم ایران باید اجازه طرح خواسته‌ های خود را داشته باشند. دولت ایران باید سریع اینترنت را وصل کند.</p>
      <figure>
        <img src="https://cdn.tabnak.ir/files/fa/news/1398/9/4/1095253_479.jpg"/>
      </figure>
      <p>این در حالی است که در جریان برخی اغتشاشات اخیر در ایران، مقامات آمریکایی تلاش های زیادی برای مداخله در امور داخلی تهران به انجام رسانده اند.</p>
      <p>مواضع خشمگینانه ضد ایرانی آمریکا در حالی بیان می شود که پیشتر نشست شورای امنیت سازمان ملل به پیشنهاد آمریکا درباره اغتشاشات پیشین در ایران بدون دستیابی به نتیجه ای و با انزوای کامل واشنگتن به کار خود خاتمه داد.</p>
    </article>
  </body>
</html>