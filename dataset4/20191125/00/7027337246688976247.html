<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700097/400-%D9%87%D8%B2%D8%A7%D8%B1-%D8%B1%D8%A7%D9%86%D9%86%D8%AF%D9%87-%D8%AA%D8%A7%DA%A9%D8%B3%DB%8C-%D8%AA%D9%84%D9%81%D9%86%DB%8C-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="400 هزار راننده تاکسی تلفنی در انتظار سهمیه بنزین"/>
    <meta property="og:description" content="رئیس اتاق اصناف ایران اعلام کرد: ۴۰۰ هزار راننده تاکسی تلفنی در سطح کشور هنوز از سهمیه بنزین برخوردار نشده‌اند."/>
  </head>
  <body>
    <article>
      <h1>400 هزار راننده تاکسی تلفنی در انتظار سهمیه بنزین</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040605_218.jpg"/>
      </figure>
      <p>رئیس اتاق اصناف ایران اعلام کرد: ۴۰۰ هزار راننده تاکسی تلفنی در سطح کشور هنوز از سهمیه بنزین برخوردار نشده‌اند.</p>
      <p>«سعید ممبینی» امروز (دوشنبه) در مجلس شورای اسلامی بیان کرد: در ۱۰ روز گذشته آژانس‌ها با صرف نظر از کامزد سعی کردند قیمت‌های سابق را حفظ کنند.</p>
      <p>ممبینی تصریح کرد: برای آژانس هایی که افزایش قیمت داشته‌اند نیز پرونده تشکیل شده است، البته ما از اعلام تشکیل پرونده خوشحال نمی‌شویم و امیدواریم تخلفی صورت نگیرد.</p>
      <p>از آغاز طرح سهمیه‌بندی بنزین، موضوع اطلاع‌رسانی و پیگیری مصوبات ستاد تنظیم بازار در دستور کار بوده و با طرح تشدید بازرسی تا به امروز عملیات نظارت بر بازار به صورت جدی در حال پیگیری است.</p>
      <p>وی با بیان اینکه تغییر قیمت بنزین قطعا بر قیمت کالا و خدمات تاثیرگذار است، افزود: در حوزه کالا نرخ بنزین بر کالاهای موجود اثر نخواهد داشت، چرا که پیش‌تر بازار در رکود قرار داشت.</p>
      <p>رئیس اتاق اصناف ایران با اشاره به نرخ خدمات تصریح کرد: از آنجا که قیمت بنزین بیشتر بر خدمات تاثیرگذار است، دل‌نگرانی‌هایی در این زمینه وجود داشته است. اگر تعهدات تامین سهمیه‌های مقرر به موقع انجام شود، امیدواریم در کنترل قیمت‌ها موثر باشد.</p>
      <p>ممبینی ادامه داد: همچنین اگر لازم باشد قیمت‌گذاری صورت گیرد، باید متناسب با ساز و کارهای پیش‌بینی شده و متوازن با افزایش قیمت سوخت باشد.</p>
      <p>وی با بیان اینکه انتظار داریم مکانیزم قیمت‌گذاری هر چه سریع تر اتفاق افتد، افزود: اصناف اعلام آمادگی کرده‌اند در صورتی که سهمیه‌ها تامین شود، افزایش قمیت‌ها در مکانیزم قیمت‌گذاری رعایت خواهد شد.</p>
    </article>
  </body>
</html>