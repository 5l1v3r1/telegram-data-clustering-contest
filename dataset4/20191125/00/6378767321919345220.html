<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/maloobchodne-trzby-v-polsku-rastli-v-oktobri-slabsim-tempom-cl722838.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Maloobchodné tržby v Poľsku rástli v októbri slabším tempom"/>
    <meta property="og:description" content="24hod.sk - Maloobchodné tržby v Poľsku rástli v októbri slabším tempom - Maloobchodné tržby v Poľsku pokračovali minulý mesiac v raste, tempo rastu sa však prudko spomalilo. Na druhej strane, rast prekonal očakávania trhov. Ukázali to v pondelok zverejnené údaje ..."/>
  </head>
  <body>
    <article>
      <h1>Maloobchodné tržby v Poľsku rástli v októbri slabším tempom</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Maloobchodné tržby v Poľsku pokračovali minulý mesiac v raste, tempo rastu sa však prudko spomalilo. Na druhej strane, rast prekonal očakávania trhov. Ukázali to v pondelok zverejnené údaje ...</b><br/>Varšava 25. novembra (TASR) - Maloobchodné tržby v Poľsku pokračovali minulý mesiac v raste, tempo rastu sa však prudko spomalilo. Na druhej strane, rast prekonal očakávania trhov. Ukázali to v pondelok zverejnené údaje poľského štatistického úradu.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574700909.'"/>
      </figure>
      <p>Podľa štatistického úradu vzrástli tržby v poľskom maloobchode v októbri medziročne o 4,6 %. V septembri rast dosiahol 7,8 %. Analytici oslovení agentúrou PAP počítali so spomalením rastu až na 4,1 %.<br/><br/>Najvýraznejšie rástli tržby z predaja spotrebnej elektroniky, nábytku a ďalších výrobkov na zariadenie domu, kde rast dosiahol 10,9 %. Výrazne rástli aj tržby z predaja áut, motocyklov a komponentov (9,1 %) a odevov a obuvi (6,3 %). Tržby z predaja potravín, nealkoholických nápojov a tabakových výrobkov rástli slabším tempom, rast dosiahol 0,9 %.<br/><br/>Medzimesačne sa maloobchodné tržby zvýšili o 7 % a mierne tak prekonali očakávania. Analytici počítali s rastom na úrovni 6,7 %.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>