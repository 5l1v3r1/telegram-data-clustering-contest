<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/sakotina-zvezda-krenula-jako-puce-stotka/343419"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Šakotina Zvezda krenula jako - puče stotka!"/>
    <meta property="og:description" content="A bilo je i zvižduka Filipu Čoviću"/>
  </head>
  <body>
    <article>
      <h1>Šakotina Zvezda krenula jako - puče stotka!</h1>
      <h2>A bilo je i zvižduka Filipu Čoviću</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Strahinja Klisarić</a></address>
      <p><b>Povratnički derbi Dragana Šakote bio je - uspešan. Crvena zvezda je dočekala večeras Mornar iz Bara i u prvoj utakmici pod vođstvom novog trenera došla do prilično lake pobede od 105:82.</b> <b>Osećala se atmosfera u kojoj su igrači želeli da promene nešto, da se vrate u formu, da se dokažu novom treneru, a navijači su želeli da vide borbu i na 20 poena prednosti.</b></p>
      <p>Bilo je to amplitude, uspona i padova, ali generalno možemo da kažemo da je ovo bio duel u kom se praktično nije postavljalo pitanje pobednika od samog početka do kraja. Utakmicu je ukrasila blokada Fajea u poslednjoj deonici kao i generalno dobar šut <b>Lazića </b>za tri poena. Bila je potrebna Zvezdi ovakva utakmica. <b>Filip Čović </b>dao je 12 poena, <b>Lorenzo Braun </b>10, <b>Branko Lazić </b>13, <b>Džejms Gist </b>10, <b>Čarls Dženkins </b>11 i <b>Majkl Odžo </b>13.</p>
      <p><b>Dragan Šakota</b> je večeras bio ponovo na klupi Crvene zvezde koju je predvodio od 2005. do 2007. godine. Sada ima ulogu vatrogasca, treći je trener crveno-belih ove sezone i ima zadatak da probudi tim i napravi bolju hemiju.</p>
      <p>Zvezda na ovom meču ponovo nije računala na <b>Derika</b> <b>Brauna</b>, a naravno ni na <b>Stratosa</b> <b>Perperoglua</b> koji će duže biti odsutan sa parketa. Važno je za crveno-bele i to što se <b>Džejms Gist</b> vratio na pravi način u tim i sigurno će im mnogo značiti u nastavku sezone.</p>
      <p>Zvezda je odlično otvorila utakmicu preko <b>Kuzmića</b> ispod koša, a potom pre svega dobrom odbranom uspela da neutrališe napade Mornara. To je otvorilo i dosta prostora u napadu, pa smo tako videli i zakucavanja <b>Lorenza</b> <b>Brauna</b> i <b>Boriše</b> <b>Simanića</b>, a onda je i <b>Branko</b> <b>Lazić</b> povezao dve trojke i na taj način su crveno-beli stigli do 23:9 i prednosti od 14 razlike.</p>
      <p>Posle toga je tim <b>Dragana</b> <b>Šakote</b> mogao da igra opuštenije, a uprkos svemu neki od navijača su zviždali svakom kontaktu <b>Filipa</b> <b>Čovića</b> sa loptom, očigledno nezadovoljni njegovim dosadašnjim partijama ove sezone.</p>
      <figure>
        <img src="https://mozzartsport.com/upload/CKEditor/25.11.2019./CRVENA_ZVEZDA_vs_MORNAR-28%20(1).jpg"/>
      </figure>
      <p>Mornar se držao u igri isključivo uz pomoć pogođenih trojki, ali praktično to nije delovalo previše preteće po Zvezdu koja je na poluvremenu vodila s 53:40. Bilo je i 21 razlike, tako da su crveno-beli mogli i ubedljivije da vode posle 20 minuta igre.</p>
      <p>Sve su to crveno-beli nadomestili jako brzo, imali su odličan procenat šuta spolja, <b>Lazić</b> je bio raspoložen za šut i Mornar je sve vreme bio na sigurnoj razdaljini.</p>
      <p>Gosti su uspevali poput jo-joa nekoliko puta da smanje razliku uz pomoć šuta spolja <b>Džejkoba</b> <b>Pulena</b>, ali sve je to bilo dovoljno za rezultat od 72:60 na ulasku u poslednju četvrtinu. Imala je Zvezda goriva, stisnula je papučicu za gas na startu poslednje četvrtine, otišla na 20 razlike i tu je bio i definitivni kraj za goste.</p>
      <p>Sve u svemu, dobra utakmica za Zvezdu koja će imati odakle da crpi energiju za naredne utakmice. A prva sledeća je Valensija u Evroligi za tri dana.</p>
      <p><b>ABA LIGA: </b>Crvena zvezda - Mornar 105:82</p>
      <p><b>Dvorana</b>: Aleksandar Nikolić<br/><b>Sudije</b>: Sašo Petek, Uroš Nikolić, Krunoslav Peić</p>
      <p><b>CRVENA ZVEZDA</b>: Kuzmić 6, Čović 12, Braun 10, Davidovac 8, Lazić 13, Faje 5, Beron 8, Dobrić 7, Gist 10, Dženkins 11, Simanić 2, Odžo 13</p>
      <p><b>MORNAR</b>: Pulen 22, Nidam, Šehović 2, Mugoša, Rejli Ros 3, Begić 10, Vujošević, Pavićević, Voler, Markota 12, Vranješ 9, Bjelica 16</p>
      <p>
        <b>ABA LIGA - 8. KOLO</b>
      </p>
      <p>
        <b>Subota</b>
      </p>
      <p>Primorska - FMP 86:81<br/>/Heris 20 - Đorđević 19/</p>
      <p>Krka - Igokea 76:75<br/>/Lapornik 26 - Gagić, Stević 15/</p>
      <p><b>Nedelja</b><br/>Mega - Cibona 72:76<br/>/Simonović 23 - Bundović 26/</p>
      <p>Budućnost - Partizan 65:60<br/>/Kobs 14 – Veličković 11/</p>
      <p>Zadar - Cedevita Olimpija 101:63<br/>/Ivanov 22 - Simonović, Boutrajt, Miler-Mekintajer 11/</p>
      <p>
        <b>Ponedeljak</b>
      </p>
      <p>Crvena zvezda - Mornar 105:82<br/>/Lazić 13 - Pulen 22/</p>
      <figure>
        <img src="https://mozzartsport.com/upload/CKEditor/25.11.2019./%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D%C4%8D.jpg"/>
      </figure>
    </article>
  </body>
</html>