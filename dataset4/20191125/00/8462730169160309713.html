<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100535/1841071/Strana-Za-ludi-ziada--aby-sudna-rada-zariadila-priamy-prenos-z-volby-sefa-Najvyssieho-sudu-SR"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Strana Za ľudí žiada, aby súdna rada zariadila priamy prenos z voľby šéfa Najvyššieho súdu SR"/>
    <meta property="og:description" content="BRATISLAVA - Strana exprezidenta Andreja Kisku Za ľudí žiada opätovne priamy prenos z dnešnej voľby predsedu Najvyššieho súdu SR na pôde Súdnej rady SR. Informoval o tom Juraj Šeliga a pripomína, že aj pri poslednej neúspešnej voľbe mohla verejnosť sledovať celý proces prostredníctvom prenosu."/>
  </head>
  <body>
    <article>
      <h1>Strana Za ľudí žiada, aby súdna rada zariadila priamy prenos z voľby šéfa Najvyššieho súdu SR</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Strana Za ľudí žiada, aby súdna rada zariadila priamy prenos z voľby šéfa Najvyššieho súdu SR</h3>
      <p>
        <i>BRATISLAVA - Strana exprezidenta Andreja Kisku Za ľudí žiada opätovne priamy prenos z dnešnej voľby predsedu Najvyššieho súdu SR na pôde Súdnej rady SR. Informoval o tom Juraj Šeliga a pripomína, že aj pri poslednej neúspešnej voľbe mohla verejnosť sledovať celý proces prostredníctvom prenosu.</i>
      </p>
      <p>Súdna rada bude dnes voliť šéfa najvyššieho súdu po druhýkrát v tomto roku, rozhodovať má medzi Alenou Šiškovou a Jánom Šikutom. Voľba sa uskutoční na verejnom zasadnutí, ktoré začne o 13:00, kandidáti sa najskôr budú prezentovať pred členmi najvyššieho poradného orgánu justície. K zvoleniu potrebujú získať minimálne desať hlasov členov Súdnej rady SR z osemnástich.</p>
      <p><i><b>„Pri minulej voľbe Súdna rada na náš podnet zabezpečila online vysielanie vypočutia kandidátov na funkciu predsedu Najvyššieho súdu SR. Rovnakú výzvu som Súdnej rade adresoval i dnes, pretože voľba predsedu Najvyššieho súdu SR patrí medzi najdôležitejšie rozhodnutia súdnej rady. Nehovoriac o tom, že ide o jeden z najdôležitejších súdov v krajine, ktorý bude rozhodovať napríklad o odvolaní Mariana K., Aleny Zs. a ďalších,“ </b></i>uviedol Šeliga.</p>
      <p>Pripomenul tiež, že meno kandidátky Šiškovej sa objavilo aj v komunikácii Mariana K. <i><b>„Rovnako, vzhľadom na medializované pochybnosti o bývaní pani Šiškovej a jej menovaní v komunikácii Máriána K., bude viac ako vhodné vidieť, ako sa členovia Súdnej rady budú na tieto otázky pýtať a ako bude pani Šišková na tieto otázky odpovedať. A toto má verejnosť právo vidieť,“</b></i> dodal.</p>
      <p>Oprávnení navrhovatelia mohli predkladať návrhy na kandidátov do 4. novembra 2019. Šikutu na funkciu navrhol člen súdnej rady Branislav Jablonka, Šiškovú bývalá predsedníčka najvyššieho súdu Daniela Švecová. Súdna rada SR už raz v tomto roku neúspešne hlasovala o novom šéfovi najvyššieho súdu. Ten v súčasnosti vedie dočasne jeho podpredsedníčka Jarmila Urbancová.</p>
    </article>
  </body>
</html>