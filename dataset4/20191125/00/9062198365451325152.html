<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3387311/zeki-ceyhan/guvence-mi-verdik"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Güvence mi verdik?"/>
    <meta property="og:description" content="Barış Pınarı Harekâtı ile tesis edilmeye çalışılan “güvenli bölge” konusundaki rivayetler muhtelif!"/>
  </head>
  <body>
    <article>
      <h1>Güvence mi verdik?</h1>
      <address><time datetime="2019-11-25T00:30:00+00:00">25 Nov 2019, 00:30</time> by <a rel="author" href="https://www.milligazete.com.tr/yazar/zeki-ceyhan" target="_blank">Zeki Ceyhan</a></address>
      <p>Barış Pınarı Harekâtı ile tesis edilmeye çalışılan “güvenli bölge” konusundaki rivayetler muhtelif!</p>
      <p>Türkiye bu konuda ABD ve Rusya ile “mutabakata varıldığını” ama bu ülkelerin yapılan mutabakata uymadıklarını ileri sürerken söz konusu ülkelerden çok daha farklı açıklamalar geliyor.</p>
      <p>Mesela Rusya, Türkiye’nin Barış Pınarı Harekâtı’nın yeniden başlatılmayacağı konusunda kendilerine “güvence” verdiğini iddia ediyor.</p>
      <p>Sahi, böyle bir güvence verilmiş midir?</p>
      <p>Oysa bizlere söylenen hiç de böyle değil!</p>
      <p>Bize söylenenlerden çıkan mana, başlattığımız Barış Pınarı Harekâtı’na biraz ara verilmesi şartı ile teröristlerin bölgeyi terk etmesinin temin edileceğiydi.</p>
      <p>ABD’ye 120 saat, Rusya’ya 150 saat süre verilerek bu süre içinde teröristlerin bölgeyi tamamen terk etmelerinin temin edilmesinin istendiği sanıyorduk.</p>
      <p>Bu süre içinde gerekli temizliğin yapılmaması halinde Barış Pınarı Harekâtı’nın kaldığı yerden devam edeceği ısrarla söyleniyordu.</p>
      <p>Verilen süreler geçti ama bölge teröristlerden tam anlamıyla temizlenmiş değil.</p>
      <p>Kimseden harekâtın yeniden başlatılacağı yolunda bir kelam da sadır olmuyor.</p>
      <p>Ruslar kendilerine güvence verildiğini iddia ediyorlar.</p>
      <p>Bu iddianın gazete ve televizyonlarda yer almasından sonra bekledik ki Türkiye’den böyle bir güvence verilmediği yolunda açıklama yapılsın.</p>
      <p>Yani Rusya tarafından yapılan açıklama tekzip edilsin.</p>
      <p>Üzülerek ifade etmemiz gerekirse böyle bir yalanlamaya hâlâ tanık olamadık. Gerek Dışişleri Bakanımız, gerekse Milli Savunma Bakanımız hep ABD ve Rusya’nın mutabakata sadık kalmadıklarını vurguluyorlar.</p>
      <p>Tamam, onlar varılan mutabakata uymuyor olabilirler ama onlara iddia ettikleri gibi bir güvence verilmiş midir, verilmemiş midir?</p>
      <p>Bu konu niye açıklığa kavuşturulmuyor ki?</p>
      <p>Rusya Dışişleri Bakanı Lavrov’un kendilerine güvence verildiği yolundaki iddiasının gerçekleri yansıtmadığını söylemek çok mu zor?</p>
      <p>150 kilometre boyunda ve 30 kilometre derinliğinde bir alanda “güvenli bölge” oluşturulduğu söyleniyor ama bölgenin hakikaten güvenli olup olmadığı tartışma konusu olmayı sürdürüyor.</p>
      <p>Teröristlerden tam anlamıyla temizlenmemiş bölge nasıl olur da “güvenli bölge” olarak kabul edilebilir?</p>
      <p>Hele ABD ve Rusya’nın varılan mutabakata uymadıkları söylenip dururken güvenli bölgenin oluşturulduğuna nasıl inanılabilir?</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3385388/zeki-ceyhan/anlasilir-gibi-degil"/>
        <a href="https://www.milligazete.com.tr/makale/3384035/zeki-ceyhan/kimse-yumusama-beklemesin"/>
        <a href="https://www.milligazete.com.tr/makale/3382200/zeki-ceyhan/bizi-bir-daha-secmeyin"/>
        <a href="https://www.milligazete.com.tr/makale/3380665/zeki-ceyhan/degisen-bir-sey-var-mi"/>
        <a href="https://www.milligazete.com.tr/makale/3378762/zeki-ceyhan/kalindan-gezi-degerlendirmesi"/>
        <a href="https://www.milligazete.com.tr/yazar/zeki-ceyhan"/>
      </related>
    </article>
  </body>
</html>