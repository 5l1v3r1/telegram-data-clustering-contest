<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rekvalifikacie-v-cesku-nefunguju-firmy-o-preskolenych-zaujem-nemaju-cl722835.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Rekvalifikácie v Česku nefungujú, firmy o preškolených záujem nemajú"/>
    <meta property="og:description" content="24hod.sk - Rekvalifikácie v Česku nefungujú, firmy o preškolených záujem nemajú - České firmy už dlhší čas trápi nedostatok pracovníkov. O rekvalifikovanú pracovnú silu alebo o zaškoľovanie ľudí z iných odborov však väčšinou príliš nestoja."/>
  </head>
  <body>
    <article>
      <h1>Rekvalifikácie v Česku nefungujú, firmy o preškolených záujem nemajú</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>České firmy už dlhší čas trápi nedostatok pracovníkov. O rekvalifikovanú pracovnú silu alebo o zaškoľovanie ľudí z iných odborov však väčšinou príliš nestoja.</b><br/>Praha 25. novembra (TASR) - České firmy už dlhší čas trápi nedostatok pracovníkov. O rekvalifikovanú pracovnú silu alebo o zaškoľovanie ľudí z iných odborov však väčšinou príliš nestoja.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687812.'"/>
      </figure>
      <p>Ako uviedol server novinky.cz, podľa prieskumu, ktorý pre denník Právo nechala vypracovať ČSOB, v súčasnosti prijíma rekvalifikovaných zamestnancov bez požadovanej praxe iba tretina spoločností. Ďalších 15 % podnikov by sa pre preškoleného zamestnanca rozhodlo iba vo výnimočných prípadoch. Polovica podnikov ich neprijíma vôbec. Ľudia bez dlhodobých skúseností a odbornosti z rovnakého odboru sa v niektorých firmách uchytia iba výnimočne, na ich zaučenie podniky nemajú čas.<br/><br/>Rekvalifikáciu nezamestnaných finančne podporuje štát. Počet rekvalifikovaných však v posledných rokoch klesá. Zatiaľ čo v roku 2017 ich bolo viac než 18.000, vlani absolvovalo podľa Úradu práce ČR rekvalifikáciu zhruba 13.000 ľudí.<br/><br/>V roku 2017 poskytol Úrad práce na rekvalifikácie 174 miliónov Kč (6,82 milióna eur), minulý rok iba 128 miliónov Kč. Ako uviedla hovorkyňa úradu Kateřina Beránková, najčastejšie sa rekvalifikačné kurzy zameriavajú na získanie počítačových zručností a vodičských a profesných preukazov, dopyt je aj po zváračských kurzoch či účtovníctve.<br/><br/>Podľa niektorých podnikateľov však rekvalifikácie nie sú veľkým prínosom. Ako napríklad povedal majiteľ odevnej spoločnosti Altra Martin Kárych, rekvalifikácie sú typickým produktom dotácií a subvencií bez výraznejšieho výsledku.<br/><br/>(1 EUR = 25,513 CZK)<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>