<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/organizator-prostitucije-na-celjskem-je-iz-ukrajine-pripeljal-kar-181-deklet-743089"/>
    <meta property="og:site_name" content="Revija Reporter"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Organizator prostitucije na Celjskem iz Ukrajine pripeljal kar 181 deklet"/>
    <meta property="og:description" content="Prvoobtoženi iz domnevne hudodelske združbe, ki naj bi na Celjskem služila z izkoriščanjem deklet za prostitucijo, 67-letni Jože Cank, je danes ob začetk"/>
  </head>
  <body>
    <article>
      <h1>Organizator prostitucije na Celjskem iz Ukrajine pripeljal kar 181 deklet</h1>
      <h2>
        <b>Prvoobtoženi iz domnevne hudodelske združbe, ki naj bi na Celjskem služila z izkoriščanjem deklet za prostitucijo, 67-letni Jože Cank, je danes ob začetku sojenja na celjskem okrožnem sodišču odločno zavrnil vse očitke iz obtožnice. Kot je dejal, ni bil niti vodja niti član nobene hudodelske združbe, ki bi se ukvarjala z organizacijo prostitucije.</b>
      </h2>
      <address><time datetime="2019-11-25T00:00:00+00:00">25 Nov 2019</time> by <a rel="author">STA</a></address>
      <p>Tožilec Aljaž Britvič očita Canku in še štirim soobtoženim, da so od oktobra leta 2017 do avgusta lani preslepili več ukrajinskih državljank. Obljubljali naj bi jim delo barskih plesalk, jih pripeljali v Slovenijo, nastanili v nočni lokal v Medlogu pri Celju in jih silili v prostitucijo, s katero naj bi si kot združba ustvarjali zaslužek in si ga nato razdelili. Pri tem naj bi združba uporabljala družbo Esit kot krinko za zaposlovanje deklet.<br/><br/>Cank ocenjuje, da tožilstvo ni konkretiziralo nobenega primera prostitucije, prav tako ni navedlo, kakšna naj bi bila njegova osebna korist pri tem dejanju.<br/><br/>Po njegovih zagotovilih so dekleta delo opravljala skladno s pogodbo o zaposlitvi in prostovoljno. Cank, ki je tudi danes vztrajal pri zagovoru, ki ga je podal med preiskavo, je tudi pojasnil, da je bil v sporu z lastnikom nočnega lokala v Celju. "Ko je ta moški slišal, da bom odprl nočni lokal v Celju, mi je začel groziti, ker se je bal konkurence. Zaradi groženj sem ga kazensko ovadil," je dejal Cank.<br/><br/>Poudaril je, da je iz Ukrajine pripeljal 181 deklet in jim uredil delovna dovoljenja. Nekatera dekleta so potem ta dovoljenja podaljšala tudi po 16-krat.</p>
      <blockquote>Obljubljali naj bi jim delo barskih plesalk, jih pripeljali v Slovenijo, nastanili v nočni lokal v Medlogu pri Celju in jih silili v prostitucijo, s katero naj bi si kot združba ustvarjali zaslužek in si ga nato razdelili.</blockquote>
      <p>Če bi z dekleti ravnal tako, kot mi to očita tožilstvo, se po obisku družine v Ukrajini nobena ne bi več vrnila v Slovenijo, je še dodal Cank.</p>
      <p>Obdolženi Robert Mramor je prebral svoj zagovor, v katerem je prav tako zavrnil vse očitke tožilstva, medtem ko se Damjan Vindiš Peter Školnik in Maja Cank niso hoteli zagovarjati. Stečajna upraviteljica družbe Esit Ermina Bender pa se je sklicevala na zagovor iz preiskave.<br/><br/>V petek pa sta bila na celjskem okrožnem sodišču še dva soobdolžena, Ekrem Pobrić in Marjan Soršak, na podlagi priznanja krivde obsojena na pogojni kazni. Sodnik Marko Brišnik je tako Pobrića obsodil na enotno kazen 17 mesecev zapora s preizkusno dobo treh let in stransko denarno kazen 1500 evrov. Soršak pa je obsojen na 14 mesecev zapora s preizkusno dobo dveh let, plačati mora tudi stransko denarno kazen v višini 700 evrov.<br/><br/>Policisti so hudodelsko skupino razkrinkali konec avgusta lani, ko so opravili več hišnih preiskav. Takrat so odvzeli prostost šestim ljudem, od tega sta dva ostala v priporu, poleg Canka še Mramor. Gre za stare znance policije, ki so jih policisti v preteklosti že obravnavali.<br/><br/>Obtoženi so kaznivih dejanj zlorabe prostitucije in trgovine z ljudmi v obliki hudodelske združbe, zaradi česar jim grozi do 15 let zapora.</p>
      <p>loading...</p>
    </article>
  </body>
</html>