<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/google-maps-ar-putea-integra-noi-functii-pentru-masini-electrice-afisarea-94927.html"/>
    <meta property="og:site_name" content="Automarket"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Google Maps ar putea integra noi funcții pentru mașini electrice: afișarea stațiilor de încărcare compatibile și plata energiei prin aplicație"/>
    <meta property="og:description" content="Google Maps ar putea integra o funcție care să permită proprietarilor de mașini electrice să identifice stațiile de încărcare compatibile și să plătească costul energiei electrice direct din aplicație."/>
  </head>
  <body>
    <article>
      <h1>Google Maps ar putea integra noi funcții pentru mașini electrice: afișarea stațiilor de încărcare compatibile și plata energiei prin aplicație</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Daniel Popescu,</a></address>
      <p>Google Maps ar putea integra o funcție care să permită proprietarilor de mașini electrice să identifice stațiile de încărcare compatibile și să plătească costul energiei electrice direct din aplicație.</p>
      <p>La sfârșitul anului trecut, aplicația Google Maps a integrat o primă funcție utilă pentru proprietarii de mașini <a href="https://www.automarket.ro/stiri/masina-electrica-85611.html">electrice</a>, care aveau posibilitatea de a arăta stațiile de încărcare aflate în apropiere.</p>
      <p>Producătorul sistemului de operare Android pregătește însă acum încă două funcții importante în această direcție, care au potențialul de a simplifica semnificativ procesul de încărcare.</p>
      <p>
        <b>Prima dintre acestea este posibilitatea șoferilor de a afișa în cadrul aplicației stațiile de încărcare compatibile cu porturile disponibile pentru mașina electrică pe care o conduc.</b>
      </p>
      <p>Astfel, șoferii vor putea alege mai rapid stația de încărcare potrivită, fără să mai existe riscul de a constata că nu pot încărca din cauza unor porturi diferite.</p>
      <p>
        <b>A doua noutate vizează integrarea în aplicație a unui sistem de plată pentru sesiunea de încărcare, cel mai probabil după un model similar cu cel în care utilizatorii pot cumpăra aplicații din Google Play Store.</b>
      </p>
      <p>Ambele noutăți pentru proprietarii de mașini <a href="https://www.automarket.ro/stiri/masina-electrica-85611.html">electrice</a> apar în codul sursă al viitoarei versiuni 10.3 de Google Maps și au fost observate de dezvoltatorii software de la XDA Developers. Aceștia menționează însă că este posibil ca cele două funcții să nu fie introduse și în variantele finale ale versiunii 10.3, în funcție de modul în care vor decurge testele.</p>
      <p><b>În prezent, Google Maps afișează în cadrul aplicației stațiile de încărcare dezvoltate de Tesla, Chargepoint, SemaConnect, EVgo, Blink, Chargemaster, Pod Point și Chargefox</b>, însă cel mai probabil numărul de furnizori va crește treptat pentru a include la un moment dat și stațiile de încărcare din România.</p>
      <p>Via <a href="https://www.xda-developers.com/google-maps-10-30-electric-vehicle-charging-payments-compatible-plugs/">XDA Developers</a></p>
    </article>
  </body>
</html>