<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/vzacnemu-zimolubu-okolikatemu-pomohli-opatrenia-ochranarov-cl722919.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Vzácnemu zimoľubu okolíkatemu pomohli opatrenia ochranárov"/>
    <meta property="og:description" content="24hod.sk - Vzácnemu zimoľubu okolíkatemu pomohli opatrenia ochranárov - Morské oko sa nachádza vo Vihorlatských vrchoch a je najväčším jazerom tohto pohoria."/>
  </head>
  <body>
    <article>
      <h1>Vzácnemu zimoľubu okolíkatemu pomohli opatrenia ochranárov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Morské oko sa nachádza vo Vihorlatských vrchoch a je najväčším jazerom tohto pohoria.</b><br/>Michalovce 25. novembra (TASR) – Zimoľub okolíkatý, chránený vždy zelený poloker, sa tento rok vo Vihorlatských vrchoch vyskytol v rekordnom počte. Zamestnanci Správy Chránenej krajinnej oblasti (CHKO) Vihorlat ho v prírodnej rezervácii Machnatý vrch napočítali najviac za päť rokov. Ako o tom informujú na svojej internetovej stránke, jedna zo šiestich lokalít jeho výskytu na východnom Slovensku sa stala plodnejšou vďaka ich manažmentovým opatreniam.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574707952.'"/>
      </figure>
      <p>Zimoľub okolíkatý (Chimaphila umbellata) sa vo Vihorlatských vrchoch vyskytuje len v Machnatom vrchu, rezervácii so štvrtým stupňom ochrany. Vytvára tu, ako ochranári z CHKO Vihorlat informujú, spolu s bielomachom sivým (Leucobrium glaucum) vzácne spoločenstvá. "<i>Pred piatimi rokmi v blízkosti tejto rezervácie prebehla ťažba bukového porastu, južná strana v blízkosti rezervácie sa otvorila a na niektorých miestach s výskytom zimoľuba sa vytvoril silný nálet buka lesného. Sadenice buka vytvárali silné zatienenie a zimoľub sa začal z miest, v ktorých sa vyskytoval, vytrácať,</i>" opísali ochranári dôvody redukcie počtu zimoľuba v lokalite. V snahe zabrániť jeho úplnému vymiznutiu pristúpili k manažmentovým opatreniam.<br/><br/>Na miestach v južnej časti rezervácie s výskytom zimoľuba začali zamestnanci CHKO Vihorlat sadenice buka vytrhávať. "<i>Na vybraných plochách, ktoré počas dvoch rokov vyčistili, sa počet rastliniek zvýšil a tohto roku sme narátali aj najvyšší počet kvitnúcich jedincov za posledných päť rokov,</i>" zhodnotili svoju snahu ochranári.<br/><br/>Prírodná rezervácia Machnatý vrch so štvrtým stupňom ochrany sa nachádza vo Vihorlate na rozlohe 3,18 hektára. Vyhlásená bola v roku 1988 práve na ochranu rastlinného spoločenstva so zimoľubom okolíkatým.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>