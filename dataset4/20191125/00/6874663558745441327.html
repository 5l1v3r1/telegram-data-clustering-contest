<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774407,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ביהמ&quot;ש אישר הסכם חדש לפיצוי לקוחות &quot;קמדן אנד שוז&quot; שנכנסה להקפאת הליכים"/>
    <meta property="og:description" content="המחוזי בחיפה אישר אתמול את בקשת הנאמנים הזמניים, כי לקוחותיה של רשת האופנה שלא קיבלו את הסחורה שהזמינו באתר עד ליום 21 בנובמבר 2019 - יפוצו ויוכלו לרכוש מוצרים בחנויות, בסכום כפול מסכום הזיכוי"/>
  </head>
  <body>
    <article>
      <h1>ביהמ"ש אישר הסכם חדש לפיצוי לקוחות "קמדן אנד שוז" שנכנסה להקפאת הליכים</h1>
      <h2>המחוזי בחיפה אישר אתמול את בקשת הנאמנים הזמניים, כי לקוחותיה של רשת האופנה שלא קיבלו את הסחורה שהזמינו באתר עד ליום 21 בנובמבר 2019 - יפוצו ויוכלו לרכוש מוצרים בחנויות, בסכום כפול מסכום הזיכוי</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ליטל דוברוביצקי</a></address>
      <p>לידיעת לקוחות רשת האופנה קמדן אנד שוז <a href="https://www.calcalist.co.il/marketing/articles/0,7340,L-3774120,00.html">שנכנסה להקפאת הליכים בשבוע שעבר</a>: השופטת בטינה טאובר מביהמ"ש המחוזי בחיפה, נעתרה אתמול (א') לבקשת הנאמנים הזמניים של הרשת <a href="https://www.calcalist.co.il/local/articles/0,7340,L-3774164,00.html">ואישרה הסכם חדש </a>באשר ללקוחות שרכשו סחורה מהאינטרנט ולא קיבלו אותה.</p>
      <p>השופטת אישרה מתווה, לפיו לקוחות שרכשו מוצרים באתר האינטרנט של החברה עד ליום 21 בנובמבר 2019 ולא סופקו, יוכלו לממש את סכום הזכאות בחנויות בלבד, בכפוף לרכישה חדשה של מוצרים בסכום כפול מסכום הזיכוי, ולהנות מהנחה בגובה סכום הסחורה שלא סופקה.</p>
      <figure>
        <img src="https://images1.calcalist.co.il/PicServer3/2017/11/25/774184/15_l.jpg"/>
        <figcaption>אלון ומיטל שני בעלי קמדן אנד שוז <br/>צילום: עמית שעל</figcaption>
      </figure>
      <p>כלומר, לקוחה שהזמינה סחורה שלא סופקה בשווי של 100 שקל, תוכל לקבל זיכוי בסכום זה אם תבצע רכישה של מוצרים חדשים לפחות בסכום של 200 שקל.</p>
      <p>עוד נטען כי הלקוחות עצמם לא צפויים להיפגע מהשינוי, שכן יוכלו לבחור בין רכישה בחנויות בזיכוי של 50 אחוז, לבין קבלת כספם בחזרה מחברות האשראי. זאת, לאור הוראות חוק כרטיסי חיוב, המחייב זיכוי לקוח בעסקה באתר מקום שהסחורה לא סופקה כלל.</p>
      <p>הנאמנים הזמניים, עו"ד רון חכים ורו"ח אריאל אלפס, שגיבשו המתווה טוענים כי הרשת ציינה בבקשתה כי לרשת כ-2,000 הזמנות שבוצעו דרך אתר החברה, אשר התעכבו עד כה לאור המצב התזרימי הקשה של החברה.</p>
      <figure>
        <img src="https://images1.calcalist.co.il/PicServer3/2019/11/20/948612/7_l.jpg"/>
        <figcaption>קמדן אנד שוז <br/>צילום: יריב כץ</figcaption>
      </figure>
      <p>את רשת האופנה "קמדן אנד שוז" שעוסקת בביגוד, הנעלה ותיקים, הקימו בני הזוג אלון ומיטל שני והיא מפעילה 11 סניפים. הרשת נקלעה לקשיים ולה חובות של כ-12 מיליון שקל ובשבוע שעבר, כאמור, הוציא לה בית המשפט צו הקפאת הליכים לבקשתה ומינה לה נאמנים זמניים.</p>
      <p>הרשת המיוצגת על ידי עוה"ד אילן גלמן ואיתמר כהן ממשרד נחום גלמן כהן. במסגרת הבקשה להקפאת הליכים ציינה הרשת כי היא מעסיקה כ-100 עובדים, המיוצגים על ידי עו"ד ליזה חדש ופעילה יותר מעשור.</p>
      <p>עוד נטען בבקשה כי "במהלך שהחל בשנת 2019 פסקו הבנקים וחברות האשראי החוץ בנקאי להעמיד לחברה את מסגרת האשראי ובמשך השנה האחרונה החלו לדרוש לצמצמה". בבקשה נכתב גם כי מה שהחל כחנות מעצבים קטנה לפאשניסטיות התל־אביביות, הפך בתוך שנים אחדות לרשת אופנה מצליחה וכן כי מועדון לקוחותיה של הרשת מונה מעל ל-100 אלף חברים.</p>
      <p>הרשת מבקשת לבחון אפשרות של הכנסת משקיע ומכירת הרשת. יודגש כי הרשת שילמה את משכורות העובדים במלואם. את הנאמנים מייצגת עו"ד אפרת לרנר.</p>
    </article>
  </body>
</html>