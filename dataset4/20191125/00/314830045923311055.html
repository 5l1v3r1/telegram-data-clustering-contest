<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939539/%D8%AF%D8%B3%D8%AA%DA%AF%DB%8C%D8%B1%DB%8C-%DB%B7%DB%B0-%D9%82%D8%A7%DA%86%D8%A7%D9%82%DA%86%DB%8C-%DA%86%D9%88%D8%A8-%D8%AF%D8%B1-%D8%A8%D8%A7%D8%A8%D9%84"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="دستگیری ۷۰ قاچاقچی چوب در بابل"/>
    <meta property="og:description" content="سرپرست منابع طبیعی بابل با بیان اینکه ۷۰ قاچاقچی در ۲.۵ ماه اخیر دستگیر شدند، گفت: ماشین آلات و ادوات آن‌ها توقیف و به مراجع قضایی معرفی شدند."/>
  </head>
  <body>
    <article>
      <h1>دستگیری ۷۰ قاچاقچی چوب در بابل</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>سرپرست منابع طبیعی بابل با بیان اینکه ۷۰ قاچاقچی در ۲.۵ ماه اخیر دستگیر شدند، گفت: ماشین آلات و ادوات آن‌ها توقیف و به مراجع قضایی معرفی شدند.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095284_601.jpg"/>
      </figure>
      <p>سرپرست منابع طبیعی بابل با بیان اینکه ۷۰ قاچاقچی در ۲.۵ ماه اخیر دستگیر شدند، گفت: ماشین آلات و ادوات آن‌ها توقیف و به مراجع قضایی معرفی شدند.</p>
      <p>به گزارش «تابناک»، محمدصادق طهماسب پور ملکشاه در گفتگو با خبرگزاری فارس در شهرستان بابل بحث حفاظت و اطفا حریق را دو امر مهم در حوزه منابع طبیعی برشمرد و اظهار کرد: در این حوزه تهیه لیست کشیک مراقبت نیرو‌های حفاظتی، کنترل و پایش عرصه منابع طبیعی، ایجاد مراکز ایست و بازرسی به منظور کنترل محموله‌های چوبی در درازکش‌بندپی، جاجن‌بابلکنار، گشت‌های مداوم و شبانه روزی، اعزام اکیپ ثابت و سیار برای رصد قاچاقیان حرفه‌ای چوب از اقدامات مهم انجام شده است.</p>
      <p>وی افزود: تلاش مستمر منابع طبیعی در طی دو ماه‌ونیم گذشته سبب شد تا ۹۵ درصد در دستگیری عناصر قاچاق چوب، ضبط ادوات و آلات قطع درختان و توقیف خودرو‌های حامل چوب آلات قاچاق فاقد پروانه موفق باشیم و همچنان تلاش برای ریشه‌کن کردن این پدیده شوم ادامه دارد.</p>
      <p>سرپرست منابع طبیعی شهرستان بابل گفت: همچنین در راستای کنترل آسیب‌های منابع طبیعی از تعامل سازنده با دستگاه‌های قضا و هماهنگی با قضات به‌ویژه رئیس دادگستری، دادستان و قضات ویژه استحفاظی شهرستان بابل که شامل شهرستان‌های بابل، بابلسر، فریدونکنار و دادگاه بندپی‌شرقی نیز در دستور کار است.</p>
      <p>این مسؤول یادآور شد: برگزاری کلاس‌ها و دوره‌های اطفاء حریق به‌ویژه برای اهالی روستا‌های داخل و حاشیه جنگل، مانور اطفاء حریق در بزجفت بابلکنار و مانور حفاظتی در۱۴ آبان در منطقه شیاده بندپی غربی با دعوت از دستگاه‌های اثرگذار مثل هلال احمر، محیط زیست، آتش نشانی، مدیریت بحران فرمانداری، بخشداران و NGO به مناسبت هفته پدافند غیرعامل در دستور کار قرار داشته که به نحو مطلوب وشایسته اجرا شده است.</p>
      <p>
        <b>تخلفات خارج از ساعات اداری و ایام تعطیل است</b>
      </p>
      <p>سرپرست منابع طبیعی بابل با اشاره به اینکه بهم خوردن توازن عرضه و تقاضای چوب سبب افزایش قیمت چوب و به دنبال آن افزایش میزان قاچاق شده، افزود:، چون عمده تخلفات در حوزه منابع طبیعی خارج از ساعات اداری شبانه و ایام تعطیل است لذا فعالیت پرسنل ما نیز شبانه‌روزی بوده تا جایی که بسیاری از قاچاقچیان حرفه‌ای دستگیر و فضا برای آن‌ها ناامن شد به‌طوریکه ۷۰ قاچاقچی در دوماه و نیم اخیر دستگیر و ماشین آلات و ادوات آن‌ها توقیف و به مراجع قضائی معرفی شدند.</p>
      <p>وی از برخورد جدی با متخلفان زمین‌خواری در بابل خبر داد و گفت: در حوزه زمین خواری براساس تبصره ذیل ماده ۵۵ آزادسازی زمین و جمع‌آوری آلات و ادوات تفکیک عرصه‌های جنگلی را در دستور کار قرار دادیم، تلاش برای کنترل عرصه تجاوزی، نقشه‌برداری از عرصه‌های تجاوزی در حوزه‌های جنگلی به میزان حدود ۳۰ درصد، پیشروی به سمت آزادسازی عرصه‌های تجاوزی از جمله فعالیت‌های انجام شده در این حوزه است.</p>
      <p>
        <b>خلع ید ۲۰ هکتار ارارضی</b>
      </p>
      <p>این مسؤول با اشاره به اینکه تاکنون نیمی از عرصه حدودا ۲۰ هکتاری دارای احکام قضایی طولانی مدت خلع‌ید شده است، یادآور شد: حدود ۱۰ هکتار دیگر از عرصه تجاوزی اشخاص را بدون هزینه و تشکیل پرونده قضایی برای کوتاه‌سازی زمان آزادسازی عرصه‌ها و سلب امنیت متجاوزان، براساس قانون تبصره ذیل ماده ۵۵ به عرصه‌های منابع طبیعی برگرداندیم.</p>
      <p>طهماسب‌پور افزود: از ویژگی‌های منابع طبیعی شهرستان بابل ساختار اجتماعی ساکنان دائم داخل جنگل خبر داده که به دلیل حضور مستمر و سهولت دسترسی به قطع درخت و تصرف عرصه منابع طبیعی، لزوم حضور نیرو‌های محافظ جنگل را بیشتر و جدی‌تر می‌کند.</p>
      <p>وی به ضرورت حمایت بیشتر دستگاه‌های مرتبط اشاره کرد و ادامه داد: منابع طبیعی از نظر کمی و کیفی، اعتبار و امکانات وضعیت مناسبی نداشته و با توجه به پراکندگی و گستردگی ساکنان جنگل و همچنین میزان راه‌های دسترسی به داخل جنگل که امکان فرار قاچاقچیان را فراهم می‌کند و هم از نظر اعتباری برای تجهیز نیرو‌ها و... سازمان وضعیت مطلوبی نداشته که می‌طلبد مسؤولان نظام به فکر اصلاح امور و حمایت از این دستگاه برای حفاظت اموال عمومی بیشتر تلاش کنند.</p>
      <p>
        <b>اجرای طرح آبخیزداری و کنترل سیلاب</b>
      </p>
      <p>سرپرست منابع طبیعی بابل از اجرای طرح آبخیزداری و کنترل سیلاب در جلوگیری از وقوع سیل در بالادست خبر داد و بیان کرد: عدم تعادل موجود بین دام و ظرفیت مرتع سبب تخریب مراتع شده و به دنبال آن لخت شدن عرصه‌ها از پوشش گیاهی و هدررفت خاک، روان آب‌های گل آلود و سیل را بدنبال خواهد داشت.</p>
      <p>وی افزود: اگر پوشش گیاهی در عرصه‌های منابع طبیعی کامل باشد سبب کاهش سرعت حرکت آب افزایش نفوذپذیری آب در خاک و حرکت تدریجی آب در آبراه‌ها می‌شود، اما با تخریب عرصه ملی و قطع درختان عکس این موضوع را شاهدخواهیم بود.</p>
      <p>این مسؤول خواستار حمایت جدی در تدوین قوانین موثر و مورد نیاز در جهت صدور مجوز‌های لازم برای افزایش جذب نیرو‌های جدید و موثر برای سازمان جنگل‌ها شد و گفت: باید تمهیدات لازم در جهت تکمیل امکانات این بخش و ایجاد انگیزه برای تمامی پرسنل ایجاد شود، زیرا با وجود فعالیت شبانه‌روزی از حداقل دستمزد‌ها نسبت به دیگر پرسنل مجموعه دولت برخوردارند.</p>
      <p>طهماسب‌پور با بیان اینکه اقدامات دستگاه قضا بسیار بازدارنده است، افزود: دستگاه قضا همکاری در برخورد با متخلفان، تداوم در بازداشت آنها، اعمال جریمه‌های سنگین، ارجاع به آگاهی‌های منطقه جهت کنکاش بیشتر و شناسایی همدستان این گروها، ضبط ادوات و ماشین آلات جرم و حتی تبعید آن‌ها به مناطق دوردست دارند.</p>
      <p>وی اضافه کرد: تعدادی از قاچاقچیان به مواد مخدر اعتیاد دارند پیشنهاد ما به دستگاه قضا در نشست اخیر، ارجاع آن‌ها به مراکز بازپروری و اعمال جرایم جایگزین از قبیل: کاشت نهال، حفاظت از بخش‌های عرصه‌های منابع طبیعی وجنگل کاری شده مورد نظر منابع طبیعی زیر نظرکارشناسان منابع طبیعی در مدت زمان معین بود که مورد توجه قضات قرار گرفت که در مرحله بررسی است.</p>
      <p>سرپرست منابع طبیعی بابل تصریح کرد: دامداران در عرصه منابع طبیعی تنها حق تعلیف داشته و اجازه تملک در عرصه را ندارند و با هراقدام فروش یا تجاوز به شدت برخورد می‌شود، جسارت برخی متجاوزان به عرصه‌های ملی سبب شده تا بعضا اقدام به فروش عرصه‌های ملی تجاوزی نمایند که ما به محض اطلاع اقدام به آزادسازی و یا تخریب تاسیسات می‌کنیم.</p>
      <p>طهماسب‌پور با اشاره به اینکه ۸۵ درصد عرصه‌های کشور ملی بوده که توسط حدود ۱۲ هزار نفراز نیرو‌های سازمان حفاظت می‌شود، تصریح کرد: ۶۰ نیروی قراردادی رسمی، پیمانی و خرید خدمت و همچنین ۵۰ نیروی شرکتی در بخش حفاظت در ادارات پنج گانه بابلسر، شیخ موسی، بندپی غربی، بندپی شرقی و بابلکنار با منابع طبیعی شهرستان بابل به تلاش شبانه‌روزی حفاظت از عرصه‌های ملی شده مشغول هستند</p>
    </article>
  </body>
</html>