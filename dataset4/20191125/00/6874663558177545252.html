<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774403,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מחירי האבוקדו ירדו, המכירות נחתכו אבל הרווח של מהדרין זינק"/>
    <meta property="og:description" content="חברת המטעים ופרי ההדר שבשליטת שיכון ובינוי וקבוצת דלק רשמה רווח נקי של 12.6 מיליון שקל ברבעון השלישי לעומת הפסד של 34 מיליון ברבעון המקביל; זאת בזכות מימושי נדל&quot;ן ולמרות שהמצב הכלכלי ברוסיה ובאוקראינה חיסל כמעט באופן מוחלט את הייצוא לשוק הרוסי והותיר עודפי היצע שתורגמו לירידת מחירי האבוקדו בישראל"/>
  </head>
  <body>
    <article>
      <h1>מחירי האבוקדו ירדו, המכירות נחתכו אבל הרווח של מהדרין זינק</h1>
      <h2>חברת המטעים ופרי ההדר שבשליטת שיכון ובינוי וקבוצת דלק רשמה רווח נקי של 12.6 מיליון שקל ברבעון השלישי לעומת הפסד של 34 מיליון ברבעון המקביל; זאת בזכות מימושי נדל"ן ולמרות שהמצב הכלכלי ברוסיה ובאוקראינה חיסל כמעט באופן מוחלט את הייצוא לשוק הרוסי והותיר עודפי היצע שתורגמו לירידת מחירי האבוקדו בישראל</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">רחלי בינדמן</a></address>
      <p>כיצד הפסד גולמי דו ספרתי בדוחות חברת מהדרין הפך לרווח תפעולי דו ספרתי? התשובה לכך טמונה בשילוב של חולשה בתחומי הפעילות לצד רווחי שערוך נדל"ן.</p>
      <p>החברה שנשלטת על ידי שיכון ובינוי (45%) וקבוצת דלק (18%) ועוסקת באריזה ושיווק של מטעים ופרי הדר פירסמה הבוקר את התוצאות הכספיות של תשעת החודשים הראשונים של 2019. החברה רשמה הפסד גולמי של כמעט 15 מיליון שקל לעומת רווח של 2.7 מיליון שקל בתקופה המקבילה אשתקד, ומחזור המכירות שלה ירד ב-3.4% והסתכם ב-996 מיליון שקל מתחילת השנה.</p>
      <figure>
        <img src="https://images1.calcalist.co.il/PicServer3/2017/03/25/713402/5_l.jpg"/>
        <figcaption>אלחנדרו אלשטיין, יו"ר מהדרין <br/>צילום: עמית שעל</figcaption>
      </figure>
      <p>החברה הסבירה את החולשה במחירי מכירה נמוכים של זני הקליפים, עקב עודף היצע ממדינות אגן הים התיכון, קצב מכירה איטי בכל המטבעות בשווקי היעד, פחת גבוה שנבע מקצב המכירה האיטי, עונה גשומה ביותר בזמן הקטיף שפגעה באיכות הפרי וכן שערי מטבע נמוכים.</p>
      <p>במהדרין הרחיבו ופירטו מדוע ירדו מחירי האבוקדו לאחרונה. לפי הדוח, חלו עלייה בכמות הייצוא והשיווק בשוק האבוקדו המקומי ובפרט בזן מסוג האס, כמויות האס בשווקים השונים עלו בתקופת הדוח מ-9.7 אלף טון אשתקד ל-14.1 אלף טון בתקופת הדוח.</p>
      <p>השינוי גרם לירידת מחירים בזני האבוקדו מ-11.9 אלף שקל לטון ל-8,900 שקל לטון. בתוך כך המצב הכלכלי השורר ברוסיה ובאוקראינה הפחית באופן כמעט מוחלט את הייצוא לאוקראינה ומקשה על הייצוא בתמורה הולמת מהשוק הרוסי, בחלק מהמוצרים.</p>
      <p>המצב הכלכלי ברוסיה גם השליך על עודף היצע בשוק המקומי שמלווה ברמת מחירים נמוכה בעיקר של זני הקליפים שעבר יוצאו לרוסיה. אלא שמחירי האבוקדו הזולים בשוק המקומי שפגעו בתוצאות הכספיות של מהדרין בשורת הרווח הגולמי לא חלחלו לשורה התחתונה בזכות הנדל"ן היקר שלה.</p>
      <p>הרווח התפעולי מתחילת השנה עמד על 23.3 מיליון שקל לעומת 601 אלף שקל בלבד בתקופה המקבילה אשתקד. ההסבר לכך נעוץ בפעילות הנדל"ן של החברה. בתקופת הדוח נחתם הסכם למימוש נדל"ן להשקעה באזור גדרות שהניב עליית ערך של 26.5 מיליון שקל. במהלך הרבעון השלישי נחתם הסכם להשבת 425 דונם באזור לוד והתקבל פיצוי בגין הפקעת 56 דונם באיזור איירפורט סיטי, דבר שהניב לקבוצה הכנסות של 24 מיליון שקל נוספים.</p>
      <p>הרווח הנקי מתחילת השנה הסתכם ב-8.3 מיליון שקל לעומת הפסד של 3 מיליון שקל בתקופה המקבילה אשתקד. ברבעון השלישי לבדו הסתכם הרווח ב-12.6 מיליון שקל לעומת הפסד של 34.4 מיליון שקל ברבעון המקביל אשתקד.</p>
      <p>מהדרין נשלטה במשותף על ידי חברת הביטוח הפניקס ושיכון ובינוי אך באוגוסט האחרון הודיעה הפניקס על חלוקת מניותיה בעין בעקבות חוק הריכוזיות ולאחריה קבוצת דלק ששלטה בהפניקס מחזיקה במניות באופן ישיר. כך גם פקעה השליטה המשותפת של שיכון ובינוי והפניקס בחברה.</p>
    </article>
  </body>
</html>