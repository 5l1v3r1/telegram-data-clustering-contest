<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939665/%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D8%AF%D8%B1-%D9%85%D8%B3%DB%8C%D8%B1%D9%87%D8%A7%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%A7%D9%82%D8%AA%D8%AF%D8%A7%D8%B1-%D9%88-%D8%A2%D8%B1%D8%A7%D9%85%D8%B4-%D9%85%D8%B1%D8%AF%D9%85-%D8%A7%D8%B2-%D8%AF%D9%88%D9%84%D8%AA-%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D8%A8%D8%A7-%D8%AA%D8%AF%D8%A8%DB%8C%D8%B1-%D8%B9%D9%85%D9%84-%DA%A9%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="حضور مردم تهران در مسیرهای راهپیمایی اقتدار و آرامش/ مردم از دولت می‌خواهند با تدبیر عمل کند"/>
    <meta property="og:description" content="اجتماع مردم تهران در حمایت از امنیت، آرامش و اقتدار کشور سـاعـت ۱۴:۳۰ در میدان انقلاب اسلامی برگزار می‌شود؛ این در حالی است که مردم حضور در این راهپیمایی را از مسیر‌های چهارگانه آغاز کرده‌اند."/>
  </head>
  <body>
    <article>
      <h1>حضور مردم تهران در مسیرهای راهپیمایی اقتدار و آرامش/ مردم از دولت می‌خواهند با تدبیر عمل کند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>اجتماع مردم تهران در حمایت از امنیت، آرامش و اقتدار کشور سـاعـت ۱۴:۳۰ در میدان انقلاب اسلامی برگزار می‌شود؛ این در حالی است که مردم حضور در این راهپیمایی را از مسیر‌های چهارگانه آغاز کرده‌اند.</i>
      </p>
      <p> اجتماع بزرگ و خودجوش مردمی در حمایت از امنیت و آرامش و اقتدار کشور امروز چـهارم آذر ۱۳۹۸، با حضور مردم فهیم و بصیر تهران پس از راهپیمایی از مسیرهای چهارگانۀ ذیل، سـاعـت ۱۴:۳۰ در میدان انقلاب اسلامی برگزار خواهد شد.</p>
      <p>به گزارش تابناک، مردم راهپمیایی خود را از مسیرهای چهارگانه ذیل شروع کرده و در حال حرکت به سمت میدان انقلاب هستند.</p>
      <p>مسیر شماره یک : از شمال (خیابان کارگر شمالی تقاطع بلوار کشاورز به سمت میدان انقلاب)</p>
      <p>مسیر شمارۀ دو : از جنوب (میدان حر ، خیابان کارگر جنوبی به سمت میدان انقلاب)</p>
      <p>مسیر شمارۀ سه : از شرق (میدان فردوسی خیابان انقلاب به سمت میدان انقلاب)</p>
      <p>مسیر شمارۀ چهار : از سمت غرب ( چهارراه نواب تقاطع خیابان آزادی به سمت میدان انقلاب)</p>
      <p>شایان ذکر است، سخنران این مراسم سردار سرلشکر پاسدار حسین سلامی «فرماندۀ محترم کل سپاه پاسداران انقلاب اسلامی» است.</p>
      <p>
        <b>میدان انقلاب، پیش از آغاز رسمی مراسم؛ مملو از جمعیت</b>
      </p>
      <p>با وجود آنکه هنوز دقایقی به آغاز راهپیمایی مردم تهران در محکومیت اغتشاشات اخیر مانده بود، جمعیت زیادی در میدان انقلاب تجمع کردند.</p>
      <p>راهپیمایان شعارهایی همچون «مرگ بر فتنه‌گر»، «این همه لشکر آمده به عشق رهبر آمده» و «لبیک یا خامنه‌ای» سر داده و پرچم‌های سه رنگ کشورمان را در دست داشتند.</p>
      <p>تهرانی‌ها با فریادهای «مرگ بر آمریکا» و «مرگ بر اسرائیل» انزجار خود را از مواضع خصمانه آمریکا اعلام کرده و اغتشاشات اخیر کشور را محکوم کردند.</p>
      <p>
        <b>ملت اجازه دخالت به خارجی‌ها نمی‌دهند/مردم از دولت می‌خواهند با تدبیر عمل کند</b>
      </p>
      <p>محسن رضایی دبیر مجمع تشخیص مصلحت نظام در این اجتماع باشکوه مردم تهران در گفت‌وگو با خبرنگار سیاسی خبرگزاری فارس گفت: راهپیمایی امروز برای جداسازی صدای مردم از اشرار است.</p>
      <p>وی با بیان اینکه مردم می‌خواهند بگویند اعتراضات ما از اشرار وابسته به سرویس‌های جاسوسی جداست، گفت: مردم آمده‌اند بگویند که ما خودمان قادر هستیم وضع زندگی‌مان را بهبود بخشیم و اجازه دخالت به هیچ دست خارجی نمی‌دهیم.</p>
      <p>دبیر مجمع تشخیص مصلحت نظام افزود: مردم از دولتمردان می‌خواهند با تدبیر عمل کنند و به سیاست‌های کلی که از سوی مقام معظم رهبری ابلاغ شده و همه خواسته‌های مردم در آنها منعکس است، عمل کنند تا مشکلات حل شود.</p>
      <p>
        <b>دولت با مردم صادقانه رفتار کند</b>
      </p>
      <p>رضایی در پاسخ به این پرسش که وظیفه مسؤولان در برابر حضور مردم در این راهپیمایی چیست، اظهار داشت:‌ دولت باید به مردم احترام بگذارد و با مردم صادقانه رفتار کند همچنین اصلی‌ترین وظیفه دولت این است که عملکرد درستی داشته باشد.</p>
      <p>
        <b>دولت باید با تدبیر عمل می‌کرد</b>
      </p>
      <p>وی با اشاره به تصمیم اخیر دولت مبنی بر افزایش قیمت بنزین، گفت:‌ دولت در تصمیم اخیرش مبنی بر گران شدن بنزین باید با تدبیر عمل می‌کرد و الان که ملت ایران با غیرت و وفاداری به نظام صف خود را از اغتشاشگران جدا کرده‌اند الان نوبت دولت است که باید پاسخگوی مردم باشد یعنی به این وفاداری مردم پاسخ مناسبی دهد.</p>
      <p>دبیر مجمع تشخیص مصلحت نظام با اشاره به عملکرد دولت در مهار کردن افزایش قیمت کالاها ناشی از افزایش قیمت بنزین اظهار داشت: در حوزه اقتصاد باید چند کار اساسی صورت گیرد که یکی از آن مهار نقدینگی کشور است و تا زمانی که نقدینگی کشور مهار نشود، به سمت تولید گرایش پیدا کند، تورم ادامه خواهد یافت.</p>
      <p>رضایی در پایان اظهار داشت: دولت و وزرایش باید نقدینگی که در دست مردم است را به سمت تولید و اشتغال هدایت کند که در این صورت تورم خود به خود کنترل می‌شود.</p>
      <p>تا دقایقی دیگر سردار سرلشکر حسین سلامی، فرمانده کل سپاه پاسداران انقلاب اسلامی، در اجتماع مردم تهران سخنرانی خواهد کرد.</p>
    </article>
  </body>
</html>