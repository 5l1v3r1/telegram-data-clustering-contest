<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700107/%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A7%D8%AA%D8%AD%D8%A7%D8%AF%DB%8C%D9%87-%D8%AC%D9%87%D8%A7%D9%86%DB%8C-%DA%A9%D8%B4%D8%AA%DB%8C-%DB%8C%DA%A9%D8%B7%D8%B1%D9%81%D9%87-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%B1%D8%A7-%D9%84%D8%BA%D9%88-%DA%A9%D8%B1%D8%AF-%D9%85%D8%B3%D8%AA%D9%86%D8%AF%D8%A7%D8%AA-%D8%B1%D8%A7-%D8%A2%D9%85%D8%A7%D8%AF%D9%87-%DA%A9%D8%B1%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="فدراسیون: اتحادیه جهانی کشتی یکطرفه جام جهانی در ایران را لغو کرد/ مستندات را آماده کرده‌ایم"/>
    <meta property="og:description" content="به هر حال ما در حال تلاش هستیم و نگرانی ها و دغدغه ها و به نوعی تصورات این عزیزان را به سمت و سوی درست با مستندات هدایت می کنیم."/>
  </head>
  <body>
    <article>
      <h1>فدراسیون: اتحادیه جهانی کشتی یکطرفه جام جهانی در ایران را لغو کرد/ مستندات را آماده کرده‌ایم</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>به هر حال ما در حال تلاش هستیم و نگرانی ها و دغدغه ها و به نوعی تصورات این عزیزان را به سمت و سوی درست با مستندات هدایت می کنیم.</b>
      </p>
      <figure>
        <img src="https://cdn.asriran.com/files/fa/news/1398/9/4/1040624_718.jpg"/>
      </figure>
      <p>سخنگوی فدراسیون کشتی گفت: اتحادیه جهانی کشتی یک طرفه برگزاری جام جهانی در ایران را لغو کرد.<br/>رنگرز: اتحادیه جهانی کشتی یکطرفه جام جهانی در ایران را لغو کرد/ مستندات را آماده کرده‌ایم</p>
      <p>به گزارش فارس، حسن رنگرز سخنگوی فدراسیون کشتی امروز درباره تصمیم مسئولان اتحادیه جهانی کشتی برای لغو برگزاری مسابقات جام جهانی کشتی در ایران توضیح داد: روز گذشته کمیته اجرایی اتحادیه جهانی کشتی در شهر استانبول جلسه گذاشتند و طی نامه ای ضمن تشکر از تلاش های فدراسیون کشتی ایران برای میزبانی، با توجه به یک سری مستنداتی که خودشان ارائه کردند، متقاضی تعویض محل برگزاری مسابقات جهانی کشتی شدند.</p>
      <p>وی افزود: بعد از این نامه فدراسیون کشتی در ارتباط با عوامل ذی‌ربط و داخلی و تعامل با فدراسیون کشتی جهانی در تلاش است تا در خصوص ضرورت برگزاری رقابت ها در تاریخ مقرر در ایران مستنداتی ارائه کند. تیم ملی کشتی ما در اردو است تیم کوبا هم به این جمع اضافه شده و هر آن چیزی که مقدمات برگزاری ایده آل این رویداد بوده، تمهید شده است. بنابراین عدم برگزاری این رقابت ها در ایران و تعویض محل از نظر ما عملا بدون معنی است.</p>
      <p>رنگرز که با برنامه «سلام، صبح بخیر» صحبت می کرد، ادامه داد: هر آن چیزی که مرتبط با مسئولیت و رسالت فدراسیون کشتی ایران بوده، محقق شده و وقتی فدراسیون جهانی کشتی یک طرفه رقابت ها را لغو می کند، از این به بعد خارج از اراده و اختیار ما است. به هر حال ما در حال تلاش هستیم و نگرانی ها و دغدغه ها و به نوعی تصورات این عزیزان را به سمت و سوی درست با مستندات هدایت می کنیم.</p>
      <p>سخنگوی فدراسیون کشتی در پایان گفت: ما هیچ مشکلی به لحاظ امنیتی و لجستیکی برای برگزاری این مسابقات نداریم. سالن 12 هزار نفری آزادی به بهترین شکل تجهیز شده، جوایز دلاری آماده شده و سه هتل بسیار خوب و ایده آل طبق قوانین جهانی آماده شده و ما این امکان را داریم یکی از باشکوه ترین رقابت های جام جهانی را میزبانی کنیم.</p>
    </article>
  </body>
</html>