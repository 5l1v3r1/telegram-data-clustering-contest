<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/champions-league/2019/11/25-63804329/atalanta_gasperini_zapata_out_con_la_dinamo_serve_un_solo_risultato_/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Atalanta, Gasperini: &quot;Zapata out con la Dinamo. Serve un solo risultato&quot;."/>
    <meta property="og:description" content="Il tecnico orobico: &quot;All'andata giocata la peggior partita degli ultimi anni, non ci sono calcoli&quot;. Toloi: &quot;Con la Juve potevamo vincere&quot;"/>
  </head>
  <body>
    <article>
      <h1>Atalanta, Gasperini: "Zapata out con la Dinamo. Serve un solo risultato".</h1>
      <h2>Il tecnico orobico: "All'andata giocata la peggior partita degli ultimi anni, non ci sono calcoli". Toloi: "Con la Juve potevamo vincere"</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>BERGAMO</b> - La stagione dell'<b>Atalanta </b>è a un bivio: in <b>Champions League</b> gli uomini di Gian Piero <b>Gasperini</b> sono chiamati all'impresa contro la <b>Dinamo Zagabria</b> per raggiungere, se non un impossibile secondo posto, almeno il terzo che dà l'accesso ai sedicesimi di <b>Europa League</b>. Ecco le parole del tecnico orobico in conferenza stampa: <i>"Noi abbiamo un solo risultato per stare dentro. La squadra ha sbagliato la prima partita, con lo <b>Shakhtar</b> ha fatto un'ottima gara, purtroppo quel risultato è quello che pesa di più. Contro il <b>Manchester City</b> abbiamo giocato bene un tempo, contro la Dinamo è stata la peggiore degli ultimi anni"</i>. I croati si preparano per una partita ultra difensiva, dato il vantaggio in classifica, e i bergamaschi saranno privi del loro ariete: <i>"Il problema di <b>Zapata</b> non esiste, perché non c'è. Domani non ci sarà. Si vince con una grande partita, sotto tutti gli aspetti. Una gara precisa sotto l'aspetto offensivo. L'Atalanta ha saputo dimostrare, anche a Zagabria, nella serata peggiore, abbiamo avuto occasioni. Dobbiamo fare sei punti: né allo Shakhtar né alla Dinamo bastano due pareggi. Serve una vittoria, entrambe le squadre cercheranno risultato pieno"</i>.</p>
      <figure>
        <a href="https://www.tuttosport.com/foto/calcio/serie-a/2019/11/23-63694213/juve_doppietta_higuain_che_esultanza_contro_l_atalanta/">
          <img src="https://cdn.tuttosport.com/images/2019/11/23/173134328-783331d7-f069-4630-ac87-f731b010bc15.jpg"/>
        </a>
        <figcaption>Juve, doppietta Higuain: che esultanza contro l'Atalanta<br/><a href="https://www.tuttosport.com/foto/calcio/serie-a/2019/11/23-63694213/juve_doppietta_higuain_che_esultanza_contro_l_atalanta/">Guarda la gallery</a></figcaption>
      </figure>
      <p>Gasperini continua, non svelando nulla di un eventuale turnover: <i>"Noi dobbiamo pensare alla partita di domani, vincere la gara ci porterà alla prossima. Non ci sono calcoli. Oltre a Zapata, che è fuori da nove partite, è mancato tre partite <b>Ilicic</b>, <b>Malinovskyi</b>, lo stesso <b>Muriel</b> ha avuto problemi. Se togli 3-4 giocatori di questo valore, qualche difficoltà la incontri. Muriel avrà una condizione migliore, è una partita da vincere con chi gioca dall'inizio ma anche con chi subentra"</i>. Quando gli chiedono chi sarà il rigorista della squadra, Gasperini risponde: <i>"Speriamo di averlo, prima. Poi ci penseremo... è evidente che l'aver sbagliato tanti rigori ci ha precluso dei risultati. È sempre una grande opportunità. <b>Barrow</b>? Nel momento in cui non c'è Zapata è un'opportunità"</i>. Il discorso si sposta poi sul tecnico avversario, <b>Bjelica</b>: "<i>Sa giocare con moduli diversi, che ha alternato tra Champions e campionato. All'andata non ci hanno mai fatto giocare, con un pressing altissimo che ci ha messo in difficoltà. In quel momento non abbiamo trovato soluzioni, se non saltuariamente. Credo che domani sarà un altro tipo di gara, dove dovremo adattarci se, per caso, dovessero essere molto aggressivi e molto alti, oppure se aspetteranno più bassi per ripartire veloci"</i>. Per Mario <b>Pasalic</b> è un derby: <i>"Sta facendo molto bene, lo aveva già fatto nella seconda parte della scorsa stagione. Ora sta facendo ancora meglio, nella nostra squadra ha raggiunto una dimensione importante. È affidabile, sa giocare in più posizioni, non tanto per la partita di domani ma per noi è una certezza" </i>conclude Gasperini.</p>
      <h3>Toloi: "Con la Juve grande gara, servirà più intensità"</h3>
      <p>Assieme a Gasperini ha parlato anche il difensore della Dea Rafael <b>Toloi</b>, che commenta le caratteristiche della Dinamo: <i>"Hanno giocatori di qualità, ci piace giocare con questo stile di gioco. Non è vero che siamo sempre esposti. Dobbiamo fare una grande partita domani, importano solo i tre punti"</i>. Alla squadra bergamasca stanno mancando i gol dei difensori: <i>"Sui calci piazzati abbiamo segnato tanto, quest'anno solo uno a <b>Roma</b>. Speriamo che domani possa funzionare nuovamente, dà una grossa mano quando i difensori aiutano in attacco"</i>. Sabato scorso i nerazzurri hanno perso in rimonta contro la <b>Juventus</b>: <i>"Potevamo anche vincere, è stata una grande partita, quando giochi con un avversario così non puoi sbagliare niente, possono farti male con poco. Troviamo una squadra di qualità, domani, e questo ci dev'essere di lezione. Dobbiamo fare una gara di maggiore intensità rispetto alla Juve, senza lasciare opportunità di andare in porta"</i>.</p>
      <figure>
        <video src="http://media.tuttosport.com/ts/2019/11/25/cms_20191125_videonewssocialatalantamp41574678867.mp4"/>
        <figcaption>Atalanta, asta Inter-Juve per Kulusevski</figcaption>
      </figure>
      <related>
        <a href="https://www.tuttosport.com/live/matchcentre/incontro.html?season=2019&amp;competition=5&amp;match=2027081"/>
        <a href="https://www.tuttosport.com/news/calcio/serie-a/atalanta/2019/11/25-63799630/atalanta_rifinitura_verso_la_dinamo_out_zapata/"/>
        <a href="https://www.tuttosport.com/news/calcio/champions-league/2019/11/25-63781450/champions_league_gli_arbitri_delle_italiane/"/>
        <a href="https://www.tuttosport.com/archivio/calcio/champions-league"/>
        <a href="https://www.tuttosport.com/news/calcio/serie-a/atalanta/2019/11/25-63799630/atalanta_rifinitura_verso_la_dinamo_out_zapata/?related_news"/>
        <a href="https://www.tuttosport.com/news/calcio/serie-a/napoli/2019/11/25-63787965/napoli_insigne_non_convocato_per_il_liverpool/?related_news"/>
        <a href="https://www.tuttosport.com/news/calcio/champions-league/2019/11/25-63781450/champions_league_gli_arbitri_delle_italiane/?related_news"/>
        <a href="https://www.tuttosport.com/news/calcio/champions-league/2019/11/24-63730329/liverpool_klopp_avverte_il_napoli_salah_giochera_titolare/?related_news"/>
      </related>
    </article>
  </body>
</html>