<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743414"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T00:32:00+00:00"/>
    <meta property="og:title" content="ดูเตร์เตปลดรองผู้นำหญิงจากกมธ.ต้านยาเสพติด"/>
    <meta property="og:description" content="ประธานาธิบดีโรดริโก ดูเตร์เต ปลดรองประธานาธิบดีเลนี โรเบรโด ออกจากตำแหน่งประธานร่วมของคณะกรรมาธิการต่อต้านยาเสพติดแห่งชาติของฟิลิปปินส์ เพียงไม่กี่สัปดาห์หลังแต่งตั้งรองผู้นำหญิงซึ่งมีแนวคิดแตกต่างกันในเรื่องนี้ ให้ทำหน้าที่ดังกล่าว"/>
  </head>
  <body>
    <article>
      <h1>ดูเตร์เตปลดรองผู้นำหญิงจากกมธ.ต้านยาเสพติด</h1>
      <address>
        <time datetime="2019-11-25T00:32:00+00:00">25 Nov 2019, 00:32</time>
      </address>
      <p>
        <b>ประธานาธิบดีโรดริโก ดูเตร์เต ปลดรองประธานาธิบดีเลนี โรเบรโด ออกจากตำแหน่งประธานร่วมของคณะกรรมาธิการต่อต้านยาเสพติดแห่งชาติของฟิลิปปินส์ เพียงไม่กี่สัปดาห์หลังแต่งตั้งรองผู้นำหญิงซึ่งมีแนวคิดแตกต่างกันในเรื่องนี้ ให้ทำหน้าที่ดังกล่าว</b>
      </p>
      <p>สำนักข่าวต่างประเทศรายงานจากกรุงมะนิลา ประเทศฟิลิปปินส์ เมื่อวันที่ 25 พ.ย. ว่าทำเนียบมาลากันยังออกแถลงการณ์เมื่อวันอาทิตย์ ว่าประธานาธิบดีโรดริโก ดูเตร์เต มีคำสั่งปลดรองประธานาธิบดีเลนี โรเบรโด ออกจากตำแหน่งประธานร่วมของคณะกรรมาธิการต่อต้านยาเสพติด ซึ่งเป็นคณะกรรมาธิการความร่วมมือระหว่างทุกพรรคการเมืองในสภาคองเกรส เพื่อการปราบปรามปัญหายาเสพติดและอาชญากรรมที่เกี่ยวข้อง โดยนายซัลวาดอร์ ปาเนโล โฆษกทำเนียบมาลากันยัง กล่าวว่าโรเบรโดใช้ตำแหน่งดังกล่าว "สร้างความอับอาย" ให้แก่ฟิลิปปินส์<br/> </p>
      <figure>
        <iframe data-src="https://twitter.com/ANCALERTS/status/1198762314020687873?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ดูเตร์เตแต่งตั้งโรเบรโดให้ทำหน้าที่ประธานร่วมของคณะกรรมาธิการต่อต้านยาเสพติด เมื่อช่วงต้นเดือนนี้ ด้วยเหตุผลว่าเขาต้องการให้โรเบรโด วัย 54 ปี ซึ่งมีจุดยืนแตกต่างกันอย่างชัดเจนในเรื่องนโยบายปราบปรามยาเสพติด ได้รับทราบ "ข้อมูลเชิงลึก" และมีโอกาสร่วมปฏิบัติงานกับสมาชิกคณะกรรมาธิการและเจ้าหน้าที่ของหน่วยงานอื่นที่เกี่ยวข้อง แต่เมื่อช่วงกลางเดือนนี้ผู้นำฟิลิปปินส์กล่าวว่า เขาอำนาจปลดรองผู้นำหญิงพ้นจากคณะกรรมาธิการ หากเธอแบ่งปัน "ข้อมูลลับทางราชการ" เรื่องนโยบายปราบปรามยาเสพติด ให้กับบุคคลหรือหน่วยงานต่างชาติ<br/> <br/>ขณะที่โรเบรโดยังสงวนท่าทีในเรื่องนี้ แต่ก่อนหน้านั้นเธอยอมรับว่ามี "ความไม่มั่นใจ" ว่าเพราะเหตุใดจึงได้รับการแต่งตั้งจากผู้นำฟิลิปปินส์ แต่ตัดสินรับตำแหน่งในที่สุด หลังจากนั้นรองผู้นำหญิงของฟิลิปปินส์เดินสายพบหารือกับตัวแทนองค์กรอิสระหลายแห่ง และเจ้าหน้าที่ของสถานเอกอัครราชทูตสหรัฐ ยิ่งไปกว่านั้นเธอกล่าวถึงการ "ขอความช่วยเหลือ" จากศาลอาญาระหว่างประเทศ ( ไอซีซี ) และสำนักงานว่าด้วยยาเสพติดและอาชญากรรมแห่งสหประชาชาติ ( ยูเอ็นโอดีซี ) เรียกเสียงวิจารณ์อย่างหนักจากดูเตร์เต.<br/><br/><b>เครดิตภาพ : GETTY IMAGES</b></p>
    </article>
  </body>
</html>