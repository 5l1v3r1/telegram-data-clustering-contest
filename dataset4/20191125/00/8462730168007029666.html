<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841107/Rusko-poprelo-ucast-na-otrave-bulharskeho-zbrojara--v-tieni-podozrenia-je-vojenska-rozviedka"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Rusko poprelo účasť na otrave bulharského zbrojára, v tieni podozrenia je vojenská rozviedka"/>
    <meta property="og:description" content="MOSKVA - Rusko v pondelok odmietlo tvrdenia, že do otravy bulharského podnikateľa z roku 2015 boli zapletení agenti ruskej vojenskej rozviedky GRU. Informovala o tom agentúra Interfax. S týmto odhalením najnovšie prišli investigatívne webové portály Bellingcat a Insider spolu s nemeckým spravodajským týždenníkom Der Spiegel."/>
  </head>
  <body>
    <article>
      <h1>Rusko poprelo účasť na otrave bulharského zbrojára, v tieni podozrenia je vojenská rozviedka</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Rusko poprelo účasť na otrave bulharského zbrojára, v tieni podozrenia je vojenská rozviedka</h3>
      <p>
        <i>MOSKVA - Rusko v pondelok odmietlo tvrdenia, že do otravy bulharského podnikateľa z roku 2015 boli zapletení agenti ruskej vojenskej rozviedky GRU. Informovala o tom agentúra Interfax. S týmto odhalením najnovšie prišli investigatívne webové portály Bellingcat a Insider spolu s nemeckým spravodajským týždenníkom Der Spiegel.</i>
      </p>
      <p>Podľa nich bolo do otravy bulharského zbrojára a obchodníka s vojenským materiálom Emilijana Gebreva, jeho syna a riaditeľa jeho spoločnosti zapletených osem zamestnancov GRU. Incident sa odohral v apríli roku 2015 v Sofii. Gebrev upadol do kómy, ale po mesiac trvajúcej hospitalizácii sa jeho stav zlepšil a bol prepustený domov.</p>
      <p>Následná analýza laboratória Helsinskej univerzity, ktorá sa špecializuje na chemické zbrane, odhalila v telách troch mužov zlúčeniny svedčiace o tom, že zbrojár bol otrávený látkou typu novičok. Látka novičok bola podľa Británie použitá aj pri útoku na bývalého agenta GRU Sergeja Skripaľa a jeho dcéru Juliju, ktorý sa odohral v marci roku 2018 v anglickom meste Salisbury. Obaja otravu prežili a momentálne žijú na neznámom mieste.</p>
      <p>Británia tvrdí, že Skripaľovci boli obeťou otravy nervovoparalytickou látkou typu novičok vyvinutou ešte za čias existencie Sovietskeho zväzu. Portály Bellingcat a The Insider, ako aj britská polícia ako páchateľov otravy Skripaľovcov uvádzajú troch agentov GRU. Tieto portály, ako aj bulharský denník Kapital prednedávnom informovali, že meno jedného z týchto agentov GRU sa spomína aj s inou otravou s použitím látky typu novičok, ku ktorej došlo v roku 2015 v Bulharsku.</p>
      <p>Agentúra Interfax v pondelok citovala reakciu člena bezpečnostného a protikorupčného výboru ruskej Štátnej dumy Abdreja Lugového, ktorý najnovšie správy o kauze Gebrev označil za "absurdnú, ale skoordinovanú informačnú akciu". Podľa neho má za cieľ zdiskreditovať ruské tajné služby a to "na pozadí pozoruhodných výsledkov, ktoré dosiahli v boji proti medzinárodnému terorizmu" vrátane Sýrie.</p>
      <p>Interfax pripomenul, že Lugovoj je podľa Británie zapletený do prípadu smrti bývalého agenta ruskej FSB Alexandra Litvinenka, ktorý zomrel v Londýne zrejme na následky otravy. Litvinenko ušiel z Ruska v roku 2000 po tom, čo tam bolo voči nemu vznesených viacero obvinení. Požiadal o politický azyl v Británii a následne údajne spolupracoval s britskou tajnou službou MI6.</p>
      <p>Lugovoj tiež vyhlásil, že "objednávatelia podobných článkov sa snažia zabrániť Rusku vo vytváraní produktívnych vzťahov s krajinami Európy". Upozornil, že pokus "vyvolať špiónsky škandál" so Srbskom v predvečer návštevy srbského prezidenta v Rusku, "nemožno považovať za náhodu". Lugového výrok sa týka údajného pokusu ruského spravodajského dôstojníka naverbovať údajného vysokopostaveného funkcionára Srbska. Video z toho aktu sa objavilo na YouTube 17. novembra.</p>
      <p>Srbský denník Večernje novosti v tejto súvislosti napísal, že muž zaznamenaný na videu je samostatne zárobkovo činná osoba. Zábery mohli podľa novín nasnímať zamestnanci jednej z rumunských spravodajských služieb konajúci pod patronátom Washingtonu. Večernje novosti citovali zdroj zo srbských spravodajských služieb, ktorý opísal situáciu ako "pokus Západu narušiť rusko-srbské vzťahy". Podobné obvinenie padlo aj v súvislosti s Bulharskom.</p>
    </article>
  </body>
</html>