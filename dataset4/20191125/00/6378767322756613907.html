<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rinne-vztahy-ruska-a-eu-zavisia-od-riesenia-konfliktu-na-ukrajine-cl722903.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Rinne: Vzťahy Ruska a EÚ závisia od riešenia konfliktu na Ukrajine"/>
    <meta property="og:description" content="24hod.sk - Rinne: Vzťahy Ruska a EÚ závisia od riešenia konfliktu na Ukrajine - Antti Rinne, archívna snímka."/>
  </head>
  <body>
    <article>
      <h1>Rinne: Vzťahy Ruska a EÚ závisia od riešenia konfliktu na Ukrajine</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Antti Rinne, archívna snímka.</b><br/>Moskva 25. novembra (TASR) - Normalizácia vzťahov medzi Ruskom a Európskou úniou závisí od vyriešenia ukrajinského konfliktu. Vyhlásil to fínsky premiér Antti Rinne v pondelok v Moskve na spoločnej tlačovej konferencii s ruským premiérom Dmitrijom Medvedevom.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574698369.'"/>
      </figure>
      <p><i>"Normalizácia vzťahov závisí od vyriešenia ukrajinského konfliktu. Ten narúša vzťahy medzi Ruskom a EÚ," </i>uviedol Rinne, ktorého krajina v tomto polroku predsedá Rade Európskej únie. Taktiež zdôraznil, že Rusko hrá <i>"kľúčovú úlohu" </i>pri riešení tohto konfliktu.<br/><br/>Medvedev podľa agentúry TASS povedal, že Rusko nezruší ako prvé reštriktívne opatrenia zavedené v reakcii na sankcie voči Moskve. <i>"Ak by sme hovorili o prvých krokoch zo strany Ruska, o zrušení niektorých našich sankcií, našich odvetných reštriktívnych opatreniach, odpoveď je jasná: samozrejme, že nejdeme nič rušiť," </i>uviedol ruský premiér. Konštatoval, že mnohí sú nespokojní s týmito sankciami, ale niektoré ruské firmy sa vyslovujú v prospech zachovania odvetných ruských sankcií.<br/><br/><i>"Vyčkajme - ak môže Ukrajina samotná pokročiť pri riešení svojho vnútroštátneho konfliktu, tak by sa naše vzťahy s EÚ, ktorá si to dáva ako predbežnú podmienku, mohli zlepšiť. Ak nepokročia, znamená to, že tieto sankcie, ako aj naše protisankcie ostanú ešte nejaký čas v platnosti. Vieme však žiť a rozvíjať sa dokonca aj za týchto podmienok</i>," povedal Medvedev a zdôraznil, že <i>"bilaterálne vzťahy s určitými</i>" štátmi EÚ sú pre Rusko <i>"oveľa dôležitejšie"</i> ako celkové vzťahy s EÚ.<br/><br/><i>"Chceme mať normálne vzťahy s Európskou úniou, avšak nebudeme robiť nič, pokým EÚ nevysloví prianie ich napraviť,"</i> uviedol ruský premiér. "<i>Brusel ako prvý narušil vzťahy a teraz by ich ako prví mali napraviť. Je tam nové vedenie, lopta je na ich strane, my sme žiadne kontakty neprerušili,"</i> uviedol Medvedev.<br/><br/>Fínsky premiér Rinne tiež vyzval Rusko, aby sa pridalo do medzinárodnej koalície ministrov financií pre opatrenia v oblasti klímy. V tejto koalícii je v súčasnosti 50 štátov. <i>"Môžeme dosiahnuť veľa, ak budeme konať spoločne,"</i> dodal fínsky premiér.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>