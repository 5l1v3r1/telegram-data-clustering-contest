<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700213/%D8%B9%D8%A7%D8%B1%D9%81-%D8%A8%D9%87%E2%80%8C%D8%B1%D8%BA%D9%85-%D8%A8%D8%B1%D8%AE%DB%8C-%D8%A7%D8%B2-%D8%A8%DB%8C-%D8%AA%D8%AF%D8%A8%DB%8C%D8%B1%DB%8C%E2%80%8C%D9%87%D8%A7-%D9%85%D8%B1%D8%AF%D9%85-%D9%87%D9%85%DA%86%D9%86%D8%A7%D9%86-%D9%86%DA%AF%D8%A7%D9%87%D8%B4%D8%A7%D9%86-%D8%A8%D9%87-%D8%A7%D9%86%D9%82%D9%84%D8%A7%D8%A8-%D9%87%D9%85%D8%A7%D9%86-%D9%86%DA%AF%D8%A7%D9%87-%D8%B3%D8%A7%D9%84-57-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="عارف: به‌رغم برخی از بی تدبیری‌ها، مردم همچنان نگاهشان به انقلاب، همان نگاه سال 57 است"/>
    <meta property="og:description" content="رئیس فراکسیون امید مجلس دهم از اصلاح مشکلات برسر یارانه نیازمندان خبر داد و گفت: براساس اعلام دولت با وجود تاخیرها حق نیازمندان به یارانه محفوظ است ولی حتما حقشان را می‌گیرند؛ ما هم در مجلس مطالبات را پیگیری می‌کنیم."/>
  </head>
  <body>
    <article>
      <h1>عارف: به‌رغم برخی از بی تدبیری‌ها، مردم همچنان نگاهشان به انقلاب، همان نگاه سال 57 است</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040921_605.jpg"/>
      </figure>
      <p>رئیس فراکسیون امید مجلس دهم از اصلاح مشکلات برسر یارانه نیازمندان خبر داد و گفت: براساس اعلام دولت با وجود تاخیرها حق نیازمندان به یارانه محفوظ است ولی حتما حقشان را می‌گیرند؛ ما هم در مجلس مطالبات را پیگیری می‌کنیم.</p>
      <p>به گزارش ایرنا؛ «محمد رضا عارف»، عصر امروز -دوشنبه- در اجتماع بزرگ مردم تهران در ابراز بیزاری از آشوب، ناامنی و اغتشاش اشرار در میدان انقلاب تهران در گفت وگو با خبرنگار سیاسی ایرنا، با بیان اینکه اغتشاشگران ضربه مهلکی از ملت خورده اند، گفت: اغتشاشگران خیلی زود پشیمان شدند و این پشیمانی ادامه پیدا می‌کند تا مردم راه خودشان را که همان راه انقلاب است، را ادامه دهند.</p>
      <p>این نماینده مجلس با قدردانی از حضور مردم در صحنه‌های دفاع از انقلاب اسلامی، خاطرنشان کرد: به‌رغم برخی از بی تدبیری‌ها، مردم همچنان نگاهشان به انقلاب، همان نگاه سال ۵۷ است و انقلاب را از آن خود می‌دانند.</p>
      <p>عارف از دولت خواست با تدبیر بیشتر مطالبات اقشار آسیب پذیر را در اولویت قرار دهد و گفت: ان شاء الله، بتوانیم از شرمندگی مردم بیرون بیاییم.</p>
      <p>وی در مورد واریز نشدن یارانه برخی افراد که خود را نیازمند گرفتن یارانه می‌دانند نیز اضافه کرد: به نظر می رسد که طرح، بدون هماهنگی و بررسی ها انجام شده که به این دلیل مشکلاتی در پی داشته است.</p>
      <p>رئیس فراکسیون امید، از اصلاح مشکلات موجود در فرایند واریز یارانه افراد نیازمند خبر داد و گفت: دولت هم مطرح کرده که سهم و حق همه نیازمندان به یارانه محفوظ بماند؛ ممکن است با تاخیر دریافت کنند ولی حتما حقشان را می گیرند.</p>
    </article>
  </body>
</html>