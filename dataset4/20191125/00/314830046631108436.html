<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939677/%D8%AF%D8%B3%D8%AA%DA%AF%DB%8C%D8%B1%DB%8C-%DB%B2-%D9%86%D9%81%D8%B1-%D8%A7%D8%B2-%D8%B9%D9%88%D8%A7%D9%85%D9%84-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AA%D9%87%D8%B1%D8%A7%D9%86-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="دستگیری ۲ نفر از عوامل اغتشاشات تهران در همدان"/>
    <meta property="og:description" content="فرمانده انتظامی استان همدان از شناسایی و دستگیری دو نفر از عوامل اغتشاشات تهران و حمله به بانک مسکن شهرستان شهریار در همدان خبر داد.به گزارش ایسنا سردار بخشعلی کامرانی صالح در تشریح این خبر گفت: به دنبال وقوع یک فقره سرقت باطری کامیون در شهر همدان، اکیپی از کارآگاهان اداره مبارزه با سرقت پلیس آگاهی به محل اعزام و با بررسی‌های میدانی و بازبینی دوربین‌های مدار بسته مشخص شد، سارقان دو نفر بودند که با خودروی پژو پارس سفید رنگ اقدام به سرقت کرده اند.وی افزود: با شگرد‌های خاص پلیسی و اقدامات اطلاعاتی مشخص شد، متهمان در مسیر تهران به کرمانشاه در حرکت هستند که خودروی آن‌ها توسط مأموران پلیس آگاهی استان همدان شناسایی و متوقف شد.کامرانی صالح بیان کرد: در بازرسی از این خودرو اموالی از قبیل: گوشی، انگشتر، گردنبند، کارت عابر بانک، شمشیر، چاقوی بزرگ و تعدادی تصویر اوراق بانکی نیمه سوخته بانک مسکن شهریار و مقادیری موادمخدر کشف شد.وی ادامه داد: متهمان پس از انتقال به پلیس آگاهی، در تحقیقات و بازجویی‌های فنی، به سه فقره سرقت باطری کامیون و پیکان وانت در شهر همدان اعتراف و اظهار داشتند در اغتشاشات تهران و شهرستان شهریار شرکت داشته…"/>
  </head>
  <body>
    <article>
      <h1>دستگیری ۲ نفر از عوامل اغتشاشات تهران در همدان</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>فرمانده انتظامی استان همدان از شناسایی و دستگیری دو نفر از عوامل اغتشاشات تهران و حمله به بانک مسکن شهرستان شهریار در همدان خبر داد.<br/><br/>به گزارش ایسنا سردار بخشعلی کامرانی صالح در تشریح این خبر گفت: به دنبال وقوع یک فقره سرقت باطری کامیون در شهر همدان، اکیپی از کارآگاهان اداره مبارزه با سرقت پلیس آگاهی به محل اعزام و با بررسی‌های میدانی و بازبینی دوربین‌های مدار بسته مشخص شد، سارقان دو نفر بودند که با خودروی پژو پارس سفید رنگ اقدام به سرقت کرده اند.<br/><br/>وی افزود: با شگرد‌های خاص پلیسی و اقدامات اطلاعاتی مشخص شد، متهمان در مسیر تهران به کرمانشاه در حرکت هستند که خودروی آن‌ها توسط مأموران پلیس آگاهی استان همدان شناسایی و متوقف شد.<br/><br/>کامرانی صالح بیان کرد: در بازرسی از این خودرو اموالی از قبیل: گوشی، انگشتر، گردنبند، کارت عابر بانک، شمشیر، چاقوی بزرگ و تعدادی تصویر اوراق بانکی نیمه سوخته بانک مسکن شهریار و مقادیری موادمخدر کشف شد.<br/><br/>وی ادامه داد: متهمان پس از انتقال به پلیس آگاهی، در تحقیقات و بازجویی‌های فنی، به سه فقره سرقت باطری کامیون و پیکان وانت در شهر همدان اعتراف و اظهار داشتند در اغتشاشات تهران و شهرستان شهریار شرکت داشته و این اسناد بانکی را در حمله به بانک مسکن شهریار سرقت کرده اند.<br/><br/>به گزارش پایگاه خبری پلیس، فرمانده انتظامی استان همدان در پایان گفت: هر دو متهم دارای سوابق متعددی از جمله شرارت، چاقو کشی و سرقت مسلحانه هستند که با تشکیل پرونده به مرجع قضایی معرفی شدند.</p>
    </article>
  </body>
</html>