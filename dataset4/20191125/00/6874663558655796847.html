<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774428,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מנכ&quot;ל שטראוס: &quot;הצרכנים כיום מכריחים אותנו להתחדש&quot;"/>
    <meta property="og:description" content="אייל דרור, אמר בוועידת Mind the Tech TLV של כלכליסט ובנק לאומי, כי &quot;סטארט-אפ שהקמנו בתוך התאגיד הוביל אותנו לשינוי. אנחנו לא עוד פס ייצור קבוע, אלא פס ייצור שמבוסס על תובנות וצורך של הלקוח&quot;"/>
  </head>
  <body>
    <article>
      <h1>מנכ"ל שטראוס: "הצרכנים כיום מכריחים אותנו להתחדש"</h1>
      <h2>אייל דרור, אמר בוועידת Mind the Tech TLV של כלכליסט ובנק לאומי, כי "סטארט-אפ שהקמנו בתוך התאגיד הוביל אותנו לשינוי. אנחנו לא עוד פס ייצור קבוע, אלא פס ייצור שמבוסס על תובנות וצורך של הלקוח"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ליאור גוטמן</a></address>
      <p>"ניקח למשל מישהי בשם מאיה, שנולדה לעולם ישן. היא הכירה רק ארוחות משפחתיות, הטלוויזיה שלה היתה אחרת וכו' וכו'. מאז הכל השתנה וזה הוביל לשינוי גם בעולם הקמעונאות עם יצירת קשר עם הלקוח",  אמר הבוקר (ב) מנכ"ל שטראוס אייל דרור בוועידת Mind the Tech TLV של כלכליסט ובנק לאומי.</p>
      <p>דרור ניסה להמחיש את השינויים בעולם הקמעונאות ואמר ש"פעם לצרכנים לא היתה אפשרות לדבר איתנו וליצרן לא היה קשר עם הלקוח, אבל היום זה הפך אותם ליצרנים והכריח אותנו לשנות משהו בבסיס. הלקוחות החדשים שלנו מצפים לשנות ולהתחדש כל הזמן. וזה הביא אותנו לקשר ישיר עם הצרכנים, להיות בקשר דו כיווני עם הלקוחות ולדבר איתם".</p>
      <figure>
        <img src="https://images1.calcalist.co.il/PicServer3/2019/11/25/949846/1NL.jpg"/>
        <figcaption>אייל דרור, מנכ"ל שטראוס <br/>צילום: יריב כץ</figcaption>
      </figure>
      <p>דרור טען שהגישה החדשה מאפשרת להם לזהות הרגלי רכישה ולפרגן ללקוח אחרי שהבינו מה הוא מצפה או רוצה. "אנחנו לא עוד פס ייצור קבוע אלא פס ייצור שמבוסס על תובנות וצורך של הלקוח. לאפליקציות שלנו יש כבר חצי מיליון רשומים וכל כמה שעות מצטרף משהו חדש, וכך אנחנו מבינים מה רוצים ואז מייצרים את זה. הדרך שלנו השתנתה והדרך לשווק השתנתה", אמר.</p>
      <p>בהתייחסו לעולם הטכנולוגי אמר דרור,ששטראוס עדיין חברה תעשייתית שמייצרת מוצרים שונים, "אבל הקמנו סטארט-אפ בתוך התאגיד וזה הוביל אותנו לשינוי - לעבוד בקצב אחר ולא להסתמך על ההירכיה הארגונית. מוצרים עברו שינוי מהותי בעקבות פידבקים מהלקוחות. מאיה הפכה בעקבות השינויים האלה לחלק ממשפחת שטראוס".</p>
    </article>
  </body>
</html>