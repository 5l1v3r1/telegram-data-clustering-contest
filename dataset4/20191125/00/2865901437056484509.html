<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvezda-tim-za-bajern-vukanovic-i-van-la-para-zajedno-od-starta-boaci-pre-tomanea-vulic-i-petrovic-protiv-kimiha-i-gorecke/343415"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ZVEZDA - TIM ZA BAJERN: Vukanović i Van la Para zajedno od starta, Boaći pre Tomanea, Vulić i Petrović protiv Kimiha i Gorecke"/>
    <meta property="og:description" content="Bez promena samo u poslednjoj liniji tima"/>
  </head>
  <body>
    <article>
      <h1>ZVEZDA - TIM ZA BAJERN: Vukanović i Van la Para zajedno od starta, Boaći pre Tomanea, Vulić i Petrović protiv Kimiha i Gorecke</h1>
      <h2>Bez promena samo u poslednjoj liniji tima</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Darjan Nedeljković</a></address>
      <p>
        <b>Crvena zvezda će sutrašnjom utakmicom protiv Bajerna zaokružiti seriju obračuna sa fudbalskim moćnicima u grupi B Lige šampiona i pokušati da popravi utisak u odnosu na prethodna izdanja. Dodatni problem Vladanu Milojeviću i njegovom stručnom štabu u pripremi sutrašnje utakmice predstavlja sjajna forma protivnika. Nakon dolaska Hansa Ditera Flika bavarski gigat se potpuno konsolidovao i počeo da gazi sve pred sobom, pa će crveno-belima biti izuzetno teško da dođu do formule kojom bi se protivniku otežao put do očekivane pobede.</b>
      </p>
      <p><b>Milojević</b> neće previše eksperimentisati, već će na teren izvesti one igrače koji u ovom trenutku deluju najspremnije da se suprotstave snažnom rivalu. Van konkurencije su ostali povređeni <b>Pavkov</b> i nedovoljno oporavljeni <b>Jovančić</b>, dok je na kraju iz startne postave ispao roviti <b>Garsija</b>. Da je Argentinac potpuno spreman, iz tima bi izvesno ispao <b>Radživ van la Para</b>. Ovako, Holanđanin će na jedan bok (najverovatnije levi), a na drugi <b>Aleksa Vukanović</b>. Krilnom napadaču iz Gajdobre ovo će biti premijerni start u elitnom takmičenju.</p>
      <figure>
        <img src="https://mozzartsport.com/upload/CKEditor/25.11.2019./770x200-FKCZ.png"/>
      </figure>
      <p>Deluje da izbor za špic napada nije bio previše komplikovan za stručni štab Crvene zvezde. U konkurenciji <b>Boaćija</b> i <b>Tomanea</b> odluka je pala na golgetera iz Gane. Portugalac je dobio svoju šansu protiv Olimpijakosa i Totenhema, a nije preterano bio ubedljiv ni u mečevima domaće Superlige, pa u ovom trenutku deluje da <b>Boaći</b> ima znatno više samopouzdanja.</p>
      <p><b>Hose Alberto Kanjas </b>odigrao je ispod očekivanog nivoa u dosadašnjem toku sezone, <b>Dušan Jovančić</b> ima problema sa povredom, pa je ovo idealan trenutak da crveno-beli na sredini terena isprobaju tandem za duži vremenski period <b>Njegoš Petrović</b> - <b>Miloš Vulić</b>. Biće interesantno videti na koji će se način nositi za <b>Kimihom</b> <i>(ukoliko ne bude vraćen na beka)</i> i <b>Goreckom</b>. Ispred njih dvojice, kao glavni organizator svih Zvezdinih napada biće kapiten <b>Marko Marin</b>. Iskusni vezista, takođe, nije mogao da dođe do izražaja u prethodnim mečevima, pa će u ovom imati specijalnu motivaciju, posebno što se sa druge strane nalazi najbolji klub iz zemlje u kojoj je postao igrač.</p>
      <p>Kada se podvuče crta, jedino će odbrana ostati potpuno nepromenjena u ovom slučaju. Na gol-liniji će se naći neprikosnoveni <b>Milan Borjan</b>, na bokovima će biti srpski reprezentativci <b>Gobeljić</b> i <b>Rodić</b>, a na štoperima već dobro uigrani tandem <b>Milunović</b> - <b>Degenek</b>. Njih dvojica su u Minhenu dosta dobro motrili na <b>Roberta Levandovskog</b>, ali je ovaj ipak uspeo da se upiše u strelce. Ukoliko sutra uspeju da osujete u tome srpski šampion će najverovatnije biti u odličnoj prilici da dođe do pozitivnog rezultata.</p>
      <figure>
        <img src="https://mozzartsport.com/upload/CKEditor/25.11.2019./10.png"/>
      </figure>
    </article>
  </body>
</html>