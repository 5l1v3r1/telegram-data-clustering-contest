<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/music/concerti-eventi/2019/11/25/mika-torino-nuovo-tour-concerto-album-michael-holbrook"/>
    <meta property="og:site_name" content="VANITY FAIR"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Mika, il debutto del nuovo tour: «Ho fatto pace con Michael Holbrook»"/>
    <meta property="og:description" content="Con il «Revelation Tour», l’artista presenta il quinto album, in cui affronta temi seri e personali. Ma con leggerezza"/>
  </head>
  <body>
    <article>
      <h1>Mika, il debutto del nuovo tour: «Ho fatto pace con Michael Holbrook»</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/25130021/landscape29-950x684.jpg"/>
        </figure>
        <figure>
          <img src="https://images.vanityfair.it/gallery/117023/Big/80d0d5b1-c5ed-4f51-82d8-47d1a915095b.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/7667a505-2c21-4ce6-9264-297217d93817.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/cccd9417-b10c-4e0c-bf0a-c381de0218fa.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/98a0d82a-d4d3-4e6f-bedf-72ee172ab885.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/df3e80a7-7d79-4648-b12d-bb46a997255e.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/00f900f8-1c12-4802-b00a-f25316deec54.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/ddb768e8-bf2a-43f2-9250-f7787913f584.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/8c1c18a6-7492-4d70-bca2-e8c03b720524.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/b65f3b36-b878-45da-9ff8-56b34211f9f3.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figure>
          <img src="https://images.vanityfair.it/gallery/117023/Big/ab24d989-89eb-4737-af81-6111200fd39a.jpg"/>
          <figcaption>
            <b>Mika, a Torino il debutto del Revelation Tour</b>
            <cite>Francesco Prandoni</cite>
          </figcaption>
        </figure>
        <figcaption>Mika, a Torino il debutto del Revelation Tour</figcaption>
      </slideshow>
      <p>
        <b>Con il «Revelation Tour», l’artista presenta il quinto album, in cui affronta temi seri e personali. Ma con leggerezza</b>
      </p>
      <p>Se finora Michael Holbrook Penniman, il <b>padre di Mika</b> (che, sì, si chiama esattamente come lui), sembrava rappresentare una figura defilata, con cui l’artista aveva <a href="https://www.vanityfair.it/music/storie-music/2019/09/17/mika-canzoni-ice-cream-nuovo-album-gossip-vita-privata-intervista-vanity-fair">un rapporto difficile</a>, oggi ha riconquistato il suo ruolo di punto di riferimento per il figlio. E lo ha fatto in pompa magna: è lui l’uomo che compare nella foto che – insieme a quella dell’<a href="https://www.vanityfair.it/people/italia/2019/10/14/mika-nuovo-album-mamma-lotta-cancro-malattia">amatissima mamma Joannie</a> e a una serie di (sue) illustrazioni che ricordano un collage in stile Anni 80 -, campeggia sul set del <b>«Revelation Tour»</b>, che ieri sera ha debuttato a Torino, al Pala Alpitour.</p>
      <p><b>«Ho fatto pace con Michael Holbrook»</b><br/>È stata la prima delle 12 tappe italiane, l’occasione per presentare al pubblico il quinto album in studio, dal titolo «My Name Is Michael Holbrook» (Universal Music). Brani che affrontano<b> temi seri e personali</b> (come il recupero del suo nome completo e, quindi, della sua reale identità), ma lo fanno con una gioiosa leggerezza, con colore e con eccentricità.</p>
      <p>«Volevo che il contatto con il pubblico, durante questo tour, fosse più intenso», ci spiega Mika, che arriva in sala stampa sorseggiando una tazza di tè. «La maggior parte degli show, oggi, si somiglia: gli artisti e il pubblico sono nettamente separati, proprio come avviene in televisione. In questo tour, invece, <b>non ci saranno schermi: ogni tappa sarà unica</b>, sia per me che per il pubblico. Vorrei ripristinare un senso di intimità, una dimensione ormai molto rara».</p>
      <p>Mika vorrebbe «riuscire a smontare le difese» del suo pubblico, renderlo «più suscettibile alle emozioni». Un po’ come ha fatto lui stesso, accompagnando il pubblico attraverso<b> la storia della sua vita, della sua famiglia</b>: se il nuovo disco è dedicato alla madre, lo show è un tributo a entrambi i genitori. Comincia con la voce fuori campo dell’artista che presenta <b>«il mio Adamo e la mia Eva»</b>, il papà e la mamma, racconta la loro luna di miele in Volkswagen, la nascita delle sorelle e poi quella di Mika, che si fa strada sul palco lungo una passerella con sette strisce di colore. Una scenografia pensata dall’artista insieme (ancora una volta) alla sorella Yasmine.</p>
      <p>Un tributo toccante alla sua grande, partecipe famiglia. Con qualche retroscena inatteso: «Quando mia madre ha visto la scenografia, mi ha detto: “Sei un pezzo di m***a”. <b>Aveva appena partorito mia sorella</b>: era molto bella, come sempre, ma un po’ “grande”», spiega Mika allargando le braccia. «Vicino a lei c’è l’illustrazione di un King Kong, accanto alla foto di mio padre il retro del David di Michelangelo. Ma no, certo che non c’erano riferimenti», scherza divertito.</p>
      <p><b>«Fedez? Mai stato omofobo con me»</b><br/>Prima del concerto, Mika ha anche chiarito la questione sull’omofobia di Fedez. Durante la presentazione del nuovo album <i>Accetto i miracoli</i>, Tiziano Ferro aveva raccontato di aver subito bullismo omofobo in passato, «anche da colleghi», e riferendosi a Fedez aveva detto: «Lui è uno dei tanti». Ma Mika ha difeso il rapper: «Non ha mai manifestato disagio verso la mia sessualità, mai. Ma se ha scritto qualcosa che può avere fatto male a qualcuno, deve tornare sui suoi passi e ammettere di essere stato uno s*****o. <b>Fare coming out è sempre complicato.</b> È solo con il tempo e attraversando diverse fasi che si arriva a essere a proprio agio con la propria sessualità».</p>
      <p><b>Lo show</b><br/>Lo show, una ventina di canzoni, include i brani del nuovo album e gli immancabili sempreverdi, come «Relax», «We are golden» e «Grace Kelly». Intanto, Mika ha raccontato un po’ della sua vita, come quando, giovanissimo, andava a Torino con gli amici e ordinava un <i>bicerin</i> con un forte accento francese. O quando, alle tre del mattino, tornando a Londra, con il pensiero rivolto a una donna che si prostituiva, scrisse «Love today». Ma Mika è anche<b> sceso in mezzo al pubblico</b> e ha ballato con i suoi fan: «È questo di cui abbiamo bisogno quando ascoltiamo la musica: non provare imbarazzo quando balliamo, cantiamo, muoviamo le mani, ci emozioniamo. Alzare il livello della libertà».</p>
      <p><b>Le tappe del tour</b><br/>Le prossime: Mar 26, ANCONA (PalaPrometeo); Mer 27, ROMA (Palazzo dello Sport); Ven 29, CASALECCHIO DI RENO, BOLOGNA (Unipol Arena); Sab 30, MONTICHIARI, BRESCIA (PalaGeorge); Lun 2 Dicembre, LIVORNO (Modigliani Forum); Mar 3, ASSAGO, MILANO (Mediolanum Forum); Sab 1 Febbraio 2020, PADOVA (Kioene Arena); Dom 2, BOLZANO (PalaOnda); Mer 5, NAPOLI (Teatro PalaPartenope); Ven 7, BARI (Palaflorio); Sab 8, REGGIO CALABRIA (Palacalafiore).</p>
      <related>
        <h4>LEGGI ANCHE</h4>
        <a href="https://www.vanityfair.it/music/storie-music/2019/09/17/mika-canzoni-ice-cream-nuovo-album-gossip-vita-privata-intervista-vanity-fair"/>
        <a href="https://www.vanityfair.it/music/storie-music/2019/10/07/mika-che-tempo-che-fa-ospite-sanremo-tour-album-intervista-fabio-fazio"/>
        <a href="https://www.vanityfair.it/people/italia/2019/08/01/chiudi-gli-occhi-torna-bambino-infanzia-mika-foto-vita-privata-gossip"/>
      </related>
    </article>
  </body>
</html>