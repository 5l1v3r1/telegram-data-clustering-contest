<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/pocas-protestov-v-irane-bolo-zabitych-najmenej-143-ludi-cl722958.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Počas protestov v Iráne bolo zabitých najmenej 143 ľudí"/>
    <meta property="og:description" content="24hod.sk - Počas protestov v Iráne bolo zabitých najmenej 143 ľudí - Vojak hliadkuje počas provládneho zhromaždenia v Teheráne 25. novembra 2019. Iránsky najvyšší vodca ajatolláh Alí Chameneí po skončení protestov proti zvyšovaniu cien pohonných hmôt povedal, že nepriateľa sa podarilo ..."/>
  </head>
  <body>
    <article>
      <h1>Počas protestov v Iráne bolo zabitých najmenej 143 ľudí</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Vojak hliadkuje počas provládneho zhromaždenia v Teheráne 25. novembra 2019. Iránsky najvyšší vodca ajatolláh Alí Chameneí po skončení protestov proti zvyšovaniu cien pohonných hmôt povedal, že nepriateľa sa podarilo ...</b><br/>Teherán 25. novembra (TASR) - Najmenej 143 demonštrantov bolo v Iráne zabitých po tom, ako lídri islamskej republiky prikázali bezpečnostným zložkám tvrdo zakročiť proti nepokojom, ktoré vyvolalo nedávne rozhodnutie vlády radikálne zvýšiť ceny pohonných hmôt. S odvolaním sa na pondelkovú správu mimovládnej organizácie Amnesty International (AI) o tom informovala agentúra AFP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722248.'"/>
      </figure>
      <p><i>"Podľa hodnoverných správ... bolo zabitých najmenej 143 osôb," uviedla vo svojej správe AI s tým, že "úmrtia boli takmer výlučne dôsledkom použitia strelných zbraní". </i>Jedna osoba zahynula podľa mimovládnej organizácie na následky inhalácie slzotvorného plynu a ďalšia po bitke.<br/><br/>AI, ktorá situáciu v Iráne naďalej monitoruje, predpokladá, že <i>"celkový počet mŕtvych je omnoho vyšší"</i>. <i>"Na verifikovaných videozáznamoch je vidieť, ako príslušníci bezpečnostných zložiek úmyselne strieľajú z krátkej vzdialenosti do neozbrojených demonštrantov. V niektorých prípadoch boli protestujúci zastrelení počas toho, ako sa snažili utiecť," </i>dodala organizácia.<br/><br/>Riaditeľ Amnesty International pre Blízky východ a severnú Afriku Philip Luther kritizoval v tejto súvislosti medzinárodné spoločenstvo za<i> "opatrnú a umiernenú reakciu" na "protizákonné zabíjanie demonštrantov"</i>.<br/><br/>Ako upozorňuje AFP, na Námestí revolúcie v Teheráne sa v pondelok konala taktiež masívna demonštrácia podporovateľov iránskeho režimu, ktorí sa zhromaždili s iránskymi vlajkami a transparentmi, na ktorých bolo napísané <i>"Smrť Amerike!"</i>. Účastníci provládnej demonštrácie vinia podľa agentúry z nepokojov zahraničných nepriateľov.<br/><br/>Protesty v Iráne vypukli 15. novembra po oznámení zvýšenia cien benzínu až o 200 percent a rozšírili sa do najmenej 40 miest.<br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>