<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200874"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="শিক্ষিত-মার্জিতদের হাতে যুবলীগের নেতৃত্ব: হাছান মাহমুদ"/>
    <meta property="og:description" content="স্বচ্ছ ভাবমূর্তি, শিক্ষিত ও মার্জিত মানুষের হাতে  যুবলীগের নেতৃত্ব  দেয়া হয়েছে বলে মন্তব্য করেছেন আওয়ামী লীগের প্রচার ও প্রকাশনা সম্পাদক এবং তথ্যমন্ত্রী ড. মোহাম্মদ হাছান মাহ্‌মুদ। গতকাল  সচিবালয়ে তথ্যমন্ত্রীর দপ্তরে ওমানের রাষ্ট্রদূত তাঈদ সেলিম আব্দুল্লাহ আল আলাউইকে সৌজন্য সাক্ষাৎ দেয়ার পর সমসাময়িক বিষয়ে সাংবাদিকদের ব্রিফিংয়ে তিনি এ কথা বলেন। যুবলীগের নতুন নেতৃত্বের ভূয়সী প্রশংসা করে হাছান মাহমুদ বলেন, কিছু নেতৃত্বের কারণে যুবলীগের ভাবমূর্তি প্রশ্নবিদ্ধ হয়েছিল। কিন্তু এবার সম্মেলনের মাধ্যমে যুবলীগের একটি চমৎকার কমিটি গঠিত হয়েছে। যুবলীগের প্রতিষ্ঠাতার সন্তানের হাতেই যুবলীগের চেয়ারম্যানের দায়িত্ব দেয়া হয়েছে। শেখ পরশ অত্যন্ত শিক্ষিত ও মার্জিত মানুষ। আওয়ামী লীগের সম্মেলনেও এমন প্রতিফলন থাকবে কিনা জানতে চাইলে তথ্যমন্ত্রী বলেন, এটি আমি বলতে পারব না, প্রধানমন্ত্রী ও আওয়ামী লীগের সভাপতি এটা বলতে পারবেন। তবে নিশ্চয়ই এখানে যে প্রক্রিয়া সেই প্রক্রিয়ার বাইরে তো আওয়ামী লীগের সম্মেলন হবে না। যুবলীগ সাধারণ সম্পাদকের প্রশংসা করে তিনি বলেন, সাধারণ সম্পাদক হিসেবে যাকে দেয়া হয়েছে তিনিও ভালো মানুষ। তাকে নিয়ে বিন্দুমাত্র প্রশ্ন…"/>
  </head>
  <body>
    <article>
      <h1>শিক্ষিত-মার্জিতদের হাতে যুবলীগের নেতৃত্ব: হাছান মাহমুদ</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার</a></address>
      <p>স্বচ্ছ ভাবমূর্তি, শিক্ষিত ও মার্জিত মানুষের হাতে  যুবলীগের নেতৃত্ব  দেয়া হয়েছে বলে মন্তব্য করেছেন আওয়ামী লীগের প্রচার ও প্রকাশনা সম্পাদক এবং তথ্যমন্ত্রী ড. মোহাম্মদ হাছান মাহ্‌মুদ। গতকাল  সচিবালয়ে তথ্যমন্ত্রীর দপ্তরে ওমানের রাষ্ট্রদূত তাঈদ সেলিম আব্দুল্লাহ আল আলাউইকে সৌজন্য সাক্ষাৎ দেয়ার পর সমসাময়িক বিষয়ে সাংবাদিকদের ব্রিফিংয়ে তিনি এ কথা বলেন। যুবলীগের নতুন নেতৃত্বের ভূয়সী প্রশংসা করে হাছান মাহমুদ বলেন, কিছু নেতৃত্বের কারণে যুবলীগের ভাবমূর্তি প্রশ্নবিদ্ধ হয়েছিল। কিন্তু এবার সম্মেলনের মাধ্যমে যুবলীগের একটি চমৎকার কমিটি গঠিত হয়েছে। যুবলীগের প্রতিষ্ঠাতার সন্তানের হাতেই যুবলীগের চেয়ারম্যানের দায়িত্ব দেয়া হয়েছে। শেখ পরশ অত্যন্ত শিক্ষিত ও মার্জিত মানুষ। আওয়ামী লীগের সম্মেলনেও এমন প্রতিফলন থাকবে কিনা জানতে চাইলে তথ্যমন্ত্রী বলেন, এটি আমি বলতে পারব না, প্রধানমন্ত্রী ও আওয়ামী লীগের সভাপতি এটা বলতে পারবেন। তবে নিশ্চয়ই এখানে যে প্রক্রিয়া সেই প্রক্রিয়ার বাইরে তো আওয়ামী লীগের সম্মেলন হবে না।</p>
      <p>যুবলীগ সাধারণ সম্পাদকের প্রশংসা করে তিনি বলেন, সাধারণ সম্পাদক হিসেবে যাকে দেয়া হয়েছে তিনিও ভালো মানুষ। তাকে নিয়ে বিন্দুমাত্র প্রশ্ন নেই। তাদের নেতৃত্বে যুবলীগ যুবসমাজের ভ্যানগার্ড হিসেবে নিজেদের গড়ে তুলতে পারবে। যুবলীগের কমিটির মধ্যমে প্রধানমন্ত্রী কোনো বার্তা দিয়েছেন কিনা জানতে চাইলে তথ্যমন্ত্রী বলেন, আওয়ামী লীগের কয়েকটি অঙ্গ সংগঠনের সম্মেলন হয়েছে। সেখানে যাদের নেতৃত্বে আনা হয়েছে, তারা সবাই স্বচ্ছ ভাবমূর্তির মানুষ, সৎ মানুষ। খালেদা জিয়ার মুক্তির দাবিতে বিএনপির নতুন কর্মসূচির বিষয়ে জানতে চাইলে আওয়ামী লীগ প্রচার সম্পাদক বলেন, তারা অতীতে জনগণকে জিম্মি করার রাজনীতি করেছে। জনগণকে জিম্মি করার রাজনীতি অনুসরণ করার কারণে তারা জনবিচ্ছিন্ন হয়ে গেছে। প্রতিবাদের ভাষা জনগণের ওপর বোমা নিক্ষেপ নয়। তারা যদি আগের সেই পথ আবার অনুসরণ করে তারা জনবিচ্ছিন্ন নিঝুম দ্বীপের বাসিন্দা হয়ে যাবে।</p>
      <p>এই বিভাগের সর্বাধিক পঠিত</p>
    </article>
  </body>
</html>