<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/yazarlar/fatih-cekirge/once-gazla-uyutup-sonra-yakiyormus-41381534"/>
    <meta property="og:site_name" content="Hürriyet"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="‘Önce gazla uyutup sonra yakıyormuş’"/>
    <meta property="og:description" content="Bir seri katilimiz eksikti, o da oldu... Ordu ve Samsun’da 12 kişiyi öldüren seri katilin hikâyesi filmlere konu olur."/>
  </head>
  <body>
    <article>
      <h1>‘Önce gazla uyutup sonra yakıyormuş’</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Fatih Çekirge</a></address>
      <p>
        <b>Bir seri katilimiz eksikti, o da oldu... Ordu ve Samsun’da 12 kişiyi öldüren seri katilin hikâyesi filmlere konu olur.</b>
      </p>
      <p>Dün cinayetlerini anlattığım yazıma o kadar mesaj geldi ki...</p>
      <p>Merak ettim...</p>
      <p>Seri katili yakalayan Jandarma Komutanı ile konuştum.</p>
      <p>Komutan, “</p>
      <figure>
        <img src="https://i4.hurimg.com/i/hurriyet/75/426x1437/5ddae38ac03c0e1ef071aa6a"/>
      </figure>
      <p><b>Çok acayip bir adam. Feci işler yapmış. Planlamış, gözlemiş, öldürmüş. Yangın çıkartarak iz bırakmamaya çalışmış. Kamuflaj kıyafeti giyiyormuş. <br/>Evine yaptığımız baskında kanlı kamuflaj gömleğini bulduk</b>” diyor. Dinledikçe insanın tüyleri diken diken oluyor...</p>
      <p>İşte bazı satırbaşları:</p>
      <p>Katil <b>M. Ali</b>, daha çok yaşlıların oturduğu evleri seçiyormuş. Bir süre izliyor, sonra malları, hayvanları var mı diye inceliyormuş.</p>
      <p><b>Şeker Hanım</b> ve eşini katlettiği gece yarısı evin kapısının önüne gelip bağırıyor: <b>“Etrafı sarın. Kimse çıkmayacak. Çıkan olursa vurun.” </b>Sanki güvenlik kuvvetleri bir arama yapıyormuş izlenimi <br/>veriyor. </p>
      <p>Yani öyle içeri girip bam güm saldırmıyor. Önce cinayetin senaryosunu kuruyor. Sonra oynuyor. Rol de var yani... </p>
      <p>Seri katilin bu sırada üzerinde askeri kamuflaj kıyafeti var. Sonra içeri o kıyafetle giriyor. Kendisini güvenlik kuvveti gibi gösteriyor. Ve içeridekileri kelepçeliyor. Ardından uyutuyor. Ve yakıyor. Eşyaları, hayvanları alıp gidiyor.</p>
      <p>Bir başka cinayetinde insanlar evlerinde uyurken gazla bayıltıyor. Kelepçeliyor. Ardından gazla boğulmalarını sağlıyor. </p>
      <p>Bir başkasında bayılmaları uzun sürdüğü için yakıyor. Tabii yangın olduğu için kimse şüphelenmez diye düşünüyor.</p>
      <p>Jandarma istihbarat olayları birleştirince cinayet şüphesi ortaya çıkıyor. </p>
      <p>Öldürdüğü bazı insanlardan önce hayvan satın alıyor. “<b>Parayı yarın getiririm</b>” diye sözleşiyor. Sonra gidip onları da yakıyor.</p>
      <p>Açtığı şarküteride o hayvanların etlerini satıyor.</p>
      <p>Jandarma şüphelenmesin diye kendisine şehirden uzakta bir ev yapıyor. Hayvanları orada saklıyor. Ve eve güvenlik kameraları kuruyor. </p>
      <p>Zaten yakalanması da kamera kayıtlarındaki görüntüler sayesinde oluyor. Çünkü kayıtlarda evden gece yarısı kamuflaj kıyafetiyle çıkışları var.</p>
      <p>İlçe Jandarma Komutanı ve istihbarat ekibi uzun bir çalışma yapıyorlar.</p>
      <p>Günlerce bölgede araştırma yapılıyor. </p>
      <p>Yangın ve gazla boğulmaların dosyaları birleştiriliyor.</p>
      <p>Komutan şöyle diyor:</p>
      <p>“<b>Tam bir vahşi... Ama planlıyor. İnsanları kelepçeleyip yakıyor. Yaşlıları seçiyor.”</b></p>
      <p>Evet, Türk usulü bir seri katil olayını da görmüş olduk.</p>
      <p>Belki ‘Hannibal’ değil ama...</p>
      <p>12 kişiyi gözleyip, inceleyip, planlayıp yangın ve gazla boğulma süsü vererek öldüren bir seri katil bu...</p>
      <p>İnsan ister istemez soruyor: Acaba yalnızca 12 kişi mi? Başkaları da var mı? Bu manyağı yakalayan Jandarma ekibini yürekten kutluyorum. Helal olsun...</p>
      <p>
        <b>‘BANA BAK DOĞRUYU SÖYLE, SEN HAKKATEN BAKAN MISIN?’</b>
      </p>
      <p>Ben bizim milleti seviyorum arkadaş...  İşte Karadeniz’den <b>“fıkra gibi</b>” bir örnek...</p>
      <p>Geçtiğimiz cuma günü Çevre Bakanı <b>Murat Kurum,</b> Sinop’ta incelemeler yapıyor. </p>
      <p>Cuma namazı için tarihi Alaeddin Keykubat Camisi’ne gidiliyor. </p>
      <p>Normal olarak müftüyle birlikte yan yana kılacaklar. </p>
      <p>Tabii Bakan camiye girince, korumalar falan bir dalgalanma oluyor. </p>
      <p>O sırada da müftünün yanında yaşlı bir adam oturuyor.</p>
      <p>Meğerse her cuma orada kılarmış.</p>
      <p><b>Murat Kurum</b> için biraz yer açılınca <b>Bilal Dede</b> dönüp bir bakıyor.</p>
      <p>Müftü, <b>Bilal Dede</b>’ye <b>“Bakan Bey”</b> diyor.</p>
      <p><b>Murat Kurum </b>da yanına oturuyor. </p>
      <p><b>Bilal Dede</b> şöyle bir bakıp soruyor:</p>
      <p>
        <b>“Sen bakan mısın?”</b>
      </p>
      <p>Ve sonra şu diyalog gelişiyor:</p>
      <p>
        <b>“Evet, ben Çevre Bakanıyım”.</b>
      </p>
      <p><b>Kurum</b> bu cevabı verince, bu defa <b>Bilal Dede</b> işaret parmağını sallayarak soruyor:</p>
      <p>
        <b>“Bana bak doğruyu söyle, sen hakkaten bakan mısın?”</b>
      </p>
      <p><b>Murat Kurum</b> gülerek<b> “Evet” </b>diyor, ardından da bir kartvizitini çıkartıp veriyor. </p>
      <p><b>“Hah tamam” </b>diyor<b> Bilal Dede</b>:</p>
      <p>
        <b>“Madem çevre bakanısın, o zaman bizim mahallede Yesari Baba Türbesi var, etrafı dökülüyor, orayı yaptırıver.”</b>
      </p>
      <p><b>“Tamam” </b>diyor Bakan<b>...</b></p>
      <p>Namaz bitiyor. Çevre Bakanı <b>Murat Kurum,</b><b>Bilal Dede</b>’ye sarılıp ayrılıyor.</p>
      <p>Evet arkadaşlar, ben bizim insanımızdaki bu samimi hale, bu sahici duruşa bayılıyorum.</p>
      <p>Eminim <b>Murat Kurum</b>, <b>Bilal Dede</b>’nin isteğini yerine getirecektir.</p>
    </article>
  </body>
</html>