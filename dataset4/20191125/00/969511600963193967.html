<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/primarul-din-buzau-acuzat-de-un-consilier-psd-ca-a-contribuit-la-rezultatul-obtinut-de-dancila-18614584"/>
    <meta property="og:site_name" content="BusinessMagazin"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Primarul din Buzău, acuzat de un consilier PSD că a contribuit la rezultatul obţinut de Dăncilă"/>
    <meta property="og:description" content="Primarul din Buzău, Constantin Toma, este acuzat de un consilier local PSD că a contribuit „major” la rezultatul slab obţinut de Viorica Dăncilă. „Rezultatele celor două tururi de scrutin sunt catastrofale..."/>
  </head>
  <body>
    <article>
      <h1>Primarul din Buzău, acuzat de un consilier PSD că a contribuit la rezultatul obţinut de Dăncilă</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.businessmagazin.ro/autor/departamentul-corespondenti" target="_blank">Departamentul Corespondenţi</a></address>
      <h3>Primarul din Buzău, acuzat de un consilier PSD că a contribuit la rezultatul obţinut de Dăncilă</h3>
      <p>Primarul din Buzău, Constantin Toma, este acuzat de un consilier local PSD că a contribuit „major” la rezultatul slab obţinut de Viorica Dăncilă. „Rezultatele celor două tururi de scrutin sunt catastrofale pentru PSD Buzău”, scrie consilierul.</p>
      <p>„O spun sec şi fără menajamente: rezultatele celor două tururi de scrutin sunt catastrofale pentru PSD Buzău. În cunoştinţă de cauză, afirm cu toată responsabilitatea că la Buzău, la aceste rezultate slabe, care nu se regăsesc în istoria organizaţiei locale, a contribuit major liderul PSD - Municipiu, primarul Constantin Toma”, scrie consilierul local Constantin Florescu pe Facebook.</p>
      <p>Acesta aduce ca argumente în favoarea declaraţiilor sale: „comportamentul umilitor, cu frecvenţă zilnică, al lui Constantin Toma faţă de funcţionarii din Primărie şi angajaţii din societăţile subordonate, lipsa de respect faţă de lege, manifestată în majoritatea proiectelor de hotărâre supuse aprobării Consiliului Local Municipal şi dispreţul la adresa membrilor şi simpatizanţilor PSD, pe care ştie să îi folosească doar în interes personal”.</p>
      <p>„Iată cum grandomania şi beţia de putere pot răsturna realităţi politice construite timp de 30 de ani!”, scrie consilierul.</p>
    </article>
  </body>
</html>