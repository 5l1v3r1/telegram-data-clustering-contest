<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100314/1841177/Hviezda--46--serie-Hry-o-zivot--27-rokov-vo-vztahu----A-je-na-to-pysna-"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Hviezda (46) série Hry o život: 27 rokov vo vzťahu... A je na to pyšná!"/>
    <meta property="og:description" content="LOS ANGELES - Americká herečka Elizabeth Banks stretla svojho terajšieho manžela Maxa Handelmana v prvý deň na vysokej škole a sú spolu už 27 rokov. Štyridsaťpäťročná rodáčka z Pittsfieldu v štáte Massachusetts aj 46-ročný Handelman chodili spolu na University of Pennsylvania a Banks ju aj úspešne absolvovala."/>
  </head>
  <body>
    <article>
      <h1>Hviezda (46) série Hry o život: 27 rokov vo vzťahu... A je na to pyšná!</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Hviezda (46) série Hry o život: 27 rokov vo vzťahu... A je na to pyšná!</h3>
      <p>
        <i>LOS ANGELES - Americká herečka Elizabeth Banks stretla svojho terajšieho manžela Maxa Handelmana v prvý deň na vysokej škole a sú spolu už 27 rokov. Štyridsaťpäťročná rodáčka z Pittsfieldu v štáte Massachusetts aj 46-ročný Handelman chodili spolu na University of Pennsylvania a Banks ju aj úspešne absolvovala.</i>
      </p>
      <p>Za svoj najväčší úspech z týchto čias však považuje prosperujúci vzťah so svojím mužom. <i><b>“Dvadsaťsedem rokov. To je vec, na ktorú som najviac pyšná,”</b></i> povedala herečka pre magazín PORTER. Dvojica sa vzala v roku 2003 a má spolu dvoch synov, osemročného Felixa a sedemročného Magnusa.</p>
      <p>Elizabeth Banks účinkovala v trilógii o Spider-Manovi (2002, 2004, 2007) a vo všetkých častiach série Hry o život (2012, 2013, 2014, 2015). Predstavila sa aj v snímkach 40 rokov panic (2005), Nepremožiteľný (2006), Určite, možno (2008), W. (2008), Zack a Miri točia porno (2008), Tri dni k slobode (2010), Mládeži neprístupné (2013), Ulička hanby (2014) či Magic Mike XXL (2015).</p>
      <p>V rokoch 2010 až 2012 hrala v seriáli Štúdio 30 Rock (2006 - 2013), za účinkovanie v ktorom ju dva razy nominovali na cenu Primetime Emmy. Ako režisérka začínala krátkymi filmami, neskôr sa postarala o segment Middleschool Date spomínanej poviedkovej snímky Mládeži neprístupné, ktorá jej však rovnako ako ďalším tvorcom vyniesla Zlatú malinu za najhoršiu réžiu. Za snímku Ladíme 2 ju ale nominovali na Razzie Redeemer Award.</p>
    </article>
  </body>
</html>