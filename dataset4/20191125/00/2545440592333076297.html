<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/iraktaki-hukumet-karsiti-gosterilerde-4-gunde-11-kisi-oldu/1654890"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Irak'taki hükümet karşıtı gösterilerde 4 günde 11 kişi öldü"/>
    <meta property="og:description" content="Irak İnsan Hakları Komisyonu, 21-24 Kasım'da ülkenin çeşitli kentlerindeki gösterilerde yaklaşık 300 kişinin de yaralandığını duyurdu."/>
  </head>
  <body>
    <article>
      <h1>Irak'taki hükümet karşıtı gösterilerde 4 günde 11 kişi öldü</h1>
      <h2>Irak İnsan Hakları Komisyonu, 21-24 Kasım'da ülkenin çeşitli kentlerindeki gösterilerde yaklaşık 300 kişinin de yaralandığını duyurdu.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Arif Yusuf,Çağrı Koşak  </a></address>
      <h4>Bağdat</h4>
      <p><b>Irak Meclisine </b>bağlı <b>İnsan Hakları Komisyonundan </b>yapılan yazılı açıklamada, 1 Ekim'den bu yana devam eden gösteriler kapsamında 21-24 Kasım periyodunda yaşananlara ilişkin bilgi verildi.</p>
      <p>Güvenlik güçlerinin bu dönemde göstericilere karşı yine orantısız güç kullandığına işaret edilen açıklamada, başkent Bağdat'ta 1 kişinin hayatını kaybettiği, 68 kişinin yaralandığı aktarıldı.</p>
      <p>Açıklamada, ülkenin güneyinde yer alan Zikar kentindeki gösterilerde 7 kişinin öldüğü, 131 kişinin yaralandığı bilgisine yer verilirken, Basra'da ise 3 kişinin yaşamını yitirdiği, 90 kişinin yaralandığı kaydedildi.</p>
      <p>Komisyon, açıklamasında, hükümete ve güvenlik güçlerine, göstericilere yönelik aşırı şiddet kullanmama çağrısını yineledi.</p>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'den fazla kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine protestolarda şiddet kullanılması talimatı vermekle suçladıkları Başbakan Adil Abdulmehdi ve yolsuzluk iddiaları gerekçesiyle hükümetin istifasını istiyor.</p>
      <related>
        <a href="https://www.aa.com.tr/tr/dunya/iraktaki-hukumet-karsiti-gosterilerde-4-gunde-11-kisi-oldu/1654890"/>
        <a href="https://www.aa.com.tr/tr/dunya/irak-savunma-bakanligi-ulkede-askeri-darbe-oldugu-iddiasini-yalanladi/1654811"/>
        <a href="https://www.aa.com.tr/tr/dunya/irakta-hukumet-de-gostericiler-de-direniyor/1654603"/>
        <a href="https://www.aa.com.tr/tr/dunya/pence-aynul-esed-ussundeki-abdli-askerleri-ziyaret-etti-/1653746"/>
        <a href="https://www.aa.com.tr/tr/dunya/lubnanda-ogrenciler-ekonomik-durumu-protesto-etti/1653707"/>
        <a href="https://www.aa.com.tr/tr/dunya/irak-ta-sunni-koalisyon-meclis-oturumlarina-katilmayacak-/1653642"/>
      </related>
    </article>
  </body>
</html>