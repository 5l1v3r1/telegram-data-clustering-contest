<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939589/%D8%B1%D9%88%D8%B3%DB%8C%D9%87-%DA%86%DA%AF%D9%88%D9%86%D9%87-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%AC%D9%86%DA%AF%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%A2%D9%85%D8%A7%D8%AF%D9%87-%D9%85%DB%8C%E2%80%8C%DA%A9%D9%86%D8%AF-%D8%AF%D9%87-%D9%88%DB%8C%DA%98%DA%AF%DB%8C-%D8%B1%D9%88%D8%B4-%D8%AC%D9%86%DA%AF-%D9%85%D8%AF%D8%B1%D9%86-%D8%B1%D9%88%D8%B3%E2%80%8C%D9%87%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="روسیه چگونه خود را برای جنگهای آینده آماده می‌کند؟ / ده ویژگی روش جنگ مدرن روس‌ها"/>
    <meta property="og:description" content="طی چند قرن، روش جنگ روسیه مبتنی بر تعدد نیروها بوده است. دشمن خواه ناپلئون، هیتلر یا ناتو، روسیه با یک غلطک بزرگی از سربازان، تانک ها، توپخانه و سلاح های هسته ای از روی آنها عبور میکرد. آن روزها اما دیگر به سر رسیده است. اکنون روش جنگ مدرن روسیه بیشتر در مورد ظرافت و فناوری است. همچنین به روش جنگ غربی بسیار نزدیک است، و شباهت های زیادی به روش های آلمانی ها و آمریکایی های امروزی دارد."/>
  </head>
  <body>
    <article>
      <h1>روسیه چگونه خود را برای جنگهای آینده آماده می‌کند؟ / ده ویژگی روش جنگ مدرن روس‌ها</h1>
      <h2>در پژوهشی موسسه RAND بیان شد:</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>طی چند قرن، روش جنگ روسیه مبتنی بر تعدد نیروها بوده است. دشمن خواه ناپلئون، هیتلر یا ناتو، روسیه با یک غلطک بزرگی از سربازان، تانک ها، توپخانه و سلاح های هسته ای از روی آنها عبور میکرد. آن روزها اما دیگر به سر رسیده است. اکنون روش جنگ مدرن روسیه بیشتر در مورد ظرافت و فناوری است. همچنین به روش جنگ غربی بسیار نزدیک است، و شباهت های زیادی به روش های آلمانی ها و آمریکایی های امروزی دارد.</i>
      </p>
      <p>طی چند قرن، روش جنگ روسیه مبتنی بر تعدد نیروها بوده است. دشمن خواه ناپلئون، هیتلر یا ناتو، روسیه با یک غلطک بزرگی از سربازان، تانک ها، توپخانه و سلاح های هسته ای از روی آنها عبور میکرد. آن روزها اما دیگر به سر رسیده است. اکنون روش جنگ مدرن روسیه بیشتر در مورد ظرافت و فناوری است. همچنین به روش جنگ غربی بسیار نزدیک است، و شباهت های زیادی به روش های آلمانی ها و آمریکایی های امروزی دارد.</p>
      <p>پژوهش جدیدی از سوی موسسه RAND در این مورد بیان میکند: «گرچه نظامی گری روسیه آشکارا تحت تأثیر اجدادشان در اتحاد جماهیر شوروی قرار دارد، اما نیروهای مسلح فدراسیون روسیه به طور چشمگیری تکامل یافته اند تا واقعیت های جدیدی را که پیش روی رهبری دفاعی روسیه قرار دارد، منعکس کنند. روسیه دیگر از مزیت نیروی انسانی گسترده نسبت به دشمنان بالقوه خود برخوردار نیست و با توجه به سرعت، دامنه و قدرت تخریب تسلیحات مدرن که از آسمان فرو می آیند، نمی تواند زمین بدهد و زمان بخرد. رهبران نظامی روسیه در مواجهه با آینده ای که نقاط قوت سنتی آنها دیگر یا به کل وجود ندارد یا کمتر مفید است، خود را با روشهایی تطبیق داده اند که از طریق آنها بتوانند به شکل موثر از خاک خود دفاع کنند و در صورت لزوم، امکان عملیات محدود نهاجمی در پیرامون خود را فراهم آورند».</p>
      <figure>
        <img src="https://cdn.tabnak.ir/files/fa/news/1398/9/4/1095332_536.jpg"/>
      </figure>
      <p>با توجه به اینکه معمولا تحلیلها از استراتژی و اهداف روسیه غالباً با ایدئولوژی تحلیلگران متفاوت است، پژوهش RAND با یک پیشفرض آشکار آغاز می شود: «نیروهای نظامی روسیه در درجه اول برای دفاع از خاک خود، به ویژه مراکز مهم پر جمعیت و صنعتی موضع گرفته اند. هیچ نشانه ای از این که روسیه به دنبال درگیری در مقیاس بزرگ با یک همسایه یا رقیب دیگر باشد، وجود ندارد و در واقع به نظر می رسد که رهبران روسیه خطرات و کاستی هایی را که روسیه در صورت درگیری طولانی با یک رقیب قدرتمند مانند ناتو با آن روبرو است، درک می کنند.»</p>
      <p>بر مبنای این پیش فرض، نویسندگان این پژوهش ده ویژگی اصلی روش فعلی جنگ روسیه را فهرست میکنند:</p>
      <p>1- «ارتش روسیه برای دفاع از خاک خود و مراکز مهم صنعتی و جمعیتی، با استفاده از پدافندهای هوایی چند لایه یکپارچه و تعداد محدودی از مأموریت های دفاعی و سرزمین های حائل، برای خرید فضا و زمان در راستای واکنش در برابر حملات احتمالی یا تهاجم، موضع گرفته است». دفاع مرزی و استفاده از سرزمین های حائل از شیوه سنتی روسیه در خرید زمان بهره میبرد و این امکان را فراهم می کند تا این کشور بتواند فضای تنفس برای بسیج نیرو داشته باشد. آنها همچنین از سلاح های هسته ای  به عنوان تضمینی برای تمامیت ارضی روسیه استفاده میکنند.</p>
      <p>2- «روسیه امیدوار به دفاع از خاک خود است و در عین حال در تلاش برای پرهیز از درگیری با یک رقیب یا همسایه خود با استفاده از سیستم های دفاعی و سلاح های با برد زیاد است. این تسلیحات برد بلند همچنین می تواند مزایای عملیاتی برای نیروهای روسی که اقدام به عملیات تهاجمی در نزدیکی مرزهای خود میکنند را فراهم آورد». روسیه در صدد است هرگونه تهدیدی در مرزهای خود را که بتواند منجر به حمله احتمالی به خاک روسیه شود، از بین ببرد؛ همانند ناوهای هواپیمابر،، کشتی هایی که قادر به حمله به اهداف سرزمینی هستند یا سیستم های دفاع هوایی بر روی آنها سوار است، پایگاه های خارجی و برخی از انواع هواپیماها. روسیه برای دستیابی به این هدف انواع موشک های زمینی، دریایی و هوایی را طراحی کرده است. مطالعه RAND بیان کرده که در حالیکه روسیه از یک استراتژی مشترک برای استفاده از نیروهای هوایی، زمینی، دریایی و نیروهای نامتقارن استفاده خواهد کرد، «استراتژیستهای روسی معتقدند هوافضا حوزه اصلی جنگ مدرن خواهد بود.»</p>
      <p>3- "با توجه به ضعف های متعارف روسیه در یک جنگ طولانی با یک دشمن همسایه یا رقیب نزدیک، این کشور تلاش میکند از استراتژی های اقدام غیر مستقیم و پاسخ های نامتقارن در حوزه های مختلف استفاده کند تا این عدم توازن را کاهش دهد.»</p>
      <p>4- تضمین نهایی برای مدیریت تنش از سوی روسیه، زرادخانه تسلیحات هسته ای تاکتیکی و استراتژیک این کشور است. روسیه ممکن است تهدید کند که در پاسخ به حملات با تسلیحات متعارف که می تواند کنترل رژیم بر سرزمین خود را تضعیف یا بازدارندگی هسته ای این کشور را تهدید کند، تسلیحات هسته ای خود را به کار گیرد». این پژوهش نتیجه گیری می کند که حمله به منطقه تحت احاطه روسی کالینینگراد، در قلمرو آلمان که پس از جنگ جهانی دوم ضمیمه خاک روسیه شده است، تهدیدی وجودی برای روسیه محسوب می شود.</p>
      <p>5- «چندین مورد از عملیات روسیه و اتحاد جماهیر شوروی شامل یک حمله برق آسا و هماهنگ با هدف تلاش برای دستیابی به اهداف عملیاتی در یک دوره بسیار کوتاه بوده است. این مورد احتمالاً به ویژه در عملیات از پیش برنامه ریزی شده به همان شکل باقی خواهد ماند». روسیه همچنین از عملیات فریب (ماسکیروکا) برای آماده سازی مخفیانه عملیات خود استفاده خواهد کرد.</p>
      <p>6- «اصلاحات صورت گرفته در ساختار نیروهای نظامی با درصد قابل توجه بیشتری، اجزای زمینی نیروهای مسلح روسیه را در آمادگی برای موارد اظطراری قرار میدهد، در حالی که تعداد کل واحدها را کاهش داده است. این واحدها می توانند با راه آهن در مکان های مورد نظر مستقر شوند تا در پاسخ به بحران های احتمالی با سرعت و قدرت جنگ زمینی را به پیش برند.»</p>
      <p>7- «رویکردهای جنگ متعارف و غیر متعارف احتمالاً در بسیاری از سناریوهای درگیری احتمالی با هم مورد استفاده قرار خواهد گرفت. نیروهای عملیات ویژه، نیروهای شبه نظامی و غیرنظامیان ممکن است بخشی از این هدفگذاری باشند، تا هشیاری عملیاتی از وضعیت جنگ و برخی قابلیت های ایذایی را در سرتاسر نبرد فراهم کنند.»</p>
      <p>8- «در سطح عملیاتی و تاکتیکی، روسیه به احتمال زیاد بر روی مختل کردن، تضعیف یا از بین بردن ساختار فرماندهی و کنترل و توانایی های اعمال قدرت دشمن با استفاده از قدرت آتش محرک، جنگ سایبری / الکترونیکی و اقدام مستقیم نیروهای عملیاتی تمرکز خواهد کرد.»</p>
      <p>9- «روسیه دارای تعداد محدودی از قابلیت های حمله با دقت متعارف و برد بلند است که می تواند در برابر اهداف کلیدی عملیاتی و استراتژیک دشمن، به ویژه در مناطق مشخص و شناخته شده استفاده شود.»</p>
      <p>10- بر روی زمین، تاکتیک های روسی به احتمال مبتنی بر تأکید زیاد بر آتش غیرمستقیم و انبوه (بخصوص آتش دوربرد) خواهد بود. نیروهای روسی به جای درگیری مستقیم، سعی خواهند کرد از مانور زمینی برای احاطه و مستقر کردن نیروهای دشمن در یک نقطه مشخص استفاده کنند و سپس آنها را با آتش انبوه توپخانه نابود کنند.»</p>
      <p>با این حال، پژوهش RAND همچنین این سوال را مطرح کرده است که ارتش روسیه چگونه می تواند این رویکرد جدید جنگ را عملی کند. در حالی که برخی از نیروها، مانند سربازان نیروی هوایی، در درگیری هایی مانند جنگ سوریه به خوبی عمل کرده اند، سایر واحدهای ارتش روسیه به سلاح های قدیمی مجهز شده و درصد بیشتری از سربازان دارای شرایط 12 ماهه خدمت هستند. جای تعجب نیست که آنها احتمالا برای دستیابی به همان سطح عملکردی نیروهای مستقر در سوریه دچار مشکلات فراوان باشند. اینکه آیا ارتش روسیه به طور کلی می تواند توانایی های مشاهده شده در درگیری های اخیر مانند جنگ سوریه را در مقیاسی گسترده تر عملیاتی کند، سوالی است که به گفته RAND باید به دنبال پاسخ آن بود.</p>
    </article>
  </body>
</html>