<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939519/%DB%8C%D9%88%D8%B1%D8%B4-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%85%D8%B5%D8%B1-%D8%A8%D9%87-%D8%AF%D9%81%D8%AA%D8%B1-%D8%B3%D8%A7%DB%8C%D8%AA-%D9%85%D8%AF%DB%8C-%D9%85%D8%B5%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="یورش نیروهای امنیتی مصر به دفتر سایت «مدی مصر»"/>
    <meta property="og:description" content="نیروهای امنیتی مصر با پوشش شخصی عصر امروز (یکشنبه) به دفتر سایت مستقل «مدی مصر» یورش برده و اعضای این سایت را بازداشت کردند."/>
  </head>
  <body>
    <article>
      <h1>یورش نیروهای امنیتی مصر به دفتر سایت «مدی مصر»</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>نیروهای امنیتی مصر با پوشش شخصی عصر امروز (یکشنبه) به دفتر سایت مستقل «مدی مصر» یورش برده و اعضای این سایت را بازداشت کردند.</i>
      </p>
      <p>نیروهای امنیتی مصر با پوشش شخصی عصر امروز (یکشنبه) به دفتر سایت مستقل «مدی مصر» یورش برده و اعضای این سایت را بازداشت کردند.</p>
      <p>به گزارش ایسنا به نقل از شبکه خبری الجزیره، جمال عید، مدیر شبکه عربی اطلاعات حقوق بشر در توییتی نوشت، نیروهای امنیتی به سایت مذکور یورش برده و اعضای آن را بازداشت کردند.</p>
      <p>عید در مورد وضعیت سردبیران سایت اظهارنظری نکرده و احتمال داد که این حمله با خبری که سایت مدی مصر درباره برکناری محمود سیسی، پسر عبدالفتاح سیسی، رئیس جمهوری مصر از دستگاه اطلاعات این کشور در ارتباط باشد.</p>
      <p>در همین راستا، سازمان عفو بین‌الملل حمله نیروهای امنیتی مصر به سایت مذکوررا محکوم کرد و در صفحه فیس‌بوک خود نوشت: در یک اقدام خطرناک، نیروهای امنیتی مصر به دفتر سایت مدی مصر یورش برده و مانع از ورود وکلای مدافع به این دفتر شدند. مقامات امنیتی باید هرچه سریع‌تر این مکان را ترک و اعضای سایت را به دلیل انجام وظیفه خود، مورد تعرض قرار ندهند.</p>
      <p>سایت مدی مصر دو روز پیش فاش کرده بود، سیسی تصمیم گرفته، پسرش محمود سیسی را از صحنه سیاسی داخل مصر خارج و او را نماینده مصر در روسیه قرار دهد، مسأله‌ای که باعث جنجال در رسانه‌های مصر شد.</p>
      <p>این سایت به نقل از دو منبع جدا در داخل سازمان اطلاعات مصر اعلام کرد، پس از اینکه افزایش نفوذ محمود که معاون این سازمان است، تأثیر سوء بر پدرش گذاشت و از طرفی هم در مدیریت پرونده‌هایی که بر عهده وی گذارده شده بود، موفق عمل نکرد، عبدالفتاح سیسی تصمیم مذکور را اتخاذ کرد.</p>
      <p>نیروهای امنیتی مصر همچنین روز جمعه شادی زلط، روزنامه‌نگار سایت مدی مصر را بازداشت کردند و تاکنون محل بازداشت وی مشخص نشده است.</p>
      <p>همچنین منابع حقوق بشری مصر از آزادی سه تن از سردبیران سایت "مدی مصر" پس از گذشت چند ساعت از بازداشت آنها توسط مقامات امنیتی خبر دادند.</p>
    </article>
  </body>
</html>