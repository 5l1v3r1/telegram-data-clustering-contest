<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/it-thai-news/381731"/>
    <meta property="og:site_name" content="beartai"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="เปิดราคาไทย Sony Walkman A100 และ Walkman ZX500 เครื่องฟังเพลงเสียงเทพ ใช้ Android"/>
    <meta property="og:description" content="หลังจากที่ Sony เปิดตัว Walkman A100 และ Walkman ZX500 ไปตั้งแต่ 3 เดือนก่อน ซึ่งเป็นเครื่องเล่นเพลง Hi-Res ตัวล่าสุดที่เปลี่ยนระบบปฏิบัติการจากเดิมที่ใช้ระบบปฏิบัติการภายในของ Sony เอง มาเป็น Android ทำให้สามารถลงแอปฟังเพลงแบบสตรีมมิงได้แล้ว และเปลี่ยนพอร์ตเชื่อมต่อจาก WM Port ที่เป็นพอร์ตเฉพาะตัว มาเป็น USB-C ก็ทำให้สาวกของ Sony Walkman สนใจรุ่นนี้มาก วันนี้โซนี่ก็ได้เปิดราคาไทยของเครื่องทั้ง 2 รุ่นนี้ออกมาแล้วครับ โดยจะวางตลาดจริง ๆ ในช่วงกลางเดือนธันวาคมนี้"/>
  </head>
  <body>
    <article>
      <h1>เปิดราคาไทย Sony Walkman A100 และ Walkman ZX500 เครื่องฟังเพลงเสียงเทพ ใช้ Android</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Ekapol Chucherd</a></address>
      <p>หลังจากที่ <a href="https://www.beartai.com/news/itnews/357255">Sony เปิดตัว Walkman A100 และ Walkman ZX500 ไปตั้งแต่ 3 เดือนก่อน</a> ซึ่งเป็นเครื่องเล่นเพลง Hi-Res ตัวล่าสุดที่เปลี่ยนระบบปฏิบัติการจากเดิมที่ใช้ระบบปฏิบัติการภายในของ Sony เอง มาเป็น Android ทำให้สามารถลงแอปฟังเพลงแบบสตรีมมิงได้แล้ว และเปลี่ยนพอร์ตเชื่อมต่อจาก WM Port ที่เป็นพอร์ตเฉพาะตัว มาเป็น USB-C ก็ทำให้สาวกของ Sony Walkman สนใจรุ่นนี้มาก วันนี้โซนี่ก็ได้เปิดราคาไทยของเครื่องทั้ง 2 รุ่นนี้ออกมาแล้วครับ โดยจะวางตลาดจริง ๆ ในช่วงกลางเดือนธันวาคมนี้</p>
      <h3>ราคาไทยของ Sony Walkman A100</h3>
      <p>สำหรับ Sony Walkman A100 นั้นถือเป็นเครื่องเล่นเพลงในระดับกลาง สำหรับผู้ต้องการฟังเสียงเพลงที่ดีกว่าการฟังจากสมาร์ตโฟนทั่วไป เพราะว่า Walkman นั้นออกแบบมาเพื่อฟังเพลงโดยเฉพาะ จึงทำให้ภาคขยายเสียง หรือภาคถอดรหัสเสียงได้รับการสร้างอย่างดีเพื่อให้คงความเป็นต้นฉบับไว้ให้ได้มากที่สุด รวมถึงเทคโนโลยีปรับแต่งเสียงจากโซนี่เอง ที่คืนอารมณ์และความอบอุ่นให้เสียงเพลง เอาเป็นว่าฟังเพลงจาก Walkman แล้วเสียงหวานกว่าฟังจากโทรศัพท์เยอะ</p>
      <figure>
        <img src="https://www.beartai.com/wp-content/uploads/2019/11/Walkman-A100-Color-2.jpg"/>
        <figcaption>สีสันทั้งหมดของ Sony Walkman A100</figcaption>
      </figure>
      <p>Sony Walkman A100 นั้นมีอยู่ด้วยกัน 3 รุ่นคือ</p>
      <ul>
        <li>Walkman A105 ความจุในเครื่อง 16 GB มีให้เลือก 5 สีคือ แดง, ดำ, เขียว, ส้ม, น้ำเงิน ราคา 10,990 บาท</li>
        <li>Walkman A105 TPS รุ่น Limited Edition ความจุ 16 GB มีขายแค่ 99 เครื่องในไทย มาพร้อมโลโก้ 40 ปี Walkman และเคสพิเศษที่ใส่เครื่องแล้วเหมือน Walkman TPS-L2 เครื่องเล่นเพลงพกพารุ่นแรกของโซนี่ที่วางขายเมื่อ 40 ปีก่อน มีสีดำสีเดียว ราคา 14,440 บาท (ตอนนี้ของหมดไปแล้ว)</li>
        <li>Walkman A106 ความจุในเครื่อง 32 GB พร้อมหูฟังตัดเสียงรบกวน IER-NW510N ที่ดีไซน์มาเฉพาะสำหรับใช้กับ Walkman มีสีดำให้เลือกสีเดียว ราคา 14,990 บาท</li>
      </ul>
      <figure>
        <iframe src="https://www.youtube.com/embed/kQMqsKb6fKk" width="640" height="360" data-service="Youtube" scrolling="no"/>
      </figure>
      <p>Sony Walkman ทุกรุ่นนั้นสามารถใส่ MicroSD เพิ่มความจุในเครื่องได้นะครับ เพราะเพลง Hi-Res ต้องใช้พื้นที่ในการเก็บเยอะ</p>
      <h3>ราคาไทยของ Sony Walkman ZX500</h3>
      <figure>
        <img src="https://www.beartai.com/wp-content/uploads/2019/09/SonyZX500-1024x683.jpg"/>
      </figure>
      <p>เจ้า Sony Walkman ZX500 ถือเป็นเครื่องเล่นเพลงกลุ่มบนของโซนี่นะครับ คือความสามารถของ A100 ใน ZX500 ก็มีหมด แต่เพิ่มเติมคือรองรับช่องหูฟังขนาด 4.4 mm ด้วย ซึ่งให้เสียงดีกว่าช่องหูฟังแบบ 3.5 mm เดิม (แต่ก็ยังมีมาใน ZX500 นะ)</p>
      <p>โดยราคาของ Sony Walkman ZX507 ความจุ 64 GB ที่ขายในไทยคือ 25,990 บาทครับ</p>
      <p>เอาเป็นว่าคนฟังเพลงควรได้มาลองฟังเสียงของ Walkman ดูสักครั้ง เตรียมไฟล์ชัด ๆ หรือบริการเพลงเทพ ๆ มา แล้วจะรู้ว่าเครื่องเล่นเพลง Hi-Res มันก็มีที่ยืนของมันในยุคที่สมาร์ตโฟนทำได้ทุกอย่างครับ</p>
      <p>พิสูจน์อักษร : สุชยา เกษจำรัส</p>
    </article>
  </body>
</html>