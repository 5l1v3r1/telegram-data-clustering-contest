<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200841"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="গ্রেনেড তৈরির সরঞ্জামসহ ৪ জেএমবি নেতা গ্রেপ্তার"/>
    <meta property="og:description" content="বগুড়ায় জেএমবির রংপুর ও রাজশাহী বিভাগীয় প্রধানসহ ৪ জনকে গ্রেপ্তার করেছে পুলিশ। এ সময় তাদের কাছ থেকে দেশীয় অস্ত্র, চাপাতি, বিস্ফোরক ও গ্রেনেড তৈরির বিপুল পরিমাণ সরঞ্জামাদি উদ্ধার করা হয়েছে। গোপন সংবাদের ভিত্তিতে পুলিশ হেডকোয়ার্টার্সের এলআইসি শাখা ও বগুড়া জেলা গোয়েন্দা শাখার যৌথ অভিযানে রোববার দিবাগত রাত ১টায় বগুড়ার শিবগঞ্জ উপজেলার পাকুড়তলা বাসস্ট্যান্ড এলাকা থেকে তাদের গ্রেপ্তার করা হয়। রোববার বেলা ১১টায় বগুড়া পুলিশ সুপারের কার্যালয়ে এক সংবাদ সম্মেলন করে পুলিশ সুপার আলী আশরাফ ভূঞা সাংবাদিকদের  এ তথ্য নিশ্চিত করেন। গ্রেপ্তারকৃতরা হলো পুরাতন জেএমবির রংপুর ও রাজশাহী বিভাগের দাওয়াতি বিভাগ প্রধান আতাউর রহমান ওরফে হারুন ওরফে আরাফাত (৩৪), পুরাতন জেএমবির রংপুর ও রাজশাহী  বিভাগের বায়তুল মাল প্রধান ও নওগাঁ জেলার দায়িত্বশীল মিজানুর রহমান ওরফে নাহিদ ওরফে মোরছাল (৪২), পুরাতন জেএমবির গাইবান্ধা জেলার দায়িত্বশীল জহুরুল ইসলাম ওরফে সিদ্দিক (২৭) ও পুরাতন জেএমবির বগুড়া জেলার দায়িত্বশীল মো. মিজানুর রহমান (২৪)।   সংবাদ সম্মেলনে পুলিশ সুপার আলী আশরাফ ভূঞা জানান, বগুড়া-রংপুর মহাসড়কের পাকুড়তলা বাসস্ট্যান্ডের পূর্বপার্শ্বে জেএমবির গোপন …"/>
  </head>
  <body>
    <article>
      <h1>গ্রেনেড তৈরির সরঞ্জামসহ ৪ জেএমবি নেতা গ্রেপ্তার</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">বগুড়া ও শিবগঞ্জ প্রতিনিধি</a></address>
      <p>বগুড়ায় জেএমবির রংপুর ও রাজশাহী বিভাগীয় প্রধানসহ ৪ জনকে গ্রেপ্তার করেছে পুলিশ। এ সময় তাদের কাছ থেকে দেশীয় অস্ত্র, চাপাতি, বিস্ফোরক ও গ্রেনেড তৈরির বিপুল পরিমাণ সরঞ্জামাদি উদ্ধার করা হয়েছে। গোপন সংবাদের ভিত্তিতে পুলিশ হেডকোয়ার্টার্সের এলআইসি শাখা ও বগুড়া জেলা গোয়েন্দা শাখার যৌথ অভিযানে রোববার দিবাগত রাত ১টায় বগুড়ার শিবগঞ্জ উপজেলার পাকুড়তলা বাসস্ট্যান্ড এলাকা থেকে তাদের গ্রেপ্তার করা হয়। রোববার বেলা ১১টায় বগুড়া পুলিশ সুপারের কার্যালয়ে এক সংবাদ সম্মেলন করে পুলিশ সুপার আলী আশরাফ ভূঞা সাংবাদিকদের  এ তথ্য নিশ্চিত করেন। গ্রেপ্তারকৃতরা হলো পুরাতন জেএমবির রংপুর ও রাজশাহী বিভাগের দাওয়াতি বিভাগ প্রধান আতাউর রহমান ওরফে হারুন ওরফে আরাফাত (৩৪), পুরাতন জেএমবির রংপুর ও রাজশাহী  বিভাগের বায়তুল মাল প্রধান ও নওগাঁ জেলার দায়িত্বশীল মিজানুর রহমান ওরফে নাহিদ ওরফে মোরছাল (৪২), পুরাতন জেএমবির গাইবান্ধা জেলার দায়িত্বশীল জহুরুল ইসলাম ওরফে সিদ্দিক (২৭) ও পুরাতন জেএমবির বগুড়া জেলার দায়িত্বশীল মো. মিজানুর রহমান (২৪)।   </p>
      <p>সংবাদ সম্মেলনে পুলিশ সুপার আলী আশরাফ ভূঞা জানান, বগুড়া-রংপুর মহাসড়কের পাকুড়তলা বাসস্ট্যান্ডের পূর্বপার্শ্বে জেএমবির গোপন  বৈঠকের সংবাদ পাওয়া পেয়ে এই অভিযান পরিচালনা করা হয়। এসময় চারজনকে গ্রেপ্তার করতে সক্ষম হয় অভিযান পরিচালনাকারী দল। আরো দুই তিনজন পালিয়ে যায়। এসময় তাদের কাছে থেকে হয় ১টি পিস্তল, ৩ রাউন্ড গুলি, ২টি চাপাতি, ১টি চাকু, ১ কেজি বিস্ফোরক, ৮টি গ্রেনেড বডি ও গ্রেনেড তৈরির সরঞ্জাম উদ্ধার করা হয়।</p>
      <p>পুলিশ সুপার আলী আরো জানান, গ্রেপ্তারকৃতদের মধ্যে রংপুর ও রাজশাহী বিভাগের দাওয়াতি বিভাগ প্রধান আতাউর রহমান রংপুরের কাউনিয়া থানার বেটুবাড়ি গ্রামের আঃ করিম সরকার এর ছেলে।</p>
      <p>তিনি ২০১৩ সালে জেএমবিতে যোগদান করে রংপুর বিভাগে দাওয়াতি কার্যক্রম পরিচালনা শুরু করে। এরপর ২০১৮ সালে রংপুর ও রাজশাহী বিভাগে দাওয়াতি বিভাগের প্রধান হিসেবে দায়িত্ব লাভ করে। তার বিরুদ্ধে রংপুরের কাউনিয়া থানায় বিশেষ ক্ষমতা আইনে মামলা রয়েছে।</p>
      <p>পুরাতন জেএমবি নওগাঁ জেলার দায়িত্বশীল মিজানুর রহমান নওগাঁর পোরশা থানার কাশিতারা গ্রামের গোলাম মোহাম্মদ এর ছেলে। তিনি ২০০৪ সালে জেএমবিতে যোগদান করে নওগাঁ জেলায় দাওয়াতি কার্যক্রম শুরু করে। ২০১৭ সালের প্রথম দিকে রংপুর ও রাজশাহী বিভাগের বায়তুল মাল প্রধান হিসেবে দায়িত্ব লাভ করে। সে রংপুরসহ বিভিন্ন সময় বিভিন্ন স্থানে বাসা ভাড়া নিয়ে আত্মগোপন করে নওগাঁ জেলার সাংগঠনিক কার্যক্রম পরিচালনা করে আসছিল।</p>
      <p>পুরাতন জেএমবি নওগাঁ জেলার দায়িত্বশীল মোঃ জহুরুল ইসলাম সিদ্দিক গাইবান্ধার রামচন্দ্রপুর সোনারপাড়া গ্রামের আব্দুল গাফফার এর ছেলে। সে ২০১১ সালে ঢাকায় সুয়েটার কোম্পানিতে চাকুরি করাকালীন জেএমবিতে যোগদান করে এবং গাইবান্ধা জেলায় দাওয়াতি কার্যক্রম পরিচালনা শুরু করে। এরপর ২০১৬  সালের মাঝামাঝিতে রংপুর ও রাজশাহী বিভাগের বায়তুল মাল প্রধান ও নওগাঁ জেলার দায়িত্বশীল মিজানুর রহমান ওরফে নাহিদ এর মেয়ে আয়শা সিদ্দিকীকে ঢাকায় বিয়ে করে। এরপর ২০১৭ সালের দিকে গাইবান্ধা জেলার দাওয়াতি বিভাগের প্রধান হিসেবে দায়িত্ব লাভ করে। সে ঢাকাসহ বিভিন্ন জেলায় ছদ্মবেশে  ডিম, পেপার ও পাপ্পন বিক্রি করে দাওয়াতি কার্যক্রম পরিচালনা করতো।</p>
      <p>এছাড়া পুরাতন জেএমবি বগুড়া জেলার দায়িত্বশীল মিজানুর রহমান ২০১৬ সালে পুরাতন জেএমবিতে যোগদান করে এবং বগুড়া জেলায় দাওয়াতি কার্যক্রম পরিচালনা শুরু করে। এরপর ২০১৭ সালের প্রথম দিক হতে বগুড়া জেলার দায়িত্বশীল হিসেবে কার্যক্রম পরিচালনা করতে থাকে। মিজানুর রহমান বগুড়ার সারিয়াকান্দি উপজেলার হাটশেরপুর বাধ গ্রামের হামিদুল ইসলামের ছেলে।</p>
      <p>বগুড়া গোয়েন্দা পুলিশের ইনপেক্টার আছলাম আলী জানান, গ্রেফতারকৃতদের বিরুদ্ধে বগুড়া সদর থানায়  অস্ত্র ও বিস্ফোরক আইনে দুটো আলাদা মামলা দায়ের করা হয়েছে। তাদের ব্যাপক জিজ্ঞাসাবাদের জন্য ১০ দিনের রিমান্ড আবেদন করা হলে আদালত ৪ দিনের মঞ্জুর করেছে।</p>
      <p>এই বিভাগের সর্বাধিক পঠিত</p>
    </article>
  </body>
</html>