<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774379,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="180 זוכי מחיר למשתכן בגליל ים נתקעו בצנרת"/>
    <meta property="og:description" content="ועדת התכנון המקומית התירה לבנות יותר דירות מהנקוב בתב&quot;ע. שלוש שנים אחרי שהזוכים חתמו על חוזים, הם נדרשים להמתין להכרעת הוועדה המחוזית תל אביב"/>
  </head>
  <body>
    <article>
      <h1>180 זוכי מחיר למשתכן בגליל ים נתקעו בצנרת</h1>
      <h2>ועדת התכנון המקומית התירה לבנות יותר דירות מהנקוב בתב"ע. שלוש שנים אחרי שהזוכים חתמו על חוזים, הם נדרשים להמתין להכרעת הוועדה המחוזית תל אביב</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שלומית צור</a></address>
      <p>עיריית הרצליה מסרבת לתת היתר בנייה <a href="https://www.calcalist.co.il/real_estate/articles/0,7340,L-3752126,00.html">לפרויקט האחרון של מחיר למשתכן בגליל ים</a>, לאחר שהוועדה המקומית לתכנון ובנייה אישרה לבנות במתחם יותר דירות מהמכסה הנקובה בתב"ע (תוכנית בניין עיר). התוצאה היא שהקרקע לפרויקט האחרון, 260 דירות של החברות סלע נדל"ן ואיסתא נדל"ן ששווקו לפני שלוש שנים - תקועה. הפרויקט כולל 180 דירות מחיר למשתכן שכבר בחרו דירות וחתמו על חוזים. כעת מגלגלות הרשויות את הבעיה לוועדת התכנון המחוזית תל אביב, שבסמכותה לשחרר את המגבלה.</p>
      <p><a href="https://www.calcalist.co.il/marketing/articles/0,7340,L-3704688,00.html">כבר בדצמבר 2016 שיווקה המדינה</a> מגרשים למאות דירות מחיר למשתכן במתחם גליל ים בהרצליה. התב"ע למתחם הגבילה את היתרי הבנייה ל־1,700 דירות בשל עבודות ניקוז שצפויות היו להתבצע בהמשך. במכרז שערכה רשות מקרקעי ישראל (רמ"י) זכו אפריקה ישראל, רמי שבירו, סלע נדל"ן ואיסתא נדל"ן, פרשקובסקי ואזורים בקרקעות לבניית 1,468 דירות.</p>
      <figure>
        <img src="https://images1.calcalist.co.il/PicServer3/2018/08/01/837195/CAL100053_l.jpg"/>
        <figcaption>גליל ים <br/>צילום: עמית שעל</figcaption>
      </figure>
      <p>לאחר הזכייה ביקשו כל החברות הקלות לבנייה תוספת דירות, והוועדה המקומית לתכנון ובנייה הרצליה אישרה תוספת של 350 דירות. בכך הגיע מספר הדירות במתחם שנדרשות להיתרי בנייה ל־1,818 דירות - יותר מהמכסה הקבועה בתב"ע. בשבוע שעבר קיבלה אזורים היתר בנייה לפרויקט שלה במתחם, אך בקשת ההיתר של הפרויקט האחרון, זה של סלען ואיסתא נדל"ן, זכה לסירוב.</p>
      <p>ל"כלכליסט" נודע שגם עיריית הרצליה וגם רמ"י תומכות בביטול המגבלה. במכתב ששיגרו ליו"ר הוועדה המחוזית לתכנון ובנייה תל אביב ולמתכננת מחוז תל אביב במינהל התכנון מבקשות העירייה ורמ"י לשנות את השלביות הקבועה בתב"ע: "החלטת הוועדה (המחוזית לתכנון ובנייה ת"א - של"צ) קבעה כי ניתן יהיה להוציא עד 1,700 יחידות דיור כולל הקלות, לאור בחינת הנתונים שהיו בעירייה נכון לאותה עת", כתבו מתכננת מחוז תל אביב ברמ"י גילי טסלר ומהנדסת עירית הרצליה חנה חרמש, "הגבלת ההיתרים נבעה בזמנו והתייחסה לתוכנית ניקוז כוללת לעיר הרצליה".</p>
      <p>לטענת טסלר וחרמש, ביצוע תוכנית הניקוז הושלם "זה מכבר" ו"עונה על צורכי מלוא התוכנית ועוד יותר ממנה". עוד הן מציינות כי "לאור התקדמות הפיתוח הרצינית במתחם ולאור הפער שנוצר (בין מספר הדירות המבוקשות לאלו שמותרות בתב"ע - ש"צ) מבקשות עיריית הרצליה ורמ"י, להגביר את יכולת הוצאת היתרי הבנייה בשכונה באופן שיכסה את כלל הדירות במגרשים".</p>
      <p>מוועדת התכנון המחוזית ת"א נמסר: "הפנייה הגיעה ותשובץ לדיון בהקדם". מעיריית הרצליה נמסר: "העירייה הגישה בקשה יחד עם רמ"י לשינוי השלביות לאחר קבלת חוות דעת מקצועית בנושא הניקוז. טיפלנו בכל הקבלנים בצורה שווה ותעדפנו את הוצאת ההיתרים לפי סדר הקליטה בוועדה". מרמ"י נמסר: "רמ"י עמדה במגבלת 1,700 הדירות שנקבעה בהחלטת הוועדה המחוזית. ועדת התכנון המקומית אישרה דירות נוספות בהתאם להקלת שבס. מכיוון שהוועדה המחוזית קבעה את המגבלה יש לתקן את האישור שנתנה בהקדם".</p>
    </article>
  </body>
</html>