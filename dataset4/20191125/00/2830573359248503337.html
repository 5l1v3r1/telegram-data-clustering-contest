<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/altri-sport/running/2019/11/25-63784469/sara_dossena_torna_alla_grande_alla_ganten_milano_21/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Sara Dossena torna alla grande alla Ganten Milano 21"/>
    <meta property="og:description" content="La terza edizione della Ganten Milano 21 Half Marathon  conferma le migliori attese. Christian Kreienbühl  e Sara Dossena dominano la prova regina. Eyob Faniel  e Francesca Bertoni danno spettacolo nella 10 K."/>
  </head>
  <body>
    <article>
      <h1>Sara Dossena torna alla grande alla Ganten Milano 21</h1>
      <h2>La terza edizione della <b>Ganten Milano 21 Half Marathon</b> conferma le migliori attese. <b>Christian Kreienbühl </b>e <b>Sara Dossena</b> dominano la prova regina. <b>Eyob Faniel </b>e <b>Francesca Bertoni</b> danno spettacolo nella 10 K.</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>La pioggia incessante non frena la terza edizione della<b> Ganten Milano21 Half Marathon</b>, che chiude il circuito 2019 firmato Follow Your Passion. Milano per un giorno cede il passo ai podisti e si lascia docilmente invadere dall'energia e dall'entusiasmo di una manifestazione che ad ogni edizione convince sempre di più. <br/>Quasi <b>7000</b> gli atleti registrati per le quattro gare in programma con un parterre di prestigio anche tra i top. Partenza unica per tutte le distanze e un fiume in piena che si divide attorno al quinto chilometro davanti al <b>Castello Sforzesco</b> per indirizzare verso le rispettive finish line la 10K e la 21K. </p>
      <figure>
        <img src="https://cdn.tuttosport.com/images/2019/11/25/131521538-a8bdecab-4b43-4748-b97b-d926caca298b.jpg"/>
      </figure>
      <p>Nella prova più corta c'è grande attesa per la prestazione di <b>Eyob Faniel</b>, portacolori delle Fiamme Oro Padova, fresco di personale sulla mezza maratona, centrato in maggio con il crono di 1.00:53', quinto tempo di sempre nelle classifiche italiane sulla distanza, a soli 33" dal record nazionale. La superiorità di Faniel sugli avversari è netta ed è proprio lui a tagliare per primo il traguardo della 10K nel tempo di 29'21" seguito a 30'41" secondi dall'austriaco <b>Fox Matt</b>. Completa il podio <b>Luca Magri </b>con il crono di 30'43".</p>
      <p>La 10K femminile vede in starting list nomi di tutto rispetto con due attesi rientri, quello di <b>Federica Del Buono</b>, per i GS Carabinieri, plurititolata e bronzo agli Europei Indoor del 2015 a Praga sui 1500 e di <b>Francesca Bertoni </b>del CS Aeronautica Militare, più volte campionessa italiana assoluta dei 3000 siepi e bronzo a squadre negli Europei U23 di cross. E' proprio tra le due ragazze che si ingaggia un confronto tiratissimo e incerto fino alle battute finali di gara. E' la Bertoni sulla finish line ad avere la meglio sull'avversaria con il crono di 35'02" (Del Buono 35'10"). Il podio è completato dalla milanese <b>Sara Galmberti</b>, terza in 36'14".</p>
      <p>Sulla 21K a vincere le resistenze degli avversari è lo svizzero <b>Christian Kreienbühl</b>, che si presenta sulla finish line in solitaria con il crono di 1.07'29", a seguito di una gara condotta in prima linea fin dalle battute iniziali. La medaglia d'argento va a <b>Balduino Scarfone</b> per i DK Runners Milano con il crono di 1.09'21". Completa il podio maschile sulla distanza regina <b>Fabio Conti</b> per l'Atletica Winner Foligno in 1.09'31".<br/><br/>La 21K femminile ha in <b>Sara Dossena</b> la star di giornata. Annunciata per lei una gara soft per il rientro alle competizioni dopo l'off season, Sara tira fuori dal cilindro un 1.11'40" totalmente inaspettato e che ne conferma le straordinarie qualità atletiche. Sara va a vincere la Ganten Milano21 Half Marathon, costringendo <b>Elisabetta Iavarone</b> del Lieto Colle ASD a vestirsi d'argento con 1.17'24". Il podio di giornata è completato da <b>Silvia Radaelli</b> per il Free Zone, che chiude la propria fatica in 1.17'57".</p>
      <p>Credits: Phototoday e Giancarlo Colombo</p>
      <related>
        <a href="https://www.tuttosport.com/archivio/altri-sport/running"/>
        <a href="https://www.tuttosport.com/news/altri-sport/running/2019/09/28-61672187/epis_e_dossena_delusione_mondiale_vince_la_keniana/?related_news"/>
        <a href="https://www.tuttosport.com/news/altri-sport/running/2019/09/24-61532940/dossena_e_epis_pronte_per_la_maratona_notturna_dei_mondiali/?related_news"/>
        <a href="https://www.tuttosport.com/news/altri-sport/running/2018/11/02-49625135/sara_dossena_dice_no_alla_new_york_marathon/?related_news"/>
        <a href="https://www.tuttosport.com/news/altri-sport/running/2019/11/24-63742864/elisa_stefani_e_la_debuttante_inglese_piasecki_danno_spettacolo_all_asics_firenze_marathon/?related_news"/>
      </related>
    </article>
  </body>
</html>