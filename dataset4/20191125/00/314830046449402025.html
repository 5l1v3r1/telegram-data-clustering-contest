<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939620/%D9%88%D8%A7%DA%A9%D9%86%D8%B4-%D8%B3%D8%B9%DB%8C%D8%AF-%D8%A2%D8%B0%D8%B1%DB%8C-%D8%A8%D9%87-%D8%B4%DA%A9%D8%B3%D8%AA-%D9%85%D9%82%D8%A7%D8%A8%D9%84-%D8%AA%DB%8C%D9%85-%D8%B3%D8%A7%D8%A8%D9%82-%D8%AE%D9%88%D8%AF%D8%B4"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="واکنش سعید آذری به شکست مقابل تیم سابق خودش"/>
    <meta property="og:description" content="سعید آذری بکشنبه، روز خاصی را در ورزشگاه فولاد شهر سپری کرد. او بعد از سال‌ها به عنوان مدیرعامل تیم میهمان به این ورزشگاه رفت و به عنوان مدیر فولاد روبه روی تیم سابقش قرار گرفت و البته شکست خورد."/>
  </head>
  <body>
    <article>
      <h1>واکنش سعید آذری به شکست مقابل تیم سابق خودش</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>سعید آذری بکشنبه، روز خاصی را در ورزشگاه فولاد شهر سپری کرد. او بعد از سال‌ها به عنوان مدیرعامل تیم میهمان به این ورزشگاه رفت و به عنوان مدیر فولاد روبه روی تیم سابقش قرار گرفت و البته شکست خورد.</p>
      <p>به گزارش تابناک ورزشی، مدیرعامل سابق ذوب آهن گویا وقتی از این تیم دور است هم موجب خروج آنها از بحران می شود! ذوبی ها مدتها بود که نتیجه نمی گرفتند اما مقابل تیم آذری یعنی فولاد زیر و رو شدند و پس از ماهها یک پیروزی ارزشمند دشت کردند. آذری بعد از این بازی در گفتگو با برنامه رادیو صحبت‌هایی انجام داد.</p>
      <p>
        <b>بازیکنان فولاد دستورات نکونام را اجرا نکردند</b>
      </p>
      <p>در بازی دیروز بازیکنان ذوب‌آهن در نیمه اول خیلی خوب فوتبال بازی کردند و بازیکنان ما دستورات نکونام را خوب اجرا نکردند، ولی در نیمه دوم بازی کاملاً در اختیار بازیکنان فولاد بود و چند موقعیت داشتیم که تبدیل به گل نشدند. بازی دیروز یک بازی پایاپای بود که به‌هرحال ذوب‌آهن از فرصتی که داشت بهتر استفاده کرد و همان یک گل منجر به پیروزی آن‌ها شد.</p>
      <p>
        <b>خدا خواست باعث سقوط ذوب آهن من نباشم!</b>
      </p>
      <p>شاید تقدیر خداوند بود که نمی‌خواست تیمی که ۱۳، ۱۴ سال برای آن زحمت کشیده‌ام به دست من در سراشیبی سقوط بیشتر قرار بگیرد. از بچه‌ها تشکر می‌کنم که در نیمه دوم فوق‌العاده خوب بازی کردند. از نکونام هم که تیم ذوب‌آهن را خوب آنالیز کرده بود، تشکر می‌کنم. به بچه‌های ذوب‌آهن هم تبریک می‌گویم و امیدوارم این پیروزی به آن‌ها کمک کند. ذوب‌آهن یکی از قدرتمندترین تیم‌های ایران است و به گفته AFC قدرتمندترین تیم سال ۲۰۱۹ ایران بوده است. تیم فولاد یک تیم معمولی است و باید این را بپذیریم و من این موضوع را چه زمانی که برده‌ایم و یا مساوی کرده‌ایم هم گفته‌ام. باید در نیم فصل دوم با تقویت تیم‌مان روند خوبی که نکونام رقم زده را ادامه دهیم.</p>
      <p>
        <b>هرجا مدیر هستم، اشتباهات داوری زیاد می‌شود!</b>
      </p>
      <p>من می‌توانم برای فولاد خیلی ناراحت باشم که دو هفته است در حق آن اجحاف شده است. ما در دو بازی گذشته حداقل باید از هر بازی یک امتیاز بگیریم. نمی‌دانم چرا هر جایی که من مدیر هستم اشتباهات داوری در آن تیم زیاد می‌شود. سال گذشته اشتباهات داوری باعث شد مربی‌مان را از دست بدهیم. الان هم دو سه هفته است که اشتباهات داوری در فولاد زیاد شده است. این مسائل مقداری ذهن مرا به این سمت برده است که فوتبال را کنار بگذارم. دیروز هم شاهد بودیم زاهدی‌فرد روی یک صحنه که ۲۰۰ درصد پنالتی بود، چشمانش را بست.</p>
      <p>
        <b>این اشتباهات به پیکره داوری ضربه می‌زند</b>
      </p>
      <p>جالب است که کارشناسان این اشتباهات را تأیید می‌کنند. یک زمانی فکر می‌کردیم که تقصیر اصفهانیان و رفعتی است. الان آقای ممبینی آمده است، اما تغییر خاصی نداشته‌ایم. دیروز هم گفتند که ناظر داوری از نحوه قضاوت داور راضی بوده است! آخر ناظر داوری که نمی‌تواند اظهار نارضایتی بکند! این اشتباهات به پیکره داوری ضربه وارد می‌کند و اگر ادامه پیدا کند ما نه تنها با برکناری مربیان مواجه می‌شویم، بلکه ساختار باشگاه‌ها را هم با مشکل مواجه می‌کنیم.</p>
      <p>
        <b>VAR هم بیاوریم به مشکل می‌خوریم</b>
      </p>
      <p>ببینید ما VAR را هم بیاوریم فکر می‌کنم هر دو دقیقه یک بار بازی را باید متوقف کنیم و سراغ VAR برویم! این سیستم زمانی به درد ما می‌خورد که اشتباهات داوری در فوتبال‌مان کم باشد. VAR را در فوتبال اروپا آوردند که با آن اشتباهات تأثیرگذار را متوجه شوند. ما برخی بدیهیات را اشتباه می‌کنیم که تشخیص آن نیاز به VAR ندارد. وقتی یک وسیله کمک آموزشی را بیاوریم که کمک کند خیلی خوب است، ولی اینکه چه زمانی مستقر می‌شود، نمی‌دانیم محل بودجه آن کجاست و به چه شکل آموزش خواهیم داد، خوب نیست. من امیدوارم صحبت‌های اصفهانیان مثل صحبت‌های قبلش نباشد و حرف‌هایی که می‌زند، مستند باشد.</p>
      <p>
        <b>نکونام هنوز لیست ورود و خروج نداده است</b>
      </p>
      <p>ما درباره برنامه‌های نیم‌فصل‌مان با نکونام صحبت کردیم، ولی هنوز نه کسی در لیست خروجی هست و نه در لیست ورودی بازیکنی مشخص کردیم. اینکه نکونام برای نیم‌فصل دوم برنامه دارد صد درصد درست است، ولی سرمربی ما هنوز کسی را در لیست خروج قرار نداده است. این طبیعت فوتبال است و برای همین است که ما دو نیم‌فصل تابستانی و زمستانی داریم تا تیم‌ها بتوانند در نیم‌فصل دوم خودشان را تقویت کنند و نقاط ضعف و قوت‌شان را ترمیم کنند. اینکه مربیان به دنبال بازیکنانی هستند که نیازشان را برطرف کنند، طبیعی است و این اتفاق هم در فولاد خواهد افتاد.</p>
      <p>
        <b>صحبت‌های من و نکونام محرمانه است</b>
      </p>
      <p>اگر هم صحبتی با نکونام کرده باشم محرمانه است. قاعدتا یک مدیری مثل من از مربی‌اش برای نیم‌فصل برنامه‌اش را خواسته و اطلاعاتی هم در این زمینه جمع شده است، ولی فعلا کسی در لیست فروش قرار ندارد. حمایت از یک سرمربی به عملکرد او برمی‌گردد. عملکرد نکونام با تیم متوسطی که دارد و ۱۶ امتیازی که گرفته، خوب بوده است. وقتی می‌بینیم در دو بازی اخیرش حداقل استحقاقش یک امتیاز بوده است و من مطمئنم که اگر در ابتدای فصل بازیکنان بهتری برای فولاد جذب می‌شدند، الان عملکرد فولاد بهتر بود. یک زمانی به یک تحلیلی می‌رسیم که یک مربی توان جمع کردن یک تیم را ندارد، نحوه تمریناتش خوب نیست و نظم تیمی ندارد و تیمش از ۱۱ بازی ۱۰ یا هفت امتیاز جمع کرده است، شما را به آینده امیدوار نمی‌کند، ولی ما که در کنار تیم هستیم و می‌بینیم که نکونام با چه شیوه‌ای تمرین می‌دهد و تیم را آماده می‌کند، چرا نباید از او حمایت کنیم؟</p>
    </article>
  </body>
</html>