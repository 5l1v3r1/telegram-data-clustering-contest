<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774498,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="אושרה להפקדה: תוכנית ענק לבניית 4 מגדלים מול עזריאלי"/>
    <meta property="og:description" content="כפי שנחשף הבוקר בכלכליסט, את התוכנית מקדמת כבר כמה שנים חברת טרה השייכת בשרשור לאחים דודי ודרורית ורטהיים, והיא עלתה היום לדיון ראשון בוועדה המחוזית לתכנון ובנייה תל אביב"/>
  </head>
  <body>
    <article>
      <h1>אושרה להפקדה: תוכנית ענק לבניית 4 מגדלים מול עזריאלי</h1>
      <h2>כפי שנחשף הבוקר בכלכליסט, את התוכנית מקדמת כבר כמה שנים חברת טרה השייכת בשרשור לאחים דודי ודרורית ורטהיים, והיא עלתה היום לדיון ראשון בוועדה המחוזית לתכנון ובנייה תל אביב</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אמיתי גזית</a></address>
      <p>בניית מגדלים נוספים ברחוב יגאל אלון בתל אביב יוצאת לדרך. הוועדה המחוזית תל אביב אישרה להפקדה תוכנית ענק לבניית ארבעה מגדלים בני 65 קומות שבהם מאות דירות ומשרדים מול מגדלי עזריאלי. לאחר שמסמכי התוכנית יופקדו תהיה תקופה של 60 יום להגשת התנגדויות, בסיום הדיון התוכנית תקבל תוקף ותסלל הדרך להוצאת היתר בניה.</p>
      <p><a href="https://www.calcalist.co.il/real_estate/articles/0,7340,L-3774393,00.html">כפי שנחשף הבוקר בכלכליסט</a>, את התוכנית מקדמת כבר כמה שנים חברת טרה השייכת בשרשור לאחים דודי ודרורית ורטהיים, והיא עלתה היום לדיון ראשון בוועדה המחוזית לתכנון ובנייה תל אביב. בתום הדיון החליטה הוועדה להפקיד את התוכניות להתנגדויות הציבור.</p>
      <figure>
        <img src="https://images1.calcalist.co.il/PicServer3/2019/11/24/949655/golan-241119-1795054_l.jpg"/>
        <figcaption>בניינים מיועדים להריסה ברחוב גינוסר <br/>צילום: שאול גולן</figcaption>
      </figure>
      <p>התוכנית מתפרסת על שטח של 23 דונם שבו, בין היתר, שכנה בעבר מחלבת טרה. הוא תחום על ידי רחוב נח מוזס מצפון, נתיבי איילון ממזרח, רחוב יגאל אלון ממערב, ובדרום רמפת הירידה לאיילון.</p>
      <p>על פי התוכנית שהוכנה על ידי ישר אדריכלים, שני מגדלים ימוקמו בדופן שפונה לאיילון, ושניים נוספים ייבנו בדופן שפונה לרחוב יגאל אלון. בנוסף להם לאורך רחוב יגאל אלון יהיו בניינים בגובה של עד שש קומות. בסך הכל שטח המשרדים בתוכנית הוא כ־200 אלף מ"ר ותתאפשר בנייה של 663 דירות.</p>
      <h3>חצי מהדירות ימתינו לקירוי</h3>
      <p>הבעיה היא שבשלב ראשון תתאפשר בנייה של כמחצית הדירות בלבד. בניית יתר הדירות תתאפשר לאחר השלמת קירוי איילון במקטע שבין שטח התוכנית לתחנת רכבת השלום והבניין הרביעי של עזריאלי שנבנה על חורבות בית ידיעות אחרונות.</p>
    </article>
  </body>
</html>