<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774418,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="שירות התעסוקה: &quot;קיצוץ בתקציב עלול לעצור את התוכנית לשילוב מובטלים כרוניים בשוק&quot;"/>
    <meta property="og:description" content="תוכנית 'מעגלי תעסוקה' נחשבת גורם מרכזי להצלחה הגדולה של השירות - הורדת שיעור תובעי הבטחת ההכנסה ב-39%. השירות: &quot;הקיצוץ לא חוקי&quot;; באוצר: &quot;אנו מיישמים את החוק לעניין התקציב ההמשכי שיכנס לתוקפו בינואר 2020&quot;"/>
  </head>
  <body>
    <article>
      <h1>שירות התעסוקה: "קיצוץ בתקציב עלול לעצור את התוכנית לשילוב מובטלים כרוניים בשוק"</h1>
      <h2>תוכנית 'מעגלי תעסוקה' נחשבת גורם מרכזי להצלחה הגדולה של השירות - הורדת שיעור תובעי הבטחת ההכנסה ב-39%. השירות: "הקיצוץ לא חוקי"; באוצר: "אנו מיישמים את החוק לעניין התקציב ההמשכי שיכנס לתוקפו בינואר 2020"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שחר אילן</a></address>
      <p>הפעלת התוכנית המצליחה של שירות התעסוקה<a href="https://www.calcalist.co.il/local/articles/0,7340,L-3741028,00.html">"מעגלי תעסוקה"</a> עלולה להיעצר בשל קיצוץ תקציבי. שירות התעסוקה טוען בהודעה שפרסם, כי מדובר בקיצוץ בלתי חוקי שהחיל עליו האוצר ללא התייעצות והחלטת ממשלה.</p>
      <p>תוכנית "מעגלי תעסוקה" לשילוב מובטלים כרוניים בשוק העבודה נחשב לגרסה רכה של תוכנית ויסקונסין. בשירות התעסוקה מייחסים לה חלק משמעותי מההישג הגדול שלו – הורדת מספר תובעי הבטחת ההכנסה מאז 2014 ב-39%. לפני שבועיים אף הודיע השירות בתאום עם האוצר על הרחבת התוכנית מ-36 לשכות ל-66.</p>
      <p>בשירות טוענים שהתוכנית חוסכת למדינה 220 מיליון שקל בשנה (לפי חישוב של 10,000  משתתפים בתוכנית כפול קצבת הבטחת ההכנסה).</p>
      <p>שירות התעסוקה טוען כי גילה במפתיע שהאוצר קיצץ את תקציבו ל-2020 מ-246 ל-229 מיליון שקל, כלומר הפחתה של 19 מיליון שקל (7%). לטענת השירות, זה קיצוץ בלתי חוקי כיוון שנעשה לא החלטת ממשלה.</p>
      <figure>
        <img src="https://images1.calcalist.co.il/PicServer2/20122005/449166/YE0999899_l.jpg"/>
        <figcaption>שירות התעסוקה (ארכיון) <br/>צילום: ישראל יוסף</figcaption>
      </figure>
      <p>מקור בשירות התעסיקה הסביר שתקציב הפעילות של הרשות עומד על כמה עשרות מיליוני שלקים בלבד ולכן משמעות הקיצוץ היא הקפאת תוכנית מעגלי תעסוקה.</p>
      <p>מנכ"ל שירות התעסוקה רמי גראור: "הקיצוץ המדובר נחת עלינו בהפתעה גמורה. בזמן שאנחנו עושים מאמצים כבירים להפעיל תוכניות סיוע חדשות למובטלים וכמובן לשמור על התוכניות הקיימות - הקיצוץ הזה מקצץ את הכנפיים שלנו ומונע מכל התוכניות להתממש".</p>
      <p>ממשרד האוצר נמסר בתגובה: "ככלל, משרד האוצר אינו מבצע קיצוץ בתקציב על דעת עצמו, אלא מיישם את החוק לעניין התקציב ההמשכי שיכנס לתוקפו בינואר 2020. לצערנו למדנו על טענות שירות התעסוקה דרך אמצעי התקשורת, כשתגיע פנייה רשמית נתייחס לדברים".</p>
    </article>
  </body>
</html>