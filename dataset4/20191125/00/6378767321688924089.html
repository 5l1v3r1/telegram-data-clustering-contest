<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/tl-kosicky-utocnik-chovan-bude-pre-zranenie-chybat-3-az-4-tyzdne-cl722910.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="TL: Košický útočník Chovan bude pre zranenie chýbať 3 až 4 týždne"/>
    <meta property="og:description" content="24hod.sk - TL: Košický útočník Chovan bude pre zranenie chýbať 3 až 4 týždne - Na archívnej snímke Michal Chovan (Košice) v súboji o puk v zápase 16. kola Tipsport Ligy HK Dukla Trenčín - HC Košice"/>
  </head>
  <body>
    <article>
      <h1>TL: Košický útočník Chovan bude pre zranenie chýbať 3 až 4 týždne</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke Michal Chovan (Košice) v súboji o puk v zápase 16. kola Tipsport Ligy HK Dukla Trenčín - HC Košice</b><br/>Košice 25. novembra (TASR) - Útočník HC Košice Michal Chovan bude svojmu tímu chýbať približne tri až štyri týždne. Dôvodom je zranenie ruky, ktoré utrpel v nedeľnom zápase 24. kola Tipsport Ligy v Detve.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574714157.'"/>
      </figure>
      <p>Chovan otvoril skóre v 6. minúte a neskôr si pripísal aj asistenciu, napokon si však radosť z víťazstva 3:2 naplno neužil. <i>"V jednom zo súbojov sa mi zasekla ruka a nevydržala to jedna menšia kostička. Ruku mám v sadre, no myslím si, že to nie je také hrozné, ako to vyzerá. Podľa prognóz by som mal chýbať približne 3-4 týždne,"</i> uviedol Chovan pre TASR.<br/><br/>Skúsený útočník, ktorý deň pred spomínaným zápasom oslávil 32. narodeniny, tak pravdepodobne vynechá aj druhú reprezentačnú akciu sezóny. Hoci figuroval v nominácii trénera Craiga Ramsayho na novembrový Nemecký pohár, napokon sa v Krefelde nepredstavil, keďže v poslednom zápase pred reprezentačnou prestávkou sa zranil. <br/><br/>Aktuálne štvrtý najproduktívnejší hráč súťaže mal sľubnú šancu štartovať na turnaji vo Švajčiarsku (12. a 13. decembra), vzhľadom na predpokladanú absenciu je však jeho účasť málo pravdepodobná. <i>"Je to smola. V novembri som síce pre to zranenie nevynechal žiadny ligový zápas, doliečil som to počas prestávky. Chýbal som potom iba v jednom stretnutí, aj to iba pre chorobu. Mrzí ma to, ale nemôžem to brať tragicky. Patrí to k hokeju. Sezóna je dobre rozbehnutá a treba ostať pozitívne naladený,"</i> poznamenal Chovan, ktorý zatiaľ odohral v sezóne 23 zápasov, v ktorých získal 27 bodov za 9 gólov a 18 asistencií. <br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>