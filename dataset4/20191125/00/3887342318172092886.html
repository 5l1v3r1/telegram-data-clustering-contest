<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238612-jozef-majoros-po-debute-snov-na-lavicke-michaloviec-nebude-sa-to-opakovat-pravidelne"/>
    <meta property="og:site_name" content="ProFutbal"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Jozef Majoroš po debute snov na lavičke Michaloviec: Nebude sa to opakovať pravidelne"/>
    <meta property="og:description" content="Po odvolaní Antona Šoltisa sa kormidla v Michalovciach ujal jeho asistent Jozef Majoroš. Pôvodne mal tím viesť len v zostávajúcich troch kolách jesennej časti, pričom počas zimy sa malo rozhodnúť o novom hlavnom trénerovi. Už počas reprezentačnej prestávky ale napokon Zemplínčania oznámili, že 41-ročný košický lodivod zostane na lavičke až do konca aktuálneho súťažného ročníka."/>
  </head>
  <body>
    <article>
      <h1>Jozef Majoroš po debute snov na lavičke Michaloviec: Nebude sa to opakovať pravidelne</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Tomáš Zagiba</a></address>
      <p>Po odvolaní Antona Šoltisa sa kormidla v Michalovciach ujal jeho asistent Jozef Majoroš. Pôvodne mal tím viesť len v zostávajúcich troch kolách jesennej časti, pričom počas zimy sa malo rozhodnúť o novom hlavnom trénerovi. Už počas reprezentačnej prestávky ale napokon Zemplínčania oznámili, že 41-ročný košický lodivod zostane na lavičke až do konca aktuálneho súťažného ročníka.</p>
      <related>
        <a href="https://profutbal.sk/clanok/238586-dunajska-streda-v-michalovciach-nehoda-autobusu-krvave-lice-a-patgolovy-naklad"/>
      </related>
      <p>Debut vo funkcii hlavného kouča vyšiel Majorošovi ako zo sna. Na východ republiky pricestoval druhý tím tabuľky DAC Dunajská Streda. Favoritom boli hostia, no tí v prvom polčase totálne vybuchli. Zemplínčania im nasúkali päť gólov a postarali sa o najväčšie prekvapenie kola, zároveň zaznamenali svoje najvyššie ligové víťazstvo. Naopak, pre klub zo Žitného ostrova to bola najťažšia prehra od októbra 2016. Tréner Jozef Majoroš ale ani po triumfe 5:0 nelietal v oblakoch. Naopak, v rozhovore s prítomnými novinármi upozornil, že podobné výsledky sa nebudú opakovať pravidelne.</p>
      <p><b>Aké pocity ste zažívali pred debutom na lavičke fortunaligistu v pozícii hlavného trénera?<br/>Jozef Majoroš:</b> „Samozrejme, bola tam menšia nervozita, ale pri mužstve som bol s Tonom Šoltisom už 2,5 roka, takže chlapcov poznám a oni poznajú mňa. Zodpovedne sme sa pripravili na zápas, rovnako, ako na všetky predošlé, ktoré nám ale nevyšli podľa predstáv. Teraz sme si v jednom polčase vypracovali osem šancí a strelili sme z nich päť gólov. V prvom rade chcem hráčom zablahoželať k tomuto výkonu. Ukázali, že vedia hrať futbal a strieľať góly. Čakajú nás ešte dva zápasy do konca jesene a ja verím, že ich odmakáme rovnako ako tento.“</p>
      <figure>
        <img src="https://profutbal.sk/static/article/2019/11/5ddb99224b854/content/5ddb9a2a6a106.jpg"/>
        <figcaption>K trojici Majoroš, Žofčák, Rodák už čoskoro pribudne nový asistent trénera (foto: Peter Brendza/novinyzemplina.sk)</figcaption>
      </figure>
      <p><b>Čo bolo základom vášho víťazstva?</b><br/>„Veľa vecí sme nezmenili. Ani zápasy pred tým neboli z našej strany zlé. Vedeli sme, že Dunajská Streda má kvalitné mužstvo a hráčov, ktorí sú po individuálnej stránke na vysokej úrovni. Nechceli sme im dať priestor, akonáhle ho dostanú, je problém. Dobre sme vypĺňali nebezpečné priestory, nedávali sme im možnosť rozohrať kombinačnú hru, získavali sme veľa lôpt v strednej zóne, vďaka čomu sa nám darilo vyrážať do rýchlych protiútokov. V predošlých zápasoch sme šance nevyužívali, dnes sme premenili každú jednu tutovku. To mužstvu pomohlo. Aj kvalita našich hráčov je vysoká, čo sa potvrdilo.“</p>
      <p><b>Až takú krásnu premiéru ste si ale asi nepredstavovali ani vo sne…</b><br/>„Myslím si, že nikto z nás si také niečo nepredstavoval. Vyhrať prvý polčas 5:0 je výborné. Je to ale zásluha chlapcov, ktorí zápas odbojovali. Každý jeden z nich nechal na ihrisku maximum. Nikdy sme nemali problém s hráčmi, vedeli sme, že ich kvalita je vysoká, no chýbalo nám viac šťastia. Tentoraz sme ho mali a zaslúžene sme vyhrali.“</p>
      <figure>
        <img src="https://profutbal.sk/static/article/2019/11/5ddb99224b854/content/5ddb9a35bcb3c.jpg"/>
        <figcaption>Zemplínčania v sobotu zaznamenali svoje najvyššie víťazstvo vo Fortuna lige (foto: Peter Brendza/novinyzemplina.sk)</figcaption>
      </figure>
      <p><b>Klub už oznámil, že hlavným trénerom budete do konca súťažného ročníka, čo to pre vás znamená?</b><br/>„Pôvodne to malo byť na zostávajúce tri zápasy jesene, potom som ale dostal ponuku do konca súťažného ročníka a dohodli sme sa na podmienkach. V najbližších dňoch ešte do realizačného tímu pribudne nový asistent trénera. V Michalovciach som už 2,5 roka. Od začiatku som tu maximálne spokojný, spolupráca s Tonom Šoltisom bola veľmi dobrá. Sadli sme si po futbalovej i osobnostnej stránke. Pre mňa i pre hráčov bolo veľmi ťažké to rozhodnutie, ktoré padlo. Prvý týždeň bol aj preto trochu rozbitý, no od toho nasledujúceho sme sa začali pripravovať na zápas proti Dunajskej Strede a ja som veľmi rád, že sme ho zvládli.“</p>
      <p><b>Stále ste v hre o umiestnenie v hornej šestke tabuľky, je to váš hlavný cieľ?</b><br/>„Nemôžeme robiť vedu z jedného výsledku. Budeme naďalej pracovať ako doteraz. Aj za toto víťazstvo máme tri body, tak, ako za každé iné. Nemôžeme si zrazu myslieť, že budeme každý zápas vyhrávať 5:0. S chlapcami sme si povedali, že teraz sú dôležité zostávajúce tri zápasy jesene. Prvý máme úspešne za sebou, pred nami sú ďalšie dva. Nesmieme po tomto výsledku lietať v oblakoch.“</p>
    </article>
  </body>
</html>