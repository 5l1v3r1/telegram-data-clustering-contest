<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/j-miklosko-na-osvojenie-dietata-sa-treba-dokladne-pripravit-cl722799.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="J. Mikloško: Na osvojenie dieťaťa sa treba dôkladne pripraviť"/>
    <meta property="og:description" content="24hod.sk - J. Mikloško: Na osvojenie dieťaťa sa treba dôkladne pripraviť - Ilustračná snímka."/>
  </head>
  <body>
    <article>
      <h1>J. Mikloško: Na osvojenie dieťaťa sa treba dôkladne pripraviť</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Bratislava 25. novembra (TASR) - Najznámejšou formou náhradnej rodinnej starostlivosti je osvojenie alebo adopcia dieťaťa, na tú sa však treba dôkladne pripraviť. <i>"Každý, kto si chce osvojiť dieťa, by si to mal dobre rozmyslieť, poradiť sa s manželom alebo manželkou, širokou rodinou a okolím. Potom sa na úrade prihlási do zoznamu čakateľov a prejde prípravou,"</i> priblížil pre TASR predseda Spoločnosti priateľov detí z detských domovov Úsmev ako dar Jozef Mikloško. <i>"O osvojení rozhoduje na návrh osvojiteľa súd,"</i> uviedla Mária Hrehová z Ústredia práce, sociálnych vecí a rodiny (ÚPSVaR). Podľa Mikloška preveria bývanie, ekonomické zázemie, vzťahy potenciálneho osvojiteľa aj to, či nebol trestne stíhaný.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574683358.'"/>
      </figure>
      <p><i>"Každý, kto rozmýšľa o adopcii, si musí uvedomiť, že hľadáme rodinu pre dieťa, nie dieťa pre rodinu,"</i> vysvetľuje Hrehová. Osvojiť si dieťa podľa nej môžu manželia, človek, ktorý žije s niektorým z rodičov dieťaťa v manželstve, alebo pozostalý manžel po rodičovi alebo osvojiteľovi dieťaťa. Výnimočne aj osamelá osoba, ak sú splnené predpoklady, že osvojenie bude v záujme dieťaťa. Hrehová dodala, že pred rozhodnutím súdu o osvojení musí byť dieťa najmenej deväť mesiacov v starostlivosti budúceho osvojiteľa.<br/><br/>Verejná ochrankyňa práv Mária Patakyová vo svojej septembrovej správe z prieskumu systému adopcií kritizovala, že v zákone nie je bližšie vysvetlené, v akých konkrétnych prípadoch môžu o dieťa požiadať aj samožiadatelia. Navrhla ÚPSVaR, aby zjednotilo výklad o výnimočných prípadoch pri osvojovaní detí, a tiež Ministerstvu spravodlivosti SR ako gestorovi zákona o rodine, aby o vhodnosti rodiny pre dieťa rozhodoval tím odborníkov. Verejná ochrankyňa práv tiež vyzvala ÚPSVaR, aby zvýšilo osvetu o možnosti adopcie detí aj o potrebe absolvovania prípravy a jej obsahu.<br/><br/>Subjekt, ktorý má právo vykonávať prípravu na osvojenie, podľa Mikloška pracuje s osvojiteľom, aby si uvedomil, aké má dieťa vzťahy, duševné zranenia a prežívanie. Túto prípravu vykonávajú štát prostredníctvom úradov práce, sociálnych vecí a rodiny alebo štátom akreditované subjekty. Úsmev ako dar podľa neho pripraví stovky náhradných rodičov ročne. <i>"Dôkladná príprava je základ úspešnej adopcie,"</i> upozorňuje na to Mikloško. Ak rodič prípravu zanedbá, podľa neho nerozumie dieťaťu a potom môže mať problémy, najmä s dieťaťom v puberte.<br/><br/>Mikloško pripúšťa, že systém vyzerá dosť byrokraticky, ale byrokratické procesy podľa neho zamedzujú tomu, aby si vplyvný rodič rýchlo našiel dieťa a chudobný nie. <i>"Niektorých ľudí to môže od adopcie odradiť, ale keď nie sú presvedčení o tom, že to zvládnu, radšej nech do toho ani nejdú,"</i> tvrdí predseda spoločnosti Úsmev ako dar. Pri starostlivosti o dieťa, ktoré nie je vlastné, sa podľa neho objavujú aj problémy, ktoré biologickí rodičia nemávajú. <i>"V dieťati mimo rodiny môže byť veľa hnevu súvisiaceho s jeho minulosťou, ktorý môže dieťa prejavovať neočakávaným spôsobom. Napríklad sa hnevá na vlastnú mamu, ale tá tam nie je, takže hnev 'vyleje' na náhradnú mamu. Tá to musí zvládnuť, prijať, pochopiť a pracovať s tým,"</i> rozpráva Mikloško. To môže byť veľmi náročné, najmä ak je dieťa pod vplyvom nespracovaného hnevu nevďačné alebo vyčíta nepravdivé veci.<br/><br/>Niekedy sa môže stať aj to, že sa dieťa vracia z adopcie naspäť do zariadenia. <i>"Rodič nemusí byť dobre pripravený alebo sa situácia inak skomplikuje. Niekedy je dieťa naozaj veľmi zranené alebo má špecifické problémy, ktoré sa objavili až neskôr, a náhradný rodič to nemusí zvládnuť,"</i> vysvetlil. Týchto ľudí podľa neho netreba odsudzovať, pretože náhradné rodičovstvo je naozaj náročné.<br/><br/>Podľa Hrehovej môže osvojenie zrušiť súd z vážnych dôvodov, ktoré sú v záujme maloletého dieťaťa, do šiestich mesiacov odo dňa právoplatnosti rozhodnutia o osvojení. Zrušením osvojenia sa obnovujú vzťahy medzi osvojencom a pôvodnou rodinou a opäť bude mať svoje predošlé priezvisko. <br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>