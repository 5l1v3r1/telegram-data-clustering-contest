<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774448,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="יצרנית הבדים ספאנטק מסכמת עוד רבעון מאכזב"/>
    <meta property="og:description" content="החברה פרסמה כי הרווח התפעולי והרווח הנקי צנחו ב-51.5% וב-29.6% בהתאמה - למרות קיטון בהוצאות המימון החשבונאיות; הכנסות החברה נותרו בקיפאון והסתכמו בכ-153.5 מיליון שקל; הוצאות המימון התזרימיות נותרו על רמה דומה לעומת הרבעון המקביל"/>
  </head>
  <body>
    <article>
      <h1>יצרנית הבדים ספאנטק מסכמת עוד רבעון מאכזב</h1>
      <h2>החברה פרסמה כי הרווח התפעולי והרווח הנקי צנחו ב-51.5% וב-29.6% בהתאמה - למרות קיטון בהוצאות המימון החשבונאיות; הכנסות החברה נותרו בקיפאון והסתכמו בכ-153.5 מיליון שקל; הוצאות המימון התזרימיות נותרו על רמה דומה לעומת הרבעון המקביל</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אורי גלאור</a></address>
      <p>יצרנית הבדים הלא ארוגים, <a href="https://www.calcalist.co.il/stocks/home/0,7340,L-3959-1090117,00.html?quote=%D7%A1%D7%A4%D7%90%D7%A0%D7%98%D7%A7">ספאנטק</a>, פרסמה הבוקר (ב') את דוחותיה הכספיים לרבעון השלישי והציגה קיפאון בסעיף ההכנסות ושחיקה ברווחי החברה. זאת, לאחר שהחברה פרסמה דו"ח חלש ברבעון השני עם שחיקה דרמטית ברווחים שהביאו לצלילה של כ-30% במחיר המניה ביום פרסום הדו"ח. הפעם, על אף החולשה בתוצאותיה של ספאנטק, המשקיעים נותרו אדישים יחסית, כשהמניה יורדת.</p>
      <p>יש לציין כי למרות ההרעה בתוצאות מול הרבעון המקביל אשתקד, מדובר בתוצאות טובות יותר מאשר ברבעון השני השנה כשהרווח הגולמי עמד על 19.8 מיליון שקל, הרווח התפעולי על 4.7 מיליון שקל, והרווח הנקי על 1.1 מיליון שקל.</p>
      <figure>
        <img src="https://images1.calcalist.co.il/PicServer3/2017/08/19/750621/1NL.jpg"/>
        <figcaption>מפעל ספאנטק <br/>צילום: אבי רוקח</figcaption>
      </figure>
      <p>הכנסות החברה נותרו בקיפאון והסתכמו ב-153.5 מיליון שקל. בזהה לרבעון המקביל אשתקד, המכירות נותרו דומות לרבעון המקביל, זאת על אף צמיחה של כ-10% במונחי טון מכירה. מנגד, השינוי בתמהיל המוצרים שנמכרו הוביל לירידה במחיר המכירה הממוצע לטון. בנוסף, השפיע לשלילה שער החליפין על סעיף המכירות בכ-5.2 מיליון שקל עקב התחזקות השקל מול הדולר והיורו.</p>
      <p>את תשעת החודשים, ספאנטק מסכמת עם ירידה של 5.1% בסעיף ההכנסות שהסתכמו ב-453.4 מיליון שקל, זאת אל מול 477.8 מיליון שקל בתקופה המקבילה אשתקד.</p>
      <p>הרווח הגולמי ירד ב-19% והסתכם ב-21.4 מיליון שקל (שיעור רווח גולמי 13.9%), לעומת רווח גולמי של 26.5 מיליון שקל (שיעור רווח גולמי 17.3%) ברבעון המקביל אשתקד.</p>
      <p>בחברה מציינים כי הירידה ברווחיות הגולמית נובעת מהתחזקות שער חליפין של השקל מול הדולר והיורו, שגרעה להערכתה כ-2 מיליון שקל מהרווח הגולמי ביחס לרבעון המקביל, זאת, בנוסף לשינוי בתמהיל המוצרים שגם פגע בשיעור הרווח הגולמי. את תשעת החודשים הראשונים של השנה ספאנטק מסכמת עם ירידה של 18.6% ברווח הגולמי שהסתכם בכ-70.2 מיליון שקל (שיעור רווח גולמי 15.5%), לעומת 86.3 מיליון שקל (שיעור רווח גולמי 18.1%) בתקופה המקבילה. הירידה ברווח הגולמי נבעה משינוי בתמהיל המוצרים וירידה בהיקף המכירות, ולהערכת החברה השינוי בשע"ח של השקל מול הדולר והיורו גרע כ-2.5 מיליון שקל מהרווח הגולמי מול התקופה המקבילה אשתקד.</p>
      <p>הרווח התפעולי של החברה צנח ב-51.5% והסתכם ב-6.4 מיליון שקל (שיעור רווח תפעולי 4.2%). זאת, אל מול רווח תפעולי של 13.2 מיליון שקל (שיעור רווח תפעולי 8.6%) ברבעון המקביל. הקיטון ברווח התפעולי נבע מהקיטון ברווח הגולמי, ובנוסף לכך, 1.2 מיליון שקל נגרעו מהרווח התפעולי כתוצאה מהפרשי שער בהוצאות התפעוליות מול הרבעון המקביל. הרווח התפעולי בתשעת החודשים הראשונים צנח ב-43.2% והסתכם ב-25.6 מיליון שקל (שיעור רווח תפעולי 5.6%), לעומת רווח תפעולי של 45.1 מיליון שקל (שיעור רווח תפעולי 9.4%) בתקופה המקבילה.</p>
      <p>את סעיף הרווח הנקי סיכמה החברה עם ירידה של 29.6% כשהרווח הנקי עמד על 6.1 מיליון שקל, לעומת 8.6 מיליון שקל ברבעון המקביל. הירידה ברווח הנקי נבעה מהקיטון ברווח התפעולי, שמנגד קוזז ע"י קיטון בהוצאות המימון כשסעיף הכנסות המימון נטו עמד על מיליון שקל, לעומת הוצאות מימון של 2.8 מיליון שקל ברבעון המקביל. ברמת תשעת החודשים, הרווח הנקי צנח ב-28.6% לרמה של 19.8 מיליון שקל, לעומת 27.8 מיליון שקל בתקופה המקבילה. הירידה ברווח הנקי נבעה מהקיטון ברווח התפעולי שמנגד קוזז ע"י קיטון בהוצאות המימון כשסעיף הוצאות המימון נטו בתשעת החודשים הסתכם בהוצאות מימון נטו בגובה 2.2 מיליון שקל, לעומת הוצאות מימון של 10.4 מיליון שקל בתקופה המקבילה.</p>
      <p>יש לציין כי על אף שהוצאות המימון החשבונאיות ירדו בתקופה זו בכ-8.2 מיליון שקל, כתוצאה מהכנסות בגין הפרשי שער, בפועל, הוצאות המימון התזרימיות עלו לרמה של 8.1 מיליון שקל בתשעת החודשים, לעומת 7.7 מיליון שקל בתקופה המקבילה.</p>
    </article>
  </body>
</html>