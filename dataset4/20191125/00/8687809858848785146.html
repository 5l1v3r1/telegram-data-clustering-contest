<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oggi.it/famiglia/viaggi/2019/11/25/a-trento-e-gia-natale-la-magia-del-mercatino-invade-la-citta/"/>
    <meta property="og:site_name" content="OGGI"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="A Trento è già Natale! La magia del Mercatino invade la città"/>
    <meta property="og:description" content="Fino al 6 gennaio, la città in testa a tutte le classifiche di vivibilità ospita le oltre 90 casette del Mercatino di Natale giunto alla sua 26esima edizione. Con una grand eattenzione alle eccellenze del territorio. E non solo"/>
  </head>
  <body>
    <article>
      <h1>A Trento è già Natale! La magia del Mercatino invade la città</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <figure>
        <a href="https://www.oggi.it/famiglia/gallery/a-trento-e-gia-natale-la-magia-del-mercatino-invade-la-citta-guarda-le-foto/">
          <img src="https://static2.oggi.it/wp-content/uploads/sites/9/2019/11/mercatino-natale-trento-645.jpg?v=1574694952"/>
        </a>
        <figcaption>Il Mercatino di Natale di Trento è davvero magico<br/><a href="https://www.oggi.it/famiglia/gallery/a-trento-e-gia-natale-la-magia-del-mercatino-invade-la-citta-guarda-le-foto/?origin=92981&amp;blog_origin=9">Foto</a></figcaption>
      </figure>
      <p>
        <b>Fino al 6 gennaio, la città in testa a tutte le classifiche di vivibilità ospita le oltre 90 casette del Mercatino di Natale giunto alla sua 26esima edizione. Con una grand eattenzione alle eccellenze del territorio. E non solo</b>
      </p>
      <p>Trento è la città italiana dove si vive meglio. Ancora una volta è in cima a tutte le classifiche che analizzano la qualità della vita. Grazie alle opportunità di lavoro, al verde, alla storia, alla cultura, alle iniziative a favore dei bambini e… perché no, anche grazie al Mercatino di Natale. Che quest’anno è giunto alla sua 26esima edizione. Con tante novità, un’attenzione particolare ai temi ambientali e un’infinità di occasioni per vivere davvero ogni giorno la magia del Natale, fino al 6 gennaio! - <a href="https://www.oggi.it/famiglia/gallery/a-trento-e-gia-natale-la-magia-del-mercatino-invade-la-citta-guarda-le-foto/">FOTO</a></p>
      <p><b>PRODOTTI DI ALTISSIMA QUALITA’</b> – Il grande albero di Natale di Piazza Duomo, le casette di legno nelle storiche piazze Fiera e Battisti, le attrazioni per le famiglie in piazza Santa Maria Maggiore, le spettacolari luminarie e il trenino che passa per le vie del centro storico. E poi i cori di montagna, i profumi speziati di cannella e vin brulè, colori, sapori e risate. Non c’è angolo della città in cui non si respiri l’atmosfera delle feste: è impossibile non lasciarsi coinvolgere dalla magia del Mercatino di Natale di Trento. Il cuore del Mercatino sono le oltre 90 casette di legno che animano le storiche piazza Fiera e piazza Cesare Battisti, dove potete trovare e acquistare il meglio dell’artigianato alpino e dell’enogastronomia tradizionale locale. Tutti prodotti di altissima qualità, selezionati accuratamente con criteri molto severi: dagli addobbi natalizi ai prodotti per il benessere, dai cappelli, guanti e sciarpe fino alle borse… tutto è creato dagli artigiani locali, con sapienza e cura. Per non dire dei prodotti enogastronomici: il Mercatino di Natale di Trento ospita anche eccellenze culinarie, tipicità della cucina tradizionale regionale da assaggiare o da acquistare come dolce ricordo della vacanza. Dai canederli ai formaggi locali, dai brezel farciti agli strudel, fino alle birre artigianali, il vin brulé e le eccellenze vinicole trentine…</p>
      <p><b>PER I PIU’ PICCOLI</b> – Ma il Mercatino di Natale è anche l’occasione per visitare la città con le sue meraviglie storico-artistiche: come il Castello del Buonconsiglio e il Duomo. Nel periodo delle feste, Trento diventa una vera e propria “Città del Natale” con un ricco programma di eventi, adatti a grandi e piccini, che diventa anche occasione per conoscere questa splendida località e scoprirne angoli suggestivi. A partire dalle tracce del periodo romano, visibili per esempio nello spazio archeologico sotterraneo in piazza Cesare Battisti e nella Basilica Paleocristiana, fino all’innovativo Muse, il Museo delle Scienze. Per non dire delle iniziative a misura di bambini: l’intera piazza Santa Maria Maggiore è dedicata ai più piccoli, che qui troveranno la casa di Babbo Natale, con la slitta magica, i folletti e il padrone di casa che dona regali. Poco distante, una struttura riscaldata accoglie i piccini con numerosi laboratori didattici e ricreativi focalizzati sul mondo della natura, mentre all’esterno si trova una piccola fattoria didattica e dei pony a disposizione per coccole e carezze! Attività e laboratori per i più piccoli anche dal mondo della solidarietà e del volontariato, per richiamare l’attenzione su temi importanti.</p>
      <p><b>MERCATINO ECOLOGICO</b> - Il Mercatino di Natale di Trento, infine, utilizza solo energia elettrica a impatto zero, prodotta dalle centrali idroelettriche delle Dolomiti ed è attrezzato per un’accurata raccolta differenziata che, abbinata all’utilizzo di stoviglie lavabili o compostabili, permette di ridurre al minimo il rifiuto residuo che non può essere riciclato.</p>
      <p><b>IMPERDIBILE</b> – Insomma, non resta che organizzare una gita di qualche giorno a Trento: con la “scusa” del Mercatino di Natale, si può rimanere in città e godere dell’accoglienza straordinaria delle strutture ricettive adatte a tutte le tasche. E con un giro tra le oltre 90 casette del Mercatino si trova sicuramente il regalo giusto per un Natale indimenticabile. Per tutte le info, visitate <a href="https://www.mercatinodinatale.tn.it/">www.mercatinodinatale.tn.it</a>.</p>
      <related>
        <a href="https://www.oggi.it/famiglia/famiglia/2017/12/04/mercatini-di-natale-tra-luci-regali-e-magia-tutti-gli-appuntamenti-imperidibili/"/>
        <a href="https://www.oggi.it/famiglia/viaggi/2019/11/25/a-trento-e-gia-natale-la-magia-del-mercatino-invade-la-citta/"/>
        <a href="https://www.oggi.it/famiglia/gallery/a-trento-e-gia-natale-la-magia-del-mercatino-invade-la-citta-guarda-le-foto/"/>
        <a href="https://www.oggi.it/famiglia/famiglia/2017/11/24/mercatini-di-natale-di-innsbruck-e-alto-adige-una-vacanza-magica-facilmente-raggiungibile-con-i-treni-db-e-obb-eurocity/"/>
        <a href="https://www.oggi.it/famiglia/famiglia/2015/06/18/in-trentino-fascino-daltri-tempi-con-il-trenino-dei-castelli/"/>
      </related>
    </article>
  </body>
</html>