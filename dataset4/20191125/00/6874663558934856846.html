<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774486,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="לשכת רו&quot;ח נגד דרישות ברקת מרואי החשבון המייצגים חלפנים"/>
    <meta property="og:description" content="רו&quot;ח איריס שטרק, העומדת בראש הלשכה, הורתה לרואי החשבון המייצגים חלפנים שלא להיענות לדרישות החדשות שפרסם בקיץ הממונה על שוק ההון, משה ברקת, ביחס לחלפני הכספים עליהם החלה הרשות לפקח; ברקת: &quot;אם רואי החשבון לא יוכלו לספק האישורים הללו נמצא מי שיוכל&quot;"/>
  </head>
  <body>
    <article>
      <h1>לשכת רו"ח נגד דרישות ברקת מרואי החשבון המייצגים חלפנים</h1>
      <h2>רו"ח איריס שטרק, העומדת בראש הלשכה, הורתה לרואי החשבון המייצגים חלפנים שלא להיענות לדרישות החדשות שפרסם בקיץ הממונה על שוק ההון, משה ברקת, ביחס לחלפני הכספים עליהם החלה הרשות לפקח; ברקת: "אם רואי החשבון לא יוכלו לספק האישורים הללו נמצא מי שיוכל"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">רחלי בינדמן</a></address>
      <p>האם רואי החשבון של חלפני הכספים מתנערים מאחריותם לדאוג שלקוחותיהם יציגו דיווח מלא ושקוף לרשויות המס? לשכת רואי החשבון, בראשות רו"ח איריס שטרק, הורתה לרואי החשבון המייצגים חלפנים, שלא להיעות לדרישות החדשות שפרסם בקיץ הממונה על שוק ההון, משה ברקת, ביחס לחלפני הכספים עליהם החלה הרשות לפקח בעקבות ועדת באריס.</p>
      <p>ברקת דורש ובצדק, כתנאי למתן רישיון של נותן שירותים פיננסים, כי חלפני הכספים יהיו ללא עבר פלילי וינהלו פעילות חוקית ולגיטימית. למעשה, עד כה החלפנים כלל לא היו נתונים לפיקוח, למעט בדיקות שגרתיות של רשות המיסים, ולראשונה הם הוכפפו למשטר רגולטורי שנועד בעיקר לדאוג לפעילות חוקית ותקינה בדגש על עולמות האשראי החוץ בנקאי.</p>
      <figure>
        <img src="https://images1.calcalist.co.il/PicServer2/20122005/261472/1_l.jpg"/>
        <figcaption>איריס שטרק</figcaption>
      </figure>
      <p>ברקת דרש לצרף לבקשות הרישיון גם אישור מצד רואי החשבון שמבקרים את פעילותם של אותם חלפנים כי הם משלמים מיסים על כלל הכנסותיהם כחוק. בלשכה ראו בכך גלגול אחריות להתנהלות של הגופים מהגופים עצמם לרואי החשבון.</p>
      <p>עולה כאן כמובן שאלה מעניינת לגבי מהות תפקיד רואה החשבון ועד כמה עליו לוודא שלקוחותיו מדווחים על הכנסותיהם כחוק, מקיימים פעילות עסקית תקינה וחוקית ומשלמים מיסים כנדרש. אמנם קיימים חלפני כספים רבים וישרים, אך רבים מהם גם מנצלים את הפלטפורמה כדי להעלים מיסים ולסייע בהלבנת הון.</p>
      <p>ברקת קיבל אחריות כבדה לפקח על השחקנים האלו ומכוח האחריות הזו הוא חייב לוודא שהפעילות שלהם חוקית ולגיטימית. אם הם אינם מסוגלים לספק אסמכתאות, אז הדבר יקשה עליהם קושי אמיתי לקבל רישיון.</p>
      <p>ברקת, אגב, אמר לא פעם שהפיקוח על החלפנים הוא מורכב ודורש הרבה תשומות וכי היה שמח לו היו חוזרים למשטר של רישום בלבד. בהינתן שהפיקוח נותר בידיו, הוא לא יכול לתת חותמת הכשר ורישיון לגופים העוסקים בפעילות על גבול הפלילית.</p>
      <p> </p>
      <p>רואי החשבון, מצדם, טוענים כי חלק מהדרישות מנוגדות לפסיקה ולחקיקה הרלוונטית לגביהם ולכן הם אינם יכולים לחתום עליהן במתכונת הקיימת. במסגרת שיח מול רשות שוק ההון נבחנות התאמות.</p>
      <p>
        <b>ברקת בתגובה: "אם רואי החשבון לא יוכלו לספק האישורים הללו נמצא מי שיוכל"</b>
      </p>
      <p>ברקת דרש בין היתר כי רואה חשבון שחותם כי ההון העצמי של החלפן הוא כפי שהצהיר יצטרך לאשר שהחלפן הגיש גם דוחות למס הכנסה כדין וכי הדוחות שהוגשו תואמים את הדוחות הכספיים שלו. "שטרק קוראת לרואי החשבון להתנער מהאחריות הבסיסית ביותר שלהם" אמר ברקת לכלכליסט. "הוטלה עלינו אחריות לוודא שהגופים הפיננסים הללו פועלים כדין ולמנוע פעילות עבריינית. כיצד רואה חשבון שמוכן לאשר כי לחלפן ההון העצמי הנדרש לא מוכן לאשר שהגיש דוחות כספיים לרשויות המס"?</p>
      <p>ברקת אף איים כי "אם רואי החשבון לא יוכלו לספק האישורים הללו נמצא מי שיוכל". רשות שוק ההון קיבלה אחריות כבדה לפקח על חלפני הכספים הפועלים בשוק, כשביחס לחלקם יש לא מעט מקרים בהם הם מסייעים להלבנת הון. ועדת באריס שעסקה בפיקוח עליהם קבעה שחייבים לפקח עליהם ולדאוג לפעילות חוקית והנטל נפל על רשות שוק ההון.</p>
    </article>
  </body>
</html>