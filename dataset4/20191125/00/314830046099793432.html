<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939661/%D8%AA%D9%88%D8%B5%DB%8C%D9%87-%D8%B1%D8%A6%DB%8C%D8%B3%DB%8C-%D8%A8%D8%B1%D8%A7%DB%8C-%D8%AA%D8%B9%DB%8C%DB%8C%D9%86-%D9%88%D8%B6%D8%B9%DB%8C%D8%AA-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="توصیه رئیسی برای تعیین وضعیت بازداشتی‌های اخیر"/>
    <meta property="og:description" content="رئیس قوه قضائیه گفت: باید تلاش شود هر چه زودتر وضعیت بازداشتی‌های اغتشاشات اخیر تعیین تکلیف شود.به گزارش خبرگزاری فارس، سیدابراهیم رئیسی در جلسه امروز با مسئولان قضایی با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی بدیل دانست و با بیان اینکه در اغتشاشات اخیر نیز حضور مردم و بسیجیان، بسیار راهگشا و ارزشمند بود، تصریح کرد: تفکر بسیجی باید تفکر غالب در همه حوزه‌های مدیریتی و در میان مسئولان باشد.رئیس قوه قضائیه، امنیت داخلی و اقتدار منطقه‌ای کشور را مرهون اندیشه و تفکر بسیجی دانست و ادامه داد: در دستگاه قضایی نیز باید روز به روز تفکر بسیجی را توسعه دهیم. به طور کلی، هر چه مسئولیت برتر و بالاتر باشد، باید اندیشه بسیجی بیشتر رشد کند. این همان چیزی است که امروز روح امام راحل و شهدای بزرگوار را شاد می‌کند و انتظارات مقام معظم رهبری و مردم عزیز را برآورده می‌سازد.آیت الله رئیسی در بخش دیگری از سخنان خود با قدردانی از عنایات اخیر رهبر معظم انقلاب اسلامی به دستگاه قضایی بابت تلاش‌های مربوط به جلوگیری از تعطیلی واحد‌های تولیدی، این فرمایشات را…"/>
  </head>
  <body>
    <article>
      <h1>توصیه رئیسی برای تعیین وضعیت بازداشتی‌های اخیر</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رئیس قوه قضائیه گفت: باید تلاش شود هر چه زودتر وضعیت بازداشتی‌های اغتشاشات اخیر تعیین تکلیف شود.<br/><br/>به گزارش خبرگزاری فارس، سیدابراهیم رئیسی در جلسه امروز با مسئولان قضایی با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی بدیل دانست و با بیان اینکه در اغتشاشات اخیر نیز حضور مردم و بسیجیان، بسیار راهگشا و ارزشمند بود، تصریح کرد: تفکر بسیجی باید تفکر غالب در همه حوزه‌های مدیریتی و در میان مسئولان باشد.<br/><br/>رئیس قوه قضائیه، امنیت داخلی و اقتدار منطقه‌ای کشور را مرهون اندیشه و تفکر بسیجی دانست و ادامه داد: در دستگاه قضایی نیز باید روز به روز تفکر بسیجی را توسعه دهیم. به طور کلی، هر چه مسئولیت برتر و بالاتر باشد، باید اندیشه بسیجی بیشتر رشد کند. این همان چیزی است که امروز روح امام راحل و شهدای بزرگوار را شاد می‌کند و انتظارات مقام معظم رهبری و مردم عزیز را برآورده می‌سازد.<br/><br/>آیت الله رئیسی در بخش دیگری از سخنان خود با قدردانی از عنایات اخیر رهبر معظم انقلاب اسلامی به دستگاه قضایی بابت تلاش‌های مربوط به جلوگیری از تعطیلی واحد‌های تولیدی، این فرمایشات را موجب سنگین‌تر شدن مسئولیت قوه قضاییه دانست و افزود: برخی تصور می‌کنند که کار دستگاه قضایی فقط بگیر و ببند است. البته ما در خصوص متجاسران به قانون و هنجارشکنان، قطعا بگیر و ببند هم داریم منتها امروز یکی از کار‌های جدی ما در حوزه نظارت و قضاوت، ایجاد گشایش برای تولیدکنندگان، کارآفرینان، صاحبان سرمایه و فعالان اقتصادی است.<br/><br/>رئیس قوه قضائیه در ادامه با تاکید بر ضرورت همکاری، انسجام و وحدت همه مردم و دستگاهها، مسئولان را در همه بخش‌ها موظف به انسجام و خدمتگزاری خالصانه به مردم دانست و اظهار کرد: حل مشکلات معیشتی مردم، باید دغدغه اول و اصلی همگان باشد. کنترل بازار و قیمت‌ها مساله بسیار مهمی است که در وهله اول بر عهده دولت است، اما اعلام می‌کنم که دستگاه قضایی با بهره مندی از تمام ظرفیت‌های خود، در این حوزه به دولت کمک می‌کند تا فشار بر خانواده‌های کم درآمد و محرومین کاهش یابد و این همکاری بین دستگاه‌ها برای کاهش فشار‌های معیشتی بر مردم، یک وظیفه عمومی است.<br/><br/><br/>آیت الله رئیسی در بخش دیگری از سخنان خود با اشاره به حوادث اخیر در کشور، ضمن قدردانی از مسئولان قضایی بابت سرکشی بازداشتگاه‌ها گفت: باید تلاش شود هر چه زودتر وضعیت بازداشتی‌های اغتشاشات اخیر تعیین تکلیف شود.<br/><br/>وی افزود: مسؤولانی که در مرکز، کار مدیریتی انجام می‌دهند، در این خصوص کار خود را دنبال و پیگیری کنند چرا که شرط موفقیت، پیگیری علی‌الدوام است و نباید پیگیری‌ها قطع شود.<br/><br/>آیت الله رئیسی گفت: هر چه زودتر باید تکلیف این بازداشتی‌های اغتشاشات اخیر تعیین تکلیف و وضعیت آن‌ها مشخص شود و کسانی که تقصیر کمتری دارند برایشان تصمیم‌گیری شود و آنانی که موجب ناامنی شده‌اند و اغتشاش کرده‌اند نیز وضعیت‌شان باید مشخص شود و در دادگاه به جرم آن‌ها رسیدگی خواهد شد. <br/><br/>رئیس قوه قضائیه در بخش دیگری از سخنان خود، بر لزوم تحلیل همه جانبه فتنه اخیر تاکید کرد و گفت: برخی از اقدامات مانند تلاش برای تخریب زیرساخت‌های کشور، واقعا کار مردم نیست و باید ردپای اشرار، اغتشاشگران، معاندان و سرویس‌های بیگانه در این قبیل رویداد‌ها را به صورت جدی دنبال کرد.</p>
    </article>
  </body>
</html>