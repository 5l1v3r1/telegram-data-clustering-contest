<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200859"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বাংলাদেশের জন্য কোহলির পরামর্শ"/>
    <meta property="og:description" content="গোলাপি বলের জন্য সাজানো হয়েছিল ইতিহাসের রঙিন মঞ্চ। দিনরাতের প্রথম টেস্টে ভারতের বিপক্ষে বাংলাদেশেরও ছিল সমান সুযোগ। কারণ দুই দলই খেলেনি এমন টেস্ট। কিন্তু সিরিজের দ্বিতীয় ও শেষ টেস্ট ম্যাচে ইনিংস ও ৪৬ রানের ব্যবধানে হারে। প্রথম ইনিংসে ১০৬ রানে গুটিয়ে গিয়েছিল টসে জিতে ব্যাটিং করতে নামা বাংলাদেশ দল। জবাব দিতে নেমে ৯ উইকেট হারিয়ে ৩৪৭ রানে ইনিংস ঘোষণা করে ভারত। দ্বিতীয় দিনের সন্ধ্যা যেন বাংলাদেশের সামনে বিভীষিকা হয়ে আসে। ১৩ রানে চার উইকেট হারিয়ে পড়ে দুই দিনে হারের লজ্জার রেকর্ডটাই হতে যাচ্ছিল। শেষ পর্যন্ত সাবেক অধিনায়ক মুশফিকুর রহীমের ব্যাটে মান বাঁচে। যদিও ১৫২ রানে তখন হারিয়ে ফেলে ৬ উইকেট। হ্যামস্ট্রিংয়ে টান লেগে খোঁড়াতে খোঁড়াতে মাঠ ছাড়েন মাহমুদুল্লাহ রিয়াদ। কোনো রকমে টেস্ট গড়ায় তৃতীয় দিন। কিন্তু রোববার ছুটির দিনে ভারতের প্রায় ৩০ হাজার দর্শকের উচ্ছ্বাস স্থায়ী হয় মাত্র ৪৭ মিনিট। মাহমুদুল্লাহ মাঠে নামতে পারেননি। যে কারণে বাকি ৩ উইকেট পতনের সঙ্গে সঙ্গে আরো একটি লজ্জার হার। এই বছর খেলা ৫ টেস্টের চারটিতে ইনিংস ব্যবধানে হারের আরেকটি রেকর্ড নিয়ে মাঠ ছাড়ে দল। একমাত্র ফিফটি হাঁকানো মুশফিক আউট হয়েছেন ৭৪ রান করে। কেন এমন অসহায়…"/>
  </head>
  <body>
    <article>
      <h1>বাংলাদেশের জন্য কোহলির পরামর্শ</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্পোর্টস রিপোর্টার কলকাতা, (ভারত) থেকে</a></address>
      <p>গোলাপি বলের জন্য সাজানো হয়েছিল ইতিহাসের রঙিন মঞ্চ। দিনরাতের প্রথম টেস্টে ভারতের বিপক্ষে বাংলাদেশেরও ছিল সমান সুযোগ। কারণ দুই দলই খেলেনি এমন টেস্ট। কিন্তু সিরিজের দ্বিতীয় ও শেষ টেস্ট ম্যাচে ইনিংস ও ৪৬ রানের ব্যবধানে হারে। প্রথম ইনিংসে ১০৬ রানে গুটিয়ে গিয়েছিল টসে জিতে ব্যাটিং করতে নামা বাংলাদেশ দল। জবাব দিতে নেমে ৯ উইকেট হারিয়ে ৩৪৭ রানে ইনিংস ঘোষণা করে ভারত। দ্বিতীয় দিনের সন্ধ্যা যেন বাংলাদেশের সামনে বিভীষিকা হয়ে আসে। ১৩ রানে চার উইকেট হারিয়ে পড়ে দুই দিনে হারের লজ্জার রেকর্ডটাই হতে যাচ্ছিল।</p>
      <p>শেষ পর্যন্ত সাবেক অধিনায়ক মুশফিকুর রহীমের ব্যাটে মান বাঁচে। যদিও ১৫২ রানে তখন হারিয়ে ফেলে ৬ উইকেট। হ্যামস্ট্রিংয়ে টান লেগে খোঁড়াতে খোঁড়াতে মাঠ ছাড়েন মাহমুদুল্লাহ রিয়াদ। কোনো রকমে টেস্ট গড়ায় তৃতীয় দিন। কিন্তু রোববার ছুটির দিনে ভারতের প্রায় ৩০ হাজার দর্শকের উচ্ছ্বাস স্থায়ী হয় মাত্র ৪৭ মিনিট। মাহমুদুল্লাহ মাঠে নামতে পারেননি। যে কারণে বাকি ৩ উইকেট পতনের সঙ্গে সঙ্গে আরো একটি লজ্জার হার। এই বছর খেলা ৫ টেস্টের চারটিতে ইনিংস ব্যবধানে হারের আরেকটি রেকর্ড নিয়ে মাঠ ছাড়ে দল। একমাত্র ফিফটি হাঁকানো মুশফিক আউট হয়েছেন ৭৪ রান করে। কেন এমন অসহায় অবস্থা বাংলাদেশ দলের! এ থেকে অবশ্য উত্তরণের পথ বাতলে দিলেন ভারতের অধিনায়ক বিরাট কোহলি।</p>
      <p>বাংলাদেশের কেন এত বাজে পারফরম্যান্স তা নিয়ে নিজের মত তুলে ধরেন ভারতের অধিনায়ক। এক কথায় তিনি টাইগারদের পক্ষে ব্যাটই করেছেন। তিনি বলেন, ‘প্রথমত, তাদের সবচেয়ে অভিজ্ঞ দুজন ক্রিকেটার নেই। সাকিব ছিলেন না, তামিম ছিলেন না, কেবল ছিলেন মুশফিক। মাহমুদুল্লাহও ছিলেন। কিন্তু মাত্র দুজনকে দিয়ে গোটা একটা দল এগিয়ে নেয়া যায় না। বাকি সবাই খুব তরুণ। তারা আরো অভিজ্ঞতা অর্জন করবে। আমি বলতে চাই, তারা যদি বেশি বেশি টেস্ট খেলে বেশি অভিজ্ঞতা অর্জন করবে। আপনি দুই টেস্ট খেলার পর আরো দেড় বছর পর যদি আবার খেলেন, তাহলে কীভাবে চাপ সামলাবেন, সেটা বুঝতে পারবেন না। ‘দেখুন স্কিল ঠিকই আছে তাদের। গুরুত্বপূর্ণ হচ্ছে, ম্যাচের ওই রকম পরিস্থিতি ঘন ঘন পাওয়া, যাতে ভালো করা যায়।</p>
      <p>টেস্ট ক্রিকেটারদের গুরুত্ব দিতে হবে বোর্ডকে</p>
      <p>টেস্টে ভারতের এত উন্নতির পেছনে বিসিসিআই-এর চিন্তার পরিবর্তন ও আর্থিক সচ্ছলতা বাড়ানোর উদ্যোগ বলে মনে করে বিরাট। যে ভাবনা অন্য বোর্ডের থাকলে সেখানে উন্নতি হবে বলে তার ধারণা। তিনি বলেন, ‘টেস্ট ক্রিকেট নিয়ে প্রতিটি দেশের বোর্ডের কৌশল ভিন্ন ভিন্ন হয়। বাংলাদেশ, দক্ষিণ আফ্রিকার বোর্ড তাদের টেস্ট ক্রিকেট নিয়ে কী ভাবে সেটি আমি জানিনা। তবে ইংল্যান্ড বলেন, অস্ট্রেলিয়া বলেন তারা কিন্তু তাদের টেস্ট ক্রিকেটারদের সম্মানী বা টাকা সবচেয়ে বেশি দেয় কেন্দ্রীয় চুক্তিতে। তারপর ওয়ানডে বা টি-টোয়েন্টি। এর কারণ হচ্ছে যে ক্রিকেটার টেস্ট খেলে সে যদি দেখে ৫ দিন খেলে যা পারিশ্রমিক তার চেয়ে বেশি পাওয়া যায় ৪ ওভার বল করে তাহলে সে কেন টেস্ট খেলবে? সে তো চিন্তা করবে টেস্ট না খেলে অন্য ফরম্যাটে খেলার। আমাদের (ভারত) ভাগ্য ভালো গেল তিন বছর বিসিসিআই টেস্ট ক্রিকেটারদের সেই গুরুত্ব দিয়েছে। এই জায়গাতে আমরা পরিবর্তন আনতে পারছি। যে কারণে দেখেন আমাদের পারফরম্যান্সেও দারুণ পরিবর্তন এসেছে। এখন অন্য বোর্ডকেও ভাবতে হবে তারা টেস্ট ক্রিকেটকে কোথায় দেখতে চায়।’</p>
      <p>ইডেনে টেস্ট জয়ের সঙ্গে একাধিক রেকর্ড গড়লো বিরাট বাহিনী। টানা চার টেস্টে ইনিংসে জয়ের পাশাপাশি লাগাতার সাতটি টেস্ট জেতার অনন্য নজির গড়লো ভারত। তবে এই সাত জয়েও অধিনায়ক সন্তুষ্ট নয়। তিনি বলেন, ‘ওয়েস্ট ইন্ডিজ বিশ্বকাপে দাপট দেখিয়েছে ১৫ বছর। আমরা মাত্র ৭ টেস্ট জিতে সন্তুষ্ট হতে পারি না। এটি সাত বছর এমনভাবে ভালো খেলে গেলে বলা যেত।’</p>
      <p>এই বিভাগের সর্বাধিক পঠিত</p>
    </article>
  </body>
</html>