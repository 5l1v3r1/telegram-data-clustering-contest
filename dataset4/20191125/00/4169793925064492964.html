<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://timeua.info/post/obshestvo/yak--zm-ni-och-kuyut-sya-u-m-zhnarodnomu-opodatkuvann--17474.html"/>
    <meta property="og:site_name" content="ВРЕМЯ"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Які зміни очікуються у міжнародному оподаткуванні"/>
    <meta property="og:description" content="Які зміни очікуються у міжнародному оподаткуванні Про зміни у сфері міжнародного оподаткування, що очікуються від ратифікованих Протоколів, і в який спосіб вони торкаються України, кореспонденту газети «Время»  розповіла очільниця Харківського управління Офісу великих платників податків ДПС Галина Феденко. — Скажіть, чому темі міжнародного оподаткування податківці сьогодні приділяють особливу увагу? — Міжнародне оподаткування є надзвичайно важливою темою, оскільки податкові надходження до бюджету від оподаткування доходів нерезидентів, отриманих з джерел в Україні, сприяють фінансовому підґрунтю існування держави.   Нагадаю, Міжнародні договори (конвенції) про уникнення подвійного оподаткування носять двосторонній характер (укладаються між двома договірними державами). У конвенціях може бути передбачене звільнення від оподаткування або зменшення ставки податку для тих або інших доходів нерезидентів з джерелом їх походження з України.  Стаття 103 Податкового кодексу України  містить порядок застосування міжнародних…"/>
  </head>
  <body>
    <article>
      <h1>Які зміни очікуються у міжнародному оподаткуванні</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Які зміни очікуються у міжнародному оподаткуванні<br/>Про зміни у сфері міжнародного оподаткування, що очікуються від ратифікованих Протоколів, і в який спосіб вони торкаються України, кореспонденту газети «Время»  розповіла очільниця Харківського управління Офісу великих платників податків ДПС Галина Феденко.<br/>— Скажіть, чому темі міжнародного оподаткування податківці сьогодні приділяють особливу увагу?<br/>— Міжнародне оподаткування є надзвичайно важливою темою, оскільки податкові надходження до бюджету від оподаткування доходів нерезидентів, отриманих з джерел в Україні, сприяють фінансовому підґрунтю існування держави.  <br/>Нагадаю, Міжнародні договори (конвенції) про уникнення подвійного оподаткування носять двосторонній характер (укладаються між двома договірними державами). У конвенціях може бути передбачене звільнення від оподаткування або зменшення ставки податку для тих або інших доходів нерезидентів з джерелом їх походження з України. <br/>Стаття 103 Податкового кодексу України  містить порядок застосування міжнародних договорів України про уникнення подвійного оподаткування, а у пп. 141.4.9  ПКУ визначено право для юридичних осіб зменшити суму річного податкового зобов’язання на суму податків, сплачених за кордоном.<br/>— Отже, які зміни очікуються щодо оподаткування доходів нерезидентів?<br/>— У вересні-жовтні 2019 року Кабмін підтримав законопроекти про рати­фікацію Протоколів про внесення змін до діючих Конвенцій про уникнення подвійного оподаткування та запобігання податковим ухиленням стосовно податків на доходи між Урядом України та Урядами Кіпру, Швейцарії, Великобританії. <br/>Я хочу звернути  особливу увагу на нові ратифіковані правила оподаткування доходів нерезидентів з джерелом походження з України в рамках підписаних протоколів стосовно «пасивних» видів доходу, а саме:  опо­даткування дивідендів, процентів, роялті. <br/>Внесені зміни є справедливими та повністю відповідають загальній міжнародній практиці оподаткування доходів не тільки в країні, резидентом якої є отримувач доходів, але й в країні, яка є джерелом походження таких доходів. <br/>Наразі норми Конвенцій передбачають, що деякі «пасивні доходи» в Україні зовсім не оподатковуються, і лише іноземні держави мають право отримувати податки від діяльності її резидентів в Україні. <br/>Протокол між Україною та Швейцарією передбачає збільшення розміру ставок оподаткування процентів та роялті — з 0 % до 5%.<br/>Положеннями Прото­колу між Україною та Велико­британією передбачено:<br/>— оподаткування диві­ден­дів за ставкою 5% — якщо фактичним власником дивідендів є компанія (інша ніж партнерство), яка володіє безпосередньо щонайменше 20% капіталу компанії, що сплачує дивіденди, та підвищення ставки з 10% до 15% — в усіх інших випадках;<br/>збільшення розміру ставки оподаткування процентів — з 0% до 5%;<br/>— збільшення розміру ставки оподаткування роялті — з 0% до 5%.<br/>Положеннями Протоколу між Україною та Кіпром передбачено:<br/>— оподаткування диві­ден­дів за ставкою 5% — якщо фактичним власником дивідендів є компанія (яка не є товариством), яка володіє безпосередньо принаймні 20% капіталу компанії, що сплачує дивіденди, та інвестувала в придбання акцій чи інших прав компанії в еквіваленті не менше 100 000 євро) та зменшення ставки з 15% до 10% — в усіх інших випадках;<br/>— збільшення розміру ставки оподаткування процентів — з 2% до 5% ;<br/>— внесення змін щодо оподаткування доходів від відчуження часток у компаніях, питома вага вартості нерухомого майна яких складає більше 50% вартості усього майна (активів) таких компаній (в чинній Конвенції відповідні доходи звільняються від оподаткування в Україні).<br/>— Які  ще особливості передбачені в нових редакціях Конвенцій?<br/>— Нові редакції Конвенцій  також передбачають значне розширення можливостей Договірних Сторін щодо обміну податковою інформацією, що є важливим для податкового контролю за трансфертним ціноутворенням. <br/>Крім того, встановлюються норми щодо застосування права на отримання переваг — переваги не будуть надаватись стосовно виду доходу або майна, якщо однією з головних цілей будь-якої домовленості чи угоди між суб’єктами господарської діяльності було безпосеред­нє або опосередковане отримання ними такої переваги. Також вдосконалено процедури взаємного узгодження (вирішення податкових спорів) за допомогою арбітражу та інше. <br/>— Як від­бувається набуття чинності зазначених документів?  <br/>— Стосовно набрання цими Протоколами чинності зазначу, що у кожній Конвенції є ст. 26, 28 або 29, в яких роз’яснюється порядок набуття чинності цієї конвенції. Зокрема, договірні держави повинні повідомити одна одну про завершення процедури набуття чинності конвенції (ця процедура здійснюється відповідно до внутрішнього законодавства кожної держави). Конвенція набуває чинності в день останнього з вищезгаданих повідомлень і починає застосовуватися з дати, порядок визначення якої наведений у ст. 26, 28 або 29 Конвенцій.<br/>Наприклад, нещодавня конвенція з Катаром, яка була підписана 20.03.18 р., ратифікована Україною 28.02.19 р., набула чинності з 09.04.19 р., почне застосовуватися з 01.01.2020 р. (ст. 29 цієї Конвенції).<br/>— Які зрушення очі­куються вна­слі­док рати­фікації цих Про­токолів?<br/>— Такі зміни сприятимуть збільшенню надходжень податку на доходи іноземних юридичних осіб і є дійовим механізмом запобігання виведенню прибутку з-під оподаткування в Україні шляхом застосування переваг Конвенцій.</p>
    </article>
  </body>
</html>