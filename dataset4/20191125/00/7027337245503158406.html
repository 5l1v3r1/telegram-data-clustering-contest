<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700163/%DB%B4-%DA%A9%D8%B4%D8%AA%D9%87-%D8%AF%D8%B1-%D8%AA%D8%B5%D8%A7%D8%AF%D9%81-%D8%AC%D8%A7%D8%AF%D9%87-%D8%A7%D9%86%D8%B2%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="۴ کشته در تصادف جاده انزلی"/>
    <meta property="og:description" content="در این حادثه دو تن از سرنشینان خودرو پژو ۲۰۶ و نیز راننده سواری پراید و سرنشین وی که زنی ۳۷ ساله بود به علت شدت جراحات وارده در صحنه تصادف جان باختند."/>
  </head>
  <body>
    <article>
      <h1>۴ کشته در تصادف جاده انزلی</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>در این حادثه دو تن از سرنشینان خودرو پژو ۲۰۶ و نیز راننده سواری پراید و سرنشین وی که زنی ۳۷ ساله بود به علت شدت جراحات وارده در صحنه تصادف جان باختند.</b>
      </p>
      <p>رئیس پلیس راه استان گیلان از جان باختن ۴ تن و مجروح شدن ۳ نفر بر اثر برخورد یک دستگاه پژو ۲۰۶ با خودرو سواری پراید در محور رضوانشهر - انزلی خبر داد.</p>
      <p>سرهنگ حسین محمدپور در گفت وگو با ایسنا در تشریح جزئیات این خبر اظهار کرد: در پی اعلام مرکز فوریت‌های پلیسی ۱۱۰ مبنی بر وقوع تصادف در محور رضوانشهر - انزلی، بلافاصله ماموران پلیس راه به محل حادثه اعزام شدند.</p>
      <p>این مقام انتظامی افزود: با حضور ماموران پلیس و تیم‌های امدادی در محل اعلامی مشخص شد یک دستگاه پژو ۲۰۶ که از محور رضوانشهر به انزلی محله سنگاچین در حال تردد بود با یک دستگاه پراید برخورد کرده است.</p>
      <p>وی بیان کرد: در این حادثه دو تن از سرنشینان خودرو پژو ۲۰۶ و نیز راننده سواری پراید و سرنشین وی که زنی ۳۷ ساله بود به علت شدت جراحات وارده در صحنه تصادف جان باختند.</p>
      <p>سرهنگ محمدپور با بیان اینکه علت این حادثه از سوی کارشناسان پلیس راه در حال بررسی است، تصریح کرد: زن ۳۵ ساله ای که راننده خودرو پژو ۲۰۶ بود و سرنشینان سواری پراید که دو دختر ۱۴ و ۱۱ ساله بودند در این حادثه مجروح و به بیمارستان انتقال یافتند.</p>
      <p>رئیس پلیس راه استان گیلان با بیان اینکه خواب آلودگی، دشمن رانندگی سالم است و هوشیاری کامل راننده، ایمنی عبور و مرور را تضمین خواهد کرد، گفت: چنانچه در طول رانندگی احساس خستگی و خواب آلودگی بر شما غلبه کرد حتما از ادامه رانندگی خودداری کنید.</p>
    </article>
  </body>
</html>