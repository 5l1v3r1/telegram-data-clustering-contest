<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/u-napulju-opet-kljuca-alanu-odbijeno-200-000-evra-od-plate/343379"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="U Napulju opet ključa: Alanu odbijeno 200.000 evra od plate"/>
    <meta property="og:description" content="Brazilcu skinuto pola mesečne zarade"/>
  </head>
  <body>
    <article>
      <h1>U Napulju opet ključa: Alanu odbijeno 200.000 evra od plate</h1>
      <h2>Brazilcu skinuto pola mesečne zarade</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Mir? Ma, kakav mir, u Napulju ključa, kao kad se Vezuv sprema da eksplodira! Tenzije na liniji gazda <b>De Laurentis</b> – igrači ponovo su dostigle crveno usijanje, jer je zaista počelo najavljeno kažnjavanje fudbalera zbog neposlušnosti.</p>
      <p>Najavio je to <b>Aurelio de Laurentis </b>pre nekih nedelju dana, ali se verovalo da će ostati na toj pretnji. Kad ono... <b>Alanu</b> je prvom puklo po leđima. Iz banke mu je stiglo obaveštenje da mu je mesečni saldo kraći za 200.000 evra!</p>
      <p>Kako je objašnjeno iz kluba, <b>Alan</b> je kažnjen zbog sukoba sa Edom de Laurentisom, gazdinim sinom, posle utakmice sa Salcburgom. I to je kazna protivzakonita, jer je po članu 11 kolektivnog ugovora, niko ne može da bude kažnjen sa više od 25 odsto mesečne zarade. A, brazilskom fudbaleru je odrezano – pola.</p>
      <p>I to je tek početak. Kako najavljuje Gazeta delo sport, kazne će biti od 20.000 do 225.000 evra za one najratobornije, za one koji su najviše zapali za oko <b>Aureliju de Laurentisu</b>. Može samo da se naslućuje o kome se radi, pošto je ranije objavljeno da je gazda napravio transfer listu za zimu, na kojoj su, pored <b>Alan</b>a, još i <b>Kulibali, Mertens, Insinje </b>i<b> Kaljehon</b>. Praktično, najvredniji igrači Napolija.</p>
      <p>Sve kad se sabere od kazni, klub bi trebalo da „uštedi“ 2.500.000 evra. Neće to proći bez nove galame...</p>
      <p><b>Foto:</b> <i>Reuters</i></p>
      <figure>
        <img src="https://mozzartsport.com/upload/CKEditor/25.11.2019./35a.jpg"/>
      </figure>
    </article>
  </body>
</html>