<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774426,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ראש עיריית קרית גת שוב מלין: &quot;תושבים חדשים הם מתכון בטוח לסילוק ראש עיר&quot;"/>
    <meta property="og:description" content="אבירם דהרי אמר דברים ברוח דומה גם בכנס התאחדות בוני הארץ שנערך במאי; עוד הוסיף: &quot;כל משפחה שמתווספת לעיר יוצרת גירעון של 5,000 שקל לכל הפחות, אז איזה ראש עיר יסכים לקלוט תושבים חדשים&quot;; בני דרייפוס, מנכ&quot;ל משרד הבינוי והשיכון: &quot;אם לא נדע לייצר את המעטפת הזו שתעודד אנשים לגור בפריפריה, נחליש את המוחלשים&quot;"/>
  </head>
  <body>
    <article>
      <h1>ראש עיריית קרית גת שוב מלין: "תושבים חדשים הם מתכון בטוח לסילוק ראש עיר"</h1>
      <h2>אבירם דהרי אמר דברים ברוח דומה גם בכנס התאחדות בוני הארץ שנערך במאי; עוד הוסיף: "כל משפחה שמתווספת לעיר יוצרת גירעון של 5,000 שקל לכל הפחות, אז איזה ראש עיר יסכים לקלוט תושבים חדשים"; בני דרייפוס, מנכ"ל משרד הבינוי והשיכון: "אם לא נדע לייצר את המעטפת הזו שתעודד אנשים לגור בפריפריה, נחליש את המוחלשים"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אמיתי גזית</a></address>
      <p>"ראש עיר יודע שאין טעם לקלוט תושבים חדשים, זה מתכון ידוע ובדוק לסילוק ראש עיר מכיסאו". כך אמר היום (ב') אבירם דהרי, ראש עיריית קרית גת, בכנס השנתי של לשכת שמאי המקרקעין.</p>
      <p>עוד אמר דהרי כי: "תושבים חדשים לא אוהבים את הרשות כי הם משלמים מיליון וחצי עבור דירה חדשה, אבל כשהם נכנסים הם מגלים שלא סידרו את הכבישים ואין גן ילדים ומאשימים בכך את ראש העיר".</p>
      <p>"לאחר שחתמנו על הסכם גג עם משרד האוצר התחלנו לרדוף אחרי משרדי הממשלה, במשרד החינוך הסכימו לתת תקציב לבית ספר אחד בעוד שהיה צורך בשש בתי ספר, משרד התחבורה התעכב בקידום תוכניות לשני מחלפים קריטיים להקמת השכונה החדשה. ואז התברר שהחוסרים בפיתוח השכונה הם כסף קטן, הגעתי למצב שנוצר לי גירעון שנתי של 48 מיליון שקל. כל משפחה שמתווספת לעיר יוצרת גרעון של 5,000 שקל לכל הפחות, אז איזה ראש עיר יסכים לקלוט תושבים חדשים?!"</p>
      <figure>
        <img src="https://images1.calcalist.co.il/PicServer2/20122005/411412/IMG_0497.jpg_L.jpg"/>
        <figcaption>אבירם דהרי, ראש עיריית קריית גת <br/>צילום: ענר גרין</figcaption>
      </figure>
      <p>ח"כ משה ארבל מש"ס, ששימש ראש המטה של שר הפנים אריה דרעי, אמר כי הקשיים האלה נובעים "ההפרדה של מנהל התכנון ממשרד הפנים והעברתו למשרד אוצר. ראיתי תקלות חוזרות ונשנות בכך שמשרד האוצר הוא זה שמחזיק במנהל התכנון. התהליכים התכנוניים נעדרי ראיה מוניציפאלית. אין שום הבנה לכך שרשות מקומית חייבת תמהיל הכנסות הגיוני, ומטילים עליה עול כלכלי של אלפי יחידות דיור. בעוד 5 שנים ראש העין תפשוט רגל ותקרוס. המצב גרוע, בניית אלפי יח"ד בלי ראייה מוניציפילת מביאה אותנו לתוצאה הזו".</p>
      <p>בני דרייפוס, מנכ"ל משרד הבינוי והשיכון, השיב לו על כך כי "כשמשרד הבינוי חתם על הסכם גג עם ראש העין ראינו את הצורך באיזון בארנונה, אבל 250 אלף מ"ר למשרדים שבהם זכה יזם פרטי (חברת נצבא, א"ג) לא נבנו ורק עתה מתחילים לבנות אותם. העיוות המרכזי בתכנון הוא דווקא בכך שאנחנו משנים את התכנון בגלל הדרישות של ראשי הערים לאיזון ולכן מוסיפים להן תוכניות לבניית משרדים, בעקבות זאת אנחנו נמצאים בעודף תוכניות לבניית משרדים".</p>
      <p>דרייפוס הוסיף כי "בשנים הקרובות האתגר יהיה לא רק לייצר פתרונות דיור, אלא לייצר תמריצים לאזרחים לעבור לערי פריפריה ולא רק באמצעות הנחה במחיר הדירה. צריכים לייצר איכות חיים, תחבורה, תעסוקה תרבות. זה קריטי להצלחה. אם לא נדע לייצר את המעטפת הזו שתעודד אנשים לגור בפריפריה, נחליש את המוחלשים".</p>
      <figure>
        <img src="https://images1.calcalist.co.il/PicServer3/2019/10/30/944146/1NL.jpg"/>
        <figcaption>בני דרייפוס מנכ”ל משרד הבינוי והשיכון <br/>צילום: דנה קופל</figcaption>
      </figure>
      <p>חיים אביטן ראש הרשות להתחדשות עירונית אמר כי "בעוד 30 שנה מדינת ישראל תהיה עם 16 מיליון תושבים, לכן לא צריך להיבהל מצפיפות ומגדלים. הדרך לכך היא באמצעות תוכנית להתחדשות עירונית. זה הפרויקט הלאומי החשוב ביותר למדינת ישראל, ויש כאן צדק חברתי משום שיש הזדמנות לתקן את כל מה שנבנה בשנים הראשונות לקום המדינה".</p>
      <p>ירון גינדי, נשיא לשכת יועצי המס, אמר כי "מחירי הדיור לא ירדו עד שלא תקום מנהיגות שתחליט שהתחדשות עירונית היא משימה לאומית. רוב הביקוש במדינת ישראל הוא למרכזי הערים, ועד שההיצע של דיור יתאים לביקוש לדיור במרכזי הערים מחירי הדיור ימשיכו לעלות. בארץ עושים סיקול ממוקד להתחדשות עירונית בכל החזיתות וזה אסון".</p>
      <p>יהודה מורגנשטיין, מנכ"ל החברה הכלכלית בני ברק, אמר כי: "השלטון המרכזי יושב במגדל השן, ואילו אנחנו (הרשויות המקומיות, א"ג) מסתכלים לאנשים בעיניים יודעים מה אנשים רוצים, ויזמים אוהבים לעבוד איתנו. אנחנו לא רואים בהם חשודים, אלא מחבקים אותם".</p>
    </article>
  </body>
</html>