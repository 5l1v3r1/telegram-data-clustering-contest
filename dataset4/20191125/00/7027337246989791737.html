<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700023/%D8%A2%D8%B2%D8%A7%D8%AF%DB%8C-%DA%AF%D8%B1%D9%88%DA%AF%D8%A7%D9%86-%D8%A8%D8%B9%D8%AF-%D8%A7%D8%B2-140-%D8%B1%D9%88%D8%B2-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="آزادی گروگان بعد از 140 روز در سیستان و بلوچستان"/>
    <meta property="og:description" content="فرمانده انتظامی سیستان و بلوچستان گفت: با تلاش کارآگاهان پلیس آگاهی استان گروگان ۲۶ ساله زاهدانی پس از ۱۴۰ روز اسارت از چنگال ۶ آدم ربا آزاد شد."/>
  </head>
  <body>
    <article>
      <h1>آزادی گروگان بعد از 140 روز در سیستان و بلوچستان</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>فرمانده انتظامی سیستان و بلوچستان گفت: با تلاش کارآگاهان پلیس آگاهی استان گروگان ۲۶ ساله زاهدانی پس از ۱۴۰ روز اسارت از چنگال ۶ آدم ربا آزاد شد.</p>
      <p>به گزارش خبرگزاری مهر به نقل از پایگاه اطلاع رسانی پلیس سیستان و بلوچستان، سردار محمد قنبری اظهار داشت: هشتم تیرماه سال جاری جوانی ۲۶ ساله هنگام جوشکاری در یک پروژه ساختمانی در یکی از محلات شهر زاهدان، توسط سرنشینان یک دستگاه پژو ۴۰۵ گروگان گرفته شد.</p>
      <p>وی افزود: در تحقیقات پلیس آگاهی مشخص فردی که قبلاً با پدر فرد ربوده در معاملات لوازم یدکی خودرو و لوازم برقی منزل همکاری داشته پس از اجیر کردن چند نفر برای گروگانگیری پسرش طی تماس تلفنی از کشور عراق، مبلغ یک میلیارد و ۳۶۰ میلیون تومان را بابت بدهی اش مطالبه کرده است.</p>
      <p>فرمانده انتظامی سیستان و بلوچستان گفت: کارآگاهان با انجام یک سری اقدامات تخصصی و استفاده از شیوه های نوین پلیسی پس از ۱۴۰ روز تلاش بی وقفه مخفیگاه ۲ نفر از عوامل اصلی این آدم ربایی را در یکی از روستاهای شهرستان زاهدان شناسایی کردند.</p>
      <p>وی ادامه داد: تیم های عملیات ویژه پلیس آگاهی استان پس از هماهنگی قضائی صبح روز گذشته در عملیاتی ضربتی و غافلگیرانه این ۲ آدم ربا را دستگیر و فرد ربوده شده را صحیح و سالم از چنگال آنها رها کردند.</p>
      <p>سردار قنبری بیان داشت: با دستگیری عوامل اصلی این آدم ربایی مخفیگاه ۴ عضو دیگر این باند نیز در شهر زاهدان شناسایی و کارآگاهان پلیس آگاهی آنان را طی چند عملیات هماهنگ و ضربتی دستگیر کردند.</p>
      <p>وی با اشاره به توقیف خودرو پژو ۴۰۵ استفاده شده در این آدم ربایی تصریح کرد: متهمان با تشکیل پرونده به مراجع قضائی معرفی شدند.</p>
    </article>
  </body>
</html>