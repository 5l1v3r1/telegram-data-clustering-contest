<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939727/%D9%87%D8%B2%DB%8C%D9%86%D9%87-%DA%86%D8%A7%D9%BE-%D8%A7%D8%B3%DA%A9%D9%86%D8%A7%D8%B3-%D8%AF%D8%B1-%D8%A7%DB%8C%D8%B1%D8%A7%D9%86-%DB%B1%DB%B0-%D8%A8%D8%B1%D8%A7%D8%A8%D8%B1-%D8%AF%D9%86%DB%8C%D8%A7-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="هزینه چاپ اسکناس در ایران ۱۰ برابر دنیا است"/>
    <meta property="og:description" content="نایب رئیس کمیسیون اقتصادی مجلس شورای اسلامی با بیان اینکه هزینه چاپ اسکناس در ایران ۱۰ برابر دنیا است، گفت: سالانه ۳۴ میلیارد تومان برای امحای اسکناس در کشور هزینه می‌شود."/>
  </head>
  <body>
    <article>
      <h1>هزینه چاپ اسکناس در ایران ۱۰ برابر دنیا است</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>نایب رئیس کمیسیون اقتصادی مجلس شورای اسلامی با بیان اینکه هزینه چاپ اسکناس در ایران ۱۰ برابر دنیا است، گفت: سالانه ۳۴ میلیارد تومان برای امحای اسکناس در کشور هزینه می‌شود.</i>
      </p>
      <p>به گزارش تابناک به نقل از ایرنا، «احمد محمدی انارکی»  درخصوص نشست امروز کمیسیون اقتصادی مجلس گفت: در نشست امروز لایحه حذف چهار صفر پولی با حضور کارشناسان بانک مرکزی، بخش خصوصی و اعضای کمیسیون اقتصادی بررسی شد.<br/><br/>وی ادامه داد: کارشناسان با بررسی محاسن و معایب حذف چهار صفر پولی معتقد بودند این موضوع در کشور‌هایی که صفر‌ها را از پول خود حذف کردند خوب جواب داده است البته برخی کشور‌ها چند بار این کار را تکرار کردند.<br/><br/>نماینده مردم رفسنجان و انار در مجلس یکی دیگر از حسن‌های حذف صفر‌ها را کاهش هزینه امحای اسکناس عنوان و تصریح کرد: هزینه چاپ اسکناس در کشور ۱۰ برابر دنیا است، البته رقم اسکناس هم می‌تواند دلیل این هزینه چاپ بالا باشد، چون بالاترین رقم پول در کشور ما ۵۰ هزار تومانی و ۱۰۰ هزار تومانی است و مثلا رقم یک میلیون تومانی نداریم. علاوه براین کارشناسان می‌گویند هزینه‌های دفاتری ریالی بالا است.<br/><br/>محمدی انارکی درباره اظهارات منتقدین حذف چهارصفر پولی گفت: منتقدین می‌گویند باید ثبات اقتصادی در کشور باشد تا این کار انجام شود یعنی نخست بحث‌های پولی بانکی و زیرساخت‌ها در کشور آماده باشد بعد چهار صفر حذف شود تا شاهد تورم بالا نباشیم.<br/><br/>وی افزود: البته نماینده دولت معتقد است پس از تصویب دو سال برای اجرا زمان می‌برد که امیدواریم در این مدت زیرساخت‌ها مهیا شود.<br/><br/>دبیر کمیسیون اقتصادی مجلس شورای اسلامی موضوع عایدی بر سرمایه را موضوع دیگر نشست امروز کمیسیون اقتصادی عنوان کرد و گفت: از آنجا که طراحان و سوال کنندگان این بحث در جلسه حضور نداشتند بررسی آن به نشست بعدی موکول شد.</p>
    </article>
  </body>
</html>