<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/kolishniy-narodniy-mer-okupovanoyi-gorlivki-viyavivsya-ukrayinskim-rozvidnikom-330748_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T00:52:00+00:00"/>
    <meta property="og:title" content="Колишній &quot;народний мер&quot; окупованої Горлівки виявився українським розвідником"/>
    <meta property="og:description" content="Едуард Матюха п'ять років працював під прикриттям і налагодив контакти з російськими кураторами ОРДЛО."/>
  </head>
  <body>
    <article>
      <h1>Колишній "народний мер" окупованої Горлівки виявився українським розвідником</h1>
      <h2>Едуард Матюха п'ять років працював під прикриттям і налагодив контакти з російськими кураторами ОРДЛО.</h2>
      <address>
        <time datetime="2019-11-25T00:52:00+00:00">25 Nov 2019, 00:52</time>
      </address>
      <p>Колишній "народний мер" <b><a href="https://dt.ua/UKRAINE/okupanti-gorlivki-povidomili-pro-pidriv-ditey-na-protipihotniy-mini-ye-zagibli-289774_.html">окупованої Горлівки</a></b> Донецькій області Едуард Матюха є співробітником Головного управління розвідки Міністерства оборони України. Після п'яти років роботи під прикриттям на окупованій території він прибув до Києва і поспілкувався з журналістами, повідомляє <a href="https://tsn.ua/video/video-novini/narodniy-mer-okupovanoyi-gorlivki-buv-zakonspirovanim-rozvidnikom-gur-mo-ukrayini.html?utm_source=page&amp;utm_medium=popularvideo">"ТСН"</a>.</p>
      <p>"Едуард - це та людина, котра надавала необхідну інформацію про реальну ситуацію на окупованих територіях", - повідомив офіційний представник ГУР Вадим Скібіцький.</p>
      <p>У 2014 році Матюха став "народним мером" Горлівки, але незабаром залишив цю посаду на тлі конфлікту між бойовиками угруповання "ДНР". За словами розвідника, інспірування цих суперечностей було частиною його завдання.</p>
      <p>Після цього він, будучи першим секретарем міського комітету Комуністичної партії, збирав інформацію про дії РФ і налагоджував контакти з російськими комуністами. Матюха розкрив канал постачання до ОРДЛО, координацію якого Кремль доручив функціонерам Комуністичної партії Російської Федерації. За зв'язки з угрупованнями "ДНР" і "ЛНР", Придністров'ям й окупованими територіями Грузії - Абхазією і Північною Осетією - відповідає депутат Держдуми РФ, член президії ЦК КПРФ Казбек Тайсаєв. Саме він контролює постачання "гуманітарної допомоги" до ОРДЛО. Серед іншого, так звані гумконвої привозили з Росії готівку для виплат бойовикам.</p>
      <p>Матюха розповів, що в 2018 році росіяни розглядали плани реанімації проекту "Новоросія".</p>
      <p>"Це були військові плани, здобуті мною, про захоплення Харківської області, Одеської області та створення сухопутного коридору до півострова Крим", – пояснив він. За словами розвідника, у РФ також розглядають варіант проведення чергового псевдореферендуму про включення окупованих районів Донецької та Луганської областей до складу Росії.</p>
      <p>Автори сюжету повідомили, що дружина Матюхи всі ці роки не бачилася з чоловіком, не знала про його роботу на розвідку і спецзавдання і думала, що він працює на окупантів.</p>
      <figure>
        <iframe src="https://www.youtube.com/embed/ScsMabUFRhY" width="640" height="360" data-service="Youtube" scrolling="no"/>
      </figure>
      <p>Раніше повідомлялося, що заступник командира полку так званої "народної міліції "ДНР" Світлана Дрюк, котра стала прообразом головної героїні пропагандистського фільму <b><a href="https://dt.ua/UKRAINE/geroyinya-propagandi-dnr-viyavilasya-agentom-ukrayinskoyi-kontrrozvidki-304508_.html">"Ополченочка", виявилася агентом української контррозвідки</a></b>. Вона залишила окуповану територію і співпрацює з СБУ.</p>
      <p>Дрюк передала українським спецслужбам документи про секретні випробування модифікованого російського танка Т-72Б3 у Донецькій області й інші докази перекидання новітньої техніки через кордон з РФ.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>