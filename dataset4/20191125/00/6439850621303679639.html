<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463066/%e0%a6%ac%e0%a7%87%e0%a6%a8%e0%a6%be%e0%a6%aa%e0%a7%8b%e0%a6%b2-%e0%a6%b8%e0%a7%80%e0%a6%ae%e0%a6%be%e0%a6%a8%e0%a7%8d%e0%a6%a4-%e0%a6%a5%e0%a7%87%e0%a6%95%e0%a7%87-%e0%a7%a9%e0%a7%a8-%e0%a6%a8%e0%a6%be%e0%a6%b0%e0%a7%80-%e0%a6%aa%e0%a7%81%e0%a6%b0%e0%a7%81%e0%a6%b7-%e0%a6%93"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বেনাপোল সীমান্ত থেকে ৩২ নারী-পুরুষ ও শিশু আটক"/>
    <meta property="og:description" content="আবুল হোসেন, বেনাপোল থেকে ॥ অবৈধভাবে ভারত সীমান্ত পার হয়ে বাংলাদেশে আসার পর বেনাপোলের দৌলতপুর ও গাতিপাড়া সীমান্ত থেকে ৩২ নারী-পুরুষ ও শিশুকে আটক করেছে বিজিবি। রবিবার ভোরে পৃথক অভিযান চালিয়ে তাদের আটক করা হয়। বিজিবি বলছে, এরা বাংলাদেশী। এদের বাড়ি বাগেরহাট, খুলনা, সাতক্ষীরা, মাদারীপুর, ..."/>
  </head>
  <body>
    <article>
      <h1>বেনাপোল সীমান্ত থেকে ৩২ নারী-পুরুষ ও শিশু আটক</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <ul>
        <li>বিজিবি বলছে এরা বাংলাদেশী</li>
      </ul>
      <p>আবুল হোসেন, বেনাপোল থেকে ॥ অবৈধভাবে ভারত সীমান্ত পার হয়ে বাংলাদেশে আসার পর বেনাপোলের দৌলতপুর ও গাতিপাড়া সীমান্ত থেকে ৩২ নারী-পুরুষ ও শিশুকে আটক করেছে বিজিবি। রবিবার ভোরে পৃথক অভিযান চালিয়ে তাদের আটক করা হয়। বিজিবি বলছে, এরা বাংলাদেশী। এদের বাড়ি বাগেরহাট, খুলনা, সাতক্ষীরা, মাদারীপুর, গোপালগঞ্জ জেলার বিভিন্ন এলাকায়।</p>
      <p>২১ বিজিবি’র কমান্ডিং অফিসার লে. কর্নেল মোহাম্মদ মনজুর-ই-এলাহী জানান, পাসপোর্ট-ভিসা ছাড়াই ভারত থেকে কিছুসংখ্যক লোক বাংলাদেশে প্রবেশ করে দৌলতপুর ও গাতিপাড়া সীমান্তের বালুর মাঠ এলাকায় অবস্থান করছে। গোপন সূত্রে খবরটি জানতে পেরে বিজিবির টহল দল সেখানে অভিযান চালিয়ে ৩২ জনকে আটক করে। এদের মধ্যে ১৭ জন পুরুষ, ১১ জন নারী, ২টি শিশু ও ২ জন তৃতীয় লিঙ্গের।</p>
      <p>বেনাপোল পোর্ট থানার অফিসার ইনচার্জ (ওসি) মামুন খান বলেন, অবৈধভাবে সীমান্ত পারাপারের অভিযোগে আটককৃতদের বিরুদ্ধে মামলা দিয়ে বিজিবি তাদের থানায় হস্তান্তর করে। বিকেলে তাদের যশোর আদালতে পাঠানো হয়েছে।</p>
      <p>এ রিপোর্ট লেখার সময় পর্যন্ত আদালত আটককৃতদের ব্যাপারে কোন আদেশ দেয়নি বলে জানান বেনাপোল পোর্ট থানার উপ-পরিদর্শক পিন্টু লাল।</p>
      <p>উল্লেখ্য, ভারতের বিভিন্ন অঙ্গরাজ্য থেকে জাতীয় নাগরিকপঞ্জি (এনআরসি) জটিলতায় বহু বাংলা ভাষাভাষীকে ঠেলে পাঠানোর চেষ্টা চলছে বলে শোনা যাচ্ছে। সর্বশেষ আনন্দবাজার পত্রিকাসহ সে দেশের শীর্ষ স্থানীয় বেশ কয়েকটি গণমাধ্যমের খবরে বলা হয়, কর্ণাটক রাজ্যের ব্যাঙ্গালুরু থেকে পুলিশ ৫৭ জন নারী-পুরুষ ও শিশুকে আটক করে বিনা মামলায় টানা ২৬ দিন একটি শেল্টারহোমে আটকে রেখে তাদের বাংলাদেশে ‘পুশব্যাক’ করার জন্য ওপারের বনগাঁ সীমান্তে জড়ো করে। রবিবার আটক নারী-পুরুষ তাদেরই একটা অংশ কিনা তা নিয়ে নানা গুঞ্জন শোনা যাচ্ছে।</p>
      <p>তবে বিজিবি কর্মকর্তারা বলছেন, আটককৃতরা সবাই বাংলাদেশী। তারা বিভিন্ন সময়ে অবৈধপথে ভারতে গিয়ে বসবাস করছিল। সেখানকার আইনশৃঙ্খলা বাহিনীর তৎপরতার মুখে ভয়ে তারা নিজেরাই দেশে ফিরে আসছিল।</p>
      <p>২১ বিজিবির দৌলতপুর ক্যাম্পের কমান্ডার সুবেদার মোফাজ্জেল হোসেন বলেন, স্থানীয় জনপ্রতিনিধি ও কাগজপত্রের মাধ্যমে আটককৃতদের শনাক্ত করা হচ্ছে।</p>
      <p>বিজিবি’র হাতে আটক হওয়া খুলনার সেলিনা আক্তার জানান, তিনি তার স্বামীর চিকিৎসার জন্য মাসখানেক আগে অবৈধপথে ভারত গিয়েছিলেন। ফেরার পথে তাদের আটক করা হয়।</p>
      <p>বাগেরহাট জেলার মোরেলগঞ্জ উপজেলার রাজু জানায়, ভাল কাজের সন্ধানে দালালের মাধ্যমে ভারত গিয়েছিলেন। সেখান থেকে ২ মাস কাজ শেষে ফেরার সময় তাদের আটক করে বিজিবি।</p>
      <p>বিজিবির হাতে আটক আরেক নারী জানান, আমাদের কোন নাগরিকত্ব ছিল না। ভারতেও গিয়েছিলাম পাসপোর্টবিহীন অবস্থায়। মোদি যখন ঘোষণা করেছেন আমাদের রাখবেন না তারপর থেকে যাদের বাড়িতে কাজ করতাম তারা ঠিকমতো টাকা-পয়সা দিচ্ছে না। তাই দালাল ধরে ফিরে এসেছি।</p>
      <p>স্থানীয় বেনাপোল ইউনিয়নের চেয়ারম্যান সাংবাদিকদের বলেন, আটককৃতরা সবাই বাংলাদেশী বলেই তিনি শুনেছেন।</p>
    </article>
  </body>
</html>