<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/intel-bude-i-nadale-nejvetsim-svetovym-vyrobcem-cipu-co-to-znamena-pro-samsung/50706"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Intel bude i nadále největším světovým výrobcem čipů, co to znamená pro Samsung?"/>
    <meta property="og:description" content="Společnost Samsung dokázala v předchozím roce přerušit čtvrt století nadvládu Intelu coby světově největšího výrobce počítačových čipů, ovšem ten si svou pozici zřejmě vezme zpět a pro Samsung to nevěstí nic dobrého. "/>
  </head>
  <body>
    <article>
      <h1>Intel bude i nadále největším světovým výrobcem čipů, co to znamená pro Samsung?</h1>
      <h2>Společnost Samsung dokázala v předchozím roce přerušit čtvrt století nadvládu Intelu coby světově největšího výrobce počítačových čipů, ovšem ten si svou pozici zřejmě vezme zpět a pro Samsung to nevěstí nic dobrého. </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Samsung si loni nakrátko vyzkoušel pozici první firmy v žebříčku největších světových výrobců čipů, jenomže pak přišel propad v zájmu o paměti a <a href="https://www.svethardware.cz/samsung-se-chce-opet-stat-nejvetsim-vyrobcem-cipu-prijde-to-na-115-miliard-usd/49200">Samsung se opět Intelu vzdálil</a>. Ovšem jak jsme se dozvěděli, Samsung se nevzdává a chce investovat přes 100 miliard dolarů do výroby, aby se stal opět jedničkou. Problém je ten, že v nejbližší době se mu to těžko podaří, neboť situace pro něj nevypadá příznivě, zatímco Intel má stále problémy s uspokojením poptávky. <br/> </p>
      <figure>
        <img src="https://www.svethardware.cz/intel-bude-i-nadale-nejvetsim-svetovym-vyrobcem-cipu-co-to-znamena-pro-samsung/50706/img/intel_processor_core_pentium_celeron_lga1150_lga_broadwell_haswell_chip_sq-e1574613290378.jpg"/>
      </figure>
      <p> <br/>Dle společnosti IC Insights je ostatně Samsung na cestě k propadu tržeb z prodeje čipů o 29 procent, za což opět bude moci malý zájem o paměti NAND Flash a DRAM. Nepřekvapivé tak je, že ani SK Hynix a Micron jako další dvě velké společnosti vyrábějící elektronické paměti na tom nebudou dobře a očekávat mohou velké meziroční poklesy tržeb.  <br/> <br/>Pro Intel to dle IC Insights znamená, že v tomto roce z hlediska tržeb předčí Samsung o 26 procent, což je opravdu prudká změna s ohledem na loňský rok, kdy to bylo naopak o 12 procent ve prospěch Samsungu. <br/> <br/>Své dopady to má i na celou světovou špičku největších výrobců čipů. Dozvídáme se, že celkové sečtené tržby patnácti největších firem meziročně klesnou o cca 13 procent a pouze tři se budou moci s jistotou těšit z nárůstu tržeb, a to TSMC, MediaTek a Sony. <br/> <br/>Otázka je ale především ta, co pro Intel přinesou příští roky. Během nich očekáváme nástup samostatných GPU Intel, rozšíření výroby 10nm technologií a postupný přechod na 7 nm. Intel se připravuje na využití nových způsobů pouzdření, což bude znamenat kombinování několika čipů na jednom výsledném, a to jak vedle sebe, tak i nad sebou v patrech. Je ale velká otázka, jak tento vývoj bude pokračovat a dá se říci, že Intel je v tomto ohledu na rozdíl od AMD mnohem hůře čitelný. <br/> <br/> </p>
      <footer>Zdroj: <a href="https://www.kitguru.net/components/matthew-wilson/intel-expected-to-be-the-worlds-biggest-chipmaker-once-again-as-samsung-declines/">KitGuru</a></footer>
    </article>
  </body>
</html>