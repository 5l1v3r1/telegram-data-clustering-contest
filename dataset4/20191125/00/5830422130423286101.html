<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140870/%D8%AD%D8%A7%D9%84-%D9%88-%D8%A2%DB%8C%D9%86%D8%AF%D9%87-%D9%87%D9%84%D8%AF%DB%8C%D9%86%DA%AF-%D9%86%D9%81%D8%AA%DB%8C-%D8%AD%D8%A7%D8%B6%D8%B1-%D8%AF%D8%B1-%D8%A8%D9%88%D8%B1%D8%B3-%D8%AA%D8%B4%D8%B1%DB%8C%D8%AD-%D8%B4%D8%AF-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%DB%B3-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="حال و آینده هلدینگ نفتی حاضر در بورس تشریح شد / عرضه اولیه ۳ زیرمجموعه"/>
    <meta property="og:description" content="مدیرعامل گروه سرمایه گذاری پتروشیمی ایرانیان از راه اندازی و ورود به مدار تولید دو شرکت زیرمجموعه، مزایای حرکت به سمت صنایع پایین دستی و عرضه اولیه سه شرکت تابعه خبر داد."/>
  </head>
  <body>
    <article>
      <h1>حال و آینده هلدینگ نفتی حاضر در بورس تشریح شد / عرضه اولیه ۳ زیرمجموعه</h1>
      <h2>توسط مدیرعامل :</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>مدیرعامل گروه سرمایه گذاری پتروشیمی ایرانیان از راه اندازی و ورود به مدار تولید دو شرکت زیرمجموعه، مزایای حرکت به سمت صنایع پایین دستی و عرضه اولیه سه شرکت تابعه خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، رسول اشرف‌زاده در نمایشگاه اینوکس 2019 کیش طی نشستی خبری با بیان اینکه طی سال جاری دو شرکت بزرگ این مجموعه راه‌اندازی می شود، گفت: نخستین شرکت، اوره و آمونیاک لردگان بوده که ظرفیت تولیدی بالغ بر 1.6 میلیون تن خواهد داشت. راه‌اندازی این شرکت در سه فاز تعریف شده که فاز اول شامل خدمات جانبی آب، برق و بخار طبق برنامه در شهریور سال جاری در مدار تولید قرار گرفت.</p>
      <p>وی افزود: در فاز دوم طی هفته گذشته گاز وارد مدار تولید شد و فرآیند‌های آن در حال بررسی بوده که اواخر ماه بعد نیز در مسیر تولید قرار خواهد گرفت و فاز سوم برای تولید آمونیاک در بهمن ماه به بهره برداری می‌رسد. همچنین شرکت الفین ایلام در چهار فاز تعریف شده و تا پایان سال در مدار تولید قرار می گیرد.</p>
      <p>این مقام مسئول ادامه داد: دو فاز اول و دوم به سرانجام رسیده و در مدار تولید است. فاز سوم برای تامین خوراک پلی اتیلن در مرحله پیش راه اندازی طی دو هفته گذشته کوره آن روشن شد و بهمن ماه افتتاح رسمی می شود. با راه اندازی واحد الفین( 500 هزارتن) سولفات پتاسیم در ارومیه( تا یک ماه دیگر در مدار تولید قرار می گیرد) جمعا 2.2 میلیون تن به ظرفیت محصولات پتروشیمی افزوده می شود.</p>
      <p>
        <b>راه اندازی دو طرح پایین دستی</b>
      </p>
      <p>اشرف زاده با اشاره به دو طرح پلی پروپیلن ایلام به عنوان واحد پایین دستی و صدف عسلویه جهت تولید لاستیک مصنوعی گفت: این دو طرح حدود 90 میلیون یورو منابع ارزی و بالغ بر 100 و 180میلیارد تومان بصورت ریالی نیاز داشت که طی دو ماه گذشته منابع ارزی و ریالی(از طریق موسسات بانکی) تامین شد. انتظار می رود از ماه آینده با توجه به وجود 100 و 70 درصد تجهیزات پلی پروپیلن ایلام و صدف عسلویه در داخل، عملیات نصب انجام و در دوره جهش سوم پتروشیمی(سال 1400) راه اندازی و در مدار تولید قرار گیرد.</p>
      <p>وی گفت: جهت تضمین آینده شرکت هایی که در مدار تولید قرار می گیرند، برنامه ای از سال گذشته آغاز و برای همه آنها واحدهای پایین دستی تعریف شده است. تکمیل زنجیره ارزش یکی از مشکلات اساسی صنعت پتروشیمی است اما طی دو سال گذشته نگاه ها به این سمت حرکت کرده تا علاوه بر جلوگیری از خام فروشی، سودآوری ، ارزش افزوده و اشتغال بیشتری فراهم شود.</p>
      <p>
        <b>مزایای حرکت به سمت صنایع پایین دستی</b>
      </p>
      <p>مدیرعامل پترول با اشاره به مزایای حرکت به سمت صنایع پایین دستی گفت: حجم سرمایه گذاری بسیار پایین، ورود سهل الوصول بخش خصوصی، افزایش اشتغال، کاستن ورود محصولات وارداتی و تکمیل زنجیره ارزش را می توان از مزایای صنایع پایین دستی برشمرد. یکی از طرح های این مجموعه در صنایع پایین دستی پارک پلی پروپیلن ایلام است که بعد از راه اندازی طرح پلی پروپیلن با 150 هزارتن ظرفیت، وارد صنایع پایین دستی می شویم.</p>
      <p>اشرف زاده با توجه به اینکه نرخ بازگشت سرمایه صنایع پایین دست بسیار بالاتر از بالادست است، گفت: اوره آمونیاک در داخل مصرف خاصی ندارد و می توان با فناوری های خاص آن را به پایین دست تبدیل کرد که برای لردگان در دست مطالعه است. پارک پلی پروپیلن ایلام، پارک لردگان و پارک ارومیه جزو سه برنامه اساسی "پترول" است که در فاز سوم اجرایی می شود.</p>
      <p>
        <b>تولید بنزین پیرولیز در ایلام</b>
      </p>
      <p>وی گفت: برای تولید بنزین پیرولیز در ایلام هم با وزارت صنعت هماهنگی صورت گرفته تا تبدیل به محصولات ارزش افزوده بالا شود که نرخ بازگشت سرمایه 24 درصدی به همراه ظرفیت 120 هزارتنی به همراه دارد.</p>
      <p>
        <b>عرضه اولیه سه شرکت زیرمجموعه</b>
      </p>
      <p>اشرف زاده با اشاره به اخذ موافقت سهامداران و در دست اجرا بودن امور ارزشگذاری پتروشیمی ارومیه از عرضه اولیه سهام این شرکت در بورس طی سه ماهه نخست سال آینده خبر داد و گفت: این شرکت از بدو راه اندازی زیان ده بود اما با تغییراتی در فرایند، مدیریت و احداث یک واحد کمکی طی چهار سال گذشته در مدار سودآوری قرار گرفته است. همچنین برنامه ورود شرکت پلی پروپیلن ایلام و صدف عسلویه پس از راه اندازی و طی مراحل قانونی به بورس در دستور کار است.</p>
      <p>انتهای پیام</p>
    </article>
  </body>
</html>