<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/10/1840415/Chcete-volit-zo-zahranicia--Nezabudnite-zaslat-ziadost--ulahcit-vam-to-mozu-aj-aplikacie"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Chcete voliť zo zahraničia? Nezabudnite zaslať žiadosť, uľahčiť vám to môžu aj aplikácie"/>
    <meta property="og:description" content="BRATISLAVA – Voľby sa blížia a politické strany už začali kampaň. O necelých sto dní pristúpime k urnám a rozhodneme o budúcej vláde. Pokiaľ však nebudete môcť voliť doma, máte aj inú možnosť. Týka sa to Slovákov, ktorí žijú v zahraničí a počas volieb nebudú môcť voliť na Slovensku."/>
  </head>
  <body>
    <article>
      <h1>Chcete voliť zo zahraničia? Nezabudnite zaslať žiadosť, uľahčiť vám to môžu aj aplikácie</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Chcete voliť zo zahraničia? Nezabudnite zaslať žiadosť, uľahčiť vám to môžu aj aplikácie</h3>
      <p>
        <i>BRATISLAVA – Voľby sa blížia a politické strany už začali kampaň. O necelých sto dní pristúpime k urnám a rozhodneme o budúcej vláde. Pokiaľ však nebudete môcť voliť doma, máte aj inú možnosť. Týka sa to Slovákov, ktorí žijú v zahraničí a počas volieb nebudú môcť voliť na Slovensku.</i>
      </p>
      <p>Informácie pre voličov sú dostupné aj na stránkach ministerstva vnútra. Pokiaľ ste volič, ktorý má trvalý pobyt na území Slovenska a v čase volieb sa zdržiavate mimo jeho územia, môže požiadať o voľbu poštou dvoma spôsobmi. V listinnej alebo elektronickej forme tak, aby žiadosť o voľbu poštou bola doručená na adresu obce, resp. na e-mail, najneskôr 50 dní predo dňom konania volieb (t.j. najneskôr 10.1.2020). Pomôcť vám v tom môžu aj aplikácie. <i><b>„Voličovi, ktorý pri elektronickej komunikácii využil sprostredkovateľský portál, odporúčame overiť si doručenie svojej žiadosti o voľbu poštou priamo na príslušnom obecnom alebo mestskom úrade,“</b></i> uvádza na stránke rezort vnútra. Občianske združenia Slovensko.Digital a Srdcom doma pripravili aplikácie, ktoré vám voľby zo zahraničia môžu uľahčiť. </p>
      <h4>Žiadosť o hlasovací preukaz si vytvoríte aj pomocou aplikácie</h4>
      <p>Aplikáciu, pomocou ktorej si môže občan SR vytvoriť žiadosť o hlasovací preukaz či voľbu poštou, opäť pripravilo aj občianske združenie Slovensko.Digital. Cieľom aplikácie je zjednodušiť účasť v budúcoročných parlamentných voľbách pre občanov, ktorí nežijú na Slovensku alebo v čase volieb budú mimo svojho trvalého bydliska. Informoval o tom Matúš Kollár zo Slovensko.Digital.</p>
      <figure>
        <img src="https://img.topky.sk/big/2483147.jpg/volby-volebna-miestnost-volebna-urna.jpg"/>
      </figure>
      <p>Zdroj: Getty Images</p>
      <p><i><b>„Aplikáciu, ktorá ľuďom zjednodušuje prístup k hlasovacím preukazom či voľbe zo zahraničia, pripravujú ľudia z našej komunity už pravidelne pred každými voľbami. Funkcionalitu sme konzultovali s ministerstvom vnútra, aby sme občanom poskytli správne informácie,“</b></i> vysvetľuje Hana Benediktová zo Slovensko.Digital.</p>
      <p>Obe žiadosti si občania môžu vytvoriť cez webovú aplikáciu navody.digital. Žiadatelia pritom podľa Slovensko.Digital nepotrebujú ani občiansky preukaz s čipom, žiadosť stačí poslať bežným e-mailom. Na zaslanie žiadosti treba vyplniť základné údaje o žiadateľovi, adresu na doručenie hlasovacích lístkov a poslať e-mail na uvedenú adresu. <i><b>„Na vytvorenie žiadosti je potrebné vyplniť osobné údaje. Tieto dáta však nikam neukladáme, vyplnia sa len do tela emailovej žiadosti, ktorú ďalej používateľ sám posiela na adresu svojej obce či mestskej časti,“</b></i> dodal Ján Suchal zo Slovensko.Digital. </p>
      <h4>Srdcom doma</h4>
      <p>Adresy na doručenie žiadostí overuje skupina dobrovoľníkov v spolupráci s občianskym združením Srdcom doma, ktoré takisto pripravilo vlastnú aplikáciu dostupnú na webe volby.srdcomdoma.sk. Jedným z cieľov združenia je zvýšenie angažovanosti občanov pôsobiacich v zahraničí a využitie ich znalostí, skúsenosti a postojov pre pozitívnu zmenu Slovenska. Aplikácia umožňuje vytvorenie žiadosti o voľbu poštou, ako aj o hlasovací preukaz. </p>
      <figure>
        <img src="https://img.topky.sk/big/2523639.jpg/volby-zahranicie-Srdcom-doma.jpg"/>
      </figure>
      <p>Zdroj: volby.srdcomdoma.sk</p>
      <p>Srdcom doma s dobrovoľníkmi neustále aktualizuje údaje o obciach, nakoľko stále všetky nezverejnili zákonom predpísané informácie - ide predovšetkým o e-mail adresy, na ktorých obec prijíma žiadosti. Tieto overené informácie používajú pre správne doručenie žiadostí voličov, a tiež ich poskytujú Slovensku.digital, aby aj ich aplikácia bola aktuálna.</p>
      <p><i><b>„Za menej ako 3 minúty si volič vytvorí žiadosť a odošle ju na email, ktorý aplikácia stanoví v závislosti od miesta trvalého pobytu voliča,“</b></i> píše združenie na stránke.</p>
      <figure>
        <img src="https://img.topky.sk/big/2435983.jpg/volby-volebna-urna-Grecko.jpg"/>
      </figure>
      <p>Zdroj: SITA/AP/Yorgos Karahalis</p>
      <p>V prípade, že má trvalý pobyt na území SR, nepotrebuje volič prikladať žiadne fotokópie dokladov, stačí vyplniť osobné údaje voliča a adresu pre zaslanie hlasovacích lístkov, resp. hlasovacieho preukazu. Aplikácia neukladá osobné údaje, len štatistiky návštevnosti.<i><b> „Srdcom doma o.z. chce týmto spôsobom podporiť volebnú účasť cca 500-tisíc občanov, študujúcich, pracujúcich a cestujúcich v čase volieb,“</b></i> uviedlo združenie na stránke. </p>
      <h4>Žiadosť musí spĺňať zákonom stanovené podmienky</h4>
      <p>Ak žiadosť spĺňa zákonom ustanovené náležitosti, obec zašle najneskôr 35 dní predo dňom konania volieb voličovi, ktorý požiadal o voľbu poštou, na adresu miesta pobytu v cudzine obálku opatrenú odtlačkom úradnej pečiatky obce, hlasovacie lístky, návratnú obálku (označenú heslom „VOĽBA POŠTOU - ELECTION BY MAIL“ a s vypísanou adresou sídla obecného úradu obce ako adresáta a adresou voliča ako odosielateľa) a poučenie o spôsobe hlasovania.</p>
      <p>Vyberiete si jeden konkrétny hlasovací lístok, ktorý môžete bez ďalšej úpravy vložiť do obálky, na ktorej je úradná pečiatka obce a zalepíte ju. Pokiaľ sa rozhodnete dať hlas aj niektorému z kandidátov a dať mu tzv. prednostný hlas, zakrúžkujete poradové číslo uvedené pred menom kandidáta. Najviac môžete zakrúžkovať štyroch kandidátov. Zalepenú obálku pošlete. Do výsledku hlasovania sa započítavajú hlasy na hlasovacích lístkoch, ktoré boli doručené obci trvalého pobytu voliča najneskôr v posledný pracovný deň predo dňom konania volieb (t.j. najneskôr 28.2.2020).</p>
    </article>
  </body>
</html>