<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939592/%D8%AA%D8%A3%DA%A9%DB%8C%D8%AF-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D8%B1-%D9%86%D8%B8%D8%A7%D8%B1%D8%AA-%D9%88-%D8%AC%D9%84%D9%88%DA%AF%DB%8C%D8%B2%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%E2%80%8C%D9%87%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تأکید لاریجانی بر نظارت و جلوگیزی از افزایش قیمت‌ها"/>
    <meta property="og:description" content="رئیس مجلس شورای اسلامی تاکید کرد که با اعمال نظارت دقیق باید از افزایش قیمت کالاهایی که توسط شرکت‌های دولتی تولید یا وارد می‌شوند، جلوگیری کرد."/>
  </head>
  <body>
    <article>
      <h1>تأکید لاریجانی بر نظارت و جلوگیزی از افزایش قیمت‌ها</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>رئیس مجلس شورای اسلامی تاکید کرد که با اعمال نظارت دقیق باید از افزایش قیمت کالاهایی که توسط شرکت‌های دولتی تولید یا وارد می‌شوند، جلوگیری کرد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095344_574.jpg"/>
      </figure>
      <p>رئیس مجلس شورای اسلامی تاکید کرد که با اعمال نظارت دقیق باید از افزایش قیمت کالاهایی که توسط شرکت‌های دولتی تولید یا وارد می‌شوند، جلوگیری کرد.</p>
      <p>به گزارش «تابناک» به نقل از ایسنا، علی لاریجانی در جریان بررسی تاثیر افزایش قیمت بنزین بر قیمت کالاها و خدمات خطاب به وزیر صنعت، معدن و تجارت بیان کرد: کالاهایی که توسط شرکت‌های دولتی تولید می‌شود یا دولت واردات آنها را برعهده دارد نباید افزایش قیمت داشته باشند. دولت باید در گام اول این بخش را کنترل کند. بعضا شنیده می‌شود برخی از شرکت‌های دولتی و حتی خودروسازی‌ها قیمت‌ها را بالا بردند.</p>
      <p>وی در ادامه اظهار کرد: اکنون تاکسی‌ها بنزین سهمیه‌ای را با قیمت ۱۵۰۰ تومان مصرف می‌کنند و افزایش قیمت ۵۰۰ تومانی اعمال شده است باید نرخی معقول بر قیمت تاکسی‌ها اضافه شود تا شاهد افزایش قیمت‌های سرخود و هنگفت نباشیم.</p>
      <p>رئیس مجلس شورای اسلامی در ادامه تاکید کرد: از سوی دیگر دسترسی مردم به بخش هایی که بر قیمت کالا و خدمات نظارت دارند باید تسهیل شود. در بعد نظارتی شما نیاز به یک عقبه فراگیر دارید و بهتر است از ظرفیت بسیج برای نظارت استفاده کنید. باید با نظارت جدی از افزایش قیمت کالاها در بازار جلوگیری شود. از سوی دیگر از شما می‌خواهم با کمیسیون اقتصادی همکاری نزدیکی داشته تا این کمیسیون گزارش‌های لازم را به مجلس ارائه کند.</p>
      <p>وزیر صنعت، معدن و تجارت در پاسخ به رئیس مجلس شورای اسلامی بیان کرد: براساس مصوبه کارگروه تنظیم بازار هیچ دستگاه دولتی تا پایان سال حق افزایش قیمت ندارد. حتی بخش‌هایی که قبل از اجرای این طرح مجوز افزایش قیمت دریافت کرده بودند و هنوز اعمال نشده بود مصوبه آنها لغو شد. هیچ یک از دستگاه‌های دولتی حق افزایش قیمت هیچ کالایی را تا پایان سال ندارند.</p>
      <p>رحمانی در ادامه اظهار کرد: ما با بسیج اصناف نیز تفاهم‌نامه داشته و آنها نیز به طور جدی پای کار آمدند. بنده در هفته گذشته نیز در کمیسیون‌های صنایع و اقتصادی مجلس حاضر شدم و توضیحات لازم ارائه شد سامانه ۱۲۴ نیز از ساعت ۷ صبح تا ۱۰ شب در اختیار مردم است و آنها می‌توانند گزارشات خود از افزایش قیمت ارائه کنند.</p>
      <p>وزیر صنعت در پایان افزود: در مورد کرایه تاکسی‌ها نیز می‌پذیریم افزایش قیمت بنزین بر روی این بخش تاثیر گذار است و ما در تلاش هستیم تا افزایش معقول در این بخش داشته باشیم. تا آنها نیز در تنگنا قرار نگیرند.</p>
    </article>
  </body>
</html>