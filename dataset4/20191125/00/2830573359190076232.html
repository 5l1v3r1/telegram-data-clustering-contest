<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calciofemminile/serie-a/2019/11/25-63779334/la_juve_sorride_prova_di_forza_a_roma_e_rientro_di_bonansea/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="La Juve sorride: prova di forza a Roma e rientro di Bonansea"/>
    <meta property="og:description" content="Le bianconere ritrovano il primato, Guarino: &quot;Serviva determinazione&quot;"/>
  </head>
  <body>
    <article>
      <h1>La Juve sorride: prova di forza a Roma e rientro di Bonansea</h1>
      <h2>Le bianconere ritrovano il primato, Guarino: "Serviva determinazione"</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>TORINO -</b> La vittoria netta della <a href="https://www.tuttosport.com/news/calcio/calciofemminile/serie-a/2019/11/24-63739811/strapotere_juve_4-0_alla_roma_e_nuovo_sorpasso_sul_milan/"><b>Juventus</b> </a>in casa della <b>Roma</b>, festeggiata a fine gara dalla squadra anche con i tifosi al seguito al Tre Fontane, è stata una vera prova di forza, che ha permesso alle bianconere di riprendersi il <a href="https://www.tuttosport.com/live/calcio-femminile/serie-a/classifica.html"><b>primato in classifica</b></a> (a quota 19), perso il giorno prima in virtù del successo del Milan contro il Sassuolo, e di ribadire che quelle da battere sono sempre loro. Entusiasta del 4-0 ottenuto soprattutto <b>Rita Guarino</b>, che ha commentato così la prestazione delle sue ragazze: <i>“Quando incontri squadre di questo livello tecnico, si deve giocare con determinazione dal primo all’ultimo minuto. Sapevamo che avremmo affrontato una Roma forte e solo così avremmo potuto portare a casa il risultato”</i>. Oltre al risultato, dalla trasferta capitolina l'allenatrice della Juve porta a casa anche il rientro di <b>Barbara Bonansea</b>, pedina fondamentale nello scacchiere bianconero. <i>"Il fatto di riaverla in rosa per noi è un sollievo, rappresenta uno dei nostri punti di forza”</i>. Dopo il pari col Milan e il successo con la Roma, alle bianconere resta l'ultima sfida di un trittico complicato: quella di sabato prossimo contro la <b>Fiorentina</b> di Cincotta, terza a -3 dalla vetta. Tra cinque giorni si torna in campo, e sul big match dell'8a giornata, Rita Guarino ha detto: <i>“Abbiamo l’opportunità di giocare una partita di altissimo livello; è una sfida difficile, di vertice, ma la prepareremo come prepariamo tutte le altre: rispettando l’avversario, ma focalizzandoci sui nostri punti di forza. Il campionato comunque è ancora lunghissimo”</i>.</p>
      <figure>
        <img src="https://cdn.tuttosport.com/images/2019/11/25/103519837-30f321c2-396f-4c46-8128-26abe5764814.jpg"/>
      </figure>
      <h3>Rosucci festeggia la compagna e celebra il gol con una dedica speciale</h3>
      <p>All'86' della gara con la Roma, <b>Martina Rosucci</b> raccoglie un pallone da fuori area, prende le misure, carica il destro e firma il 3-0. Un vero capolavoro, che la giocatrice bianconera, a fine gara, dedica alla mamma presente sugli spalti. <i>"Questo gol è per te, che anche questa volta sei venuta fino a Roma solo per me"</i>. Sulla pagina Twitter della centrocampista però, trova spazio anche la compagna <b>Bonansea</b>, rientrata ieri dopo un infortunio che l'ha tenuta ferma nei primi due mesi di Serie A: <i>"Che bello rivederti sfrecciare sulla tua fascia, piuma"</i>. Un gruppo unito quello di Girelli e compagne, che fa del legame dentro e fuori dal campo una delle sue armi più vincenti. </p>
      <related>
        <a href="https://www.tuttosport.com/live/calcio-femminile/serie-a/calendario.html"/>
        <a href="https://www.tuttosport.com/news/calcio/calciofemminile/serie-a/2019/11/22-63650913/aluko_lascia_a_sorpresa_la_juve_roma_e_fiorentina_le_ultime_due_gare_in_bianconero/"/>
        <a href="https://www.tuttosport.com/archivio/calcio/calciofemminile/serie-a"/>
        <a href="https://www.tuttosport.com/news/calcio/calciofemminile/serie-a/2019/11/24-63739811/strapotere_juve_4-0_alla_roma_e_nuovo_sorpasso_sul_milan/?related_news"/>
        <a href="https://www.tuttosport.com/news/calcio/calciofemminile/serie-a/2019/11/23-63692886/il_milan_vince_e_si_prende_il_primo_posto_la_juve_domani_a_roma/?related_news"/>
        <a href="https://www.tuttosport.com/news/calcio/calciofemminile/serie-a/2019/11/22-63650913/aluko_lascia_a_sorpresa_la_juve_roma_e_fiorentina_le_ultime_due_gare_in_bianconero/?related_news"/>
        <a href="https://www.tuttosport.com/news/calcio/calciofemminile/serie-a/2019/11/22-63637395/la_juve_in_casa_della_roma_tradizione_positiva_ma_giallorosse_temibili/?related_news"/>
      </related>
    </article>
  </body>
</html>