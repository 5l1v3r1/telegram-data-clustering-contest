<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939706/%D9%85%D8%B1%D8%AF%D9%85-%D8%A8%DB%8C%D8%B4-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D8%AE%D9%88%D8%AF-%D8%B1%D8%A7-%D9%85%D8%AA%D9%88%D9%84%DB%8C-%D8%A7%DB%8C%D9%86-%D8%A7%D9%86%D9%82%D9%84%D8%A7%D8%A8-%D9%85%DB%8C%E2%80%8C%D8%AF%D8%A7%D9%86%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="مردم بیش از مسئولان خود را متولی این انقلاب می‌دانند"/>
    <meta property="og:description" content="دبیر مجمع تشخیص مصلحت نظام، عصر روز دوشنبه چهارم آذر در اجتماع بزرگ مردم تهران در حمایت از امنیت، آرامش و اقتدار کشور گفت: مردم ما با اعلام وفاداری به آرمان های انقلاب نشان دادند که می توانند صفشان را از خارجی ها و دخالت بیگانگان جدا کنند و خودشان قادر هستند که مشکلات خودشان را حل و فصل کنند."/>
  </head>
  <body>
    <article>
      <h1>مردم بیش از مسئولان خود را متولی این انقلاب می‌دانند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>دبیر مجمع تشخیص مصلحت نظام، عصر روز دوشنبه چهارم آذر در اجتماع بزرگ مردم تهران در حمایت از امنیت، آرامش و اقتدار کشور گفت: مردم ما با اعلام وفاداری به آرمان های انقلاب نشان دادند که می توانند صفشان را از خارجی ها و دخالت بیگانگان جدا کنند و خودشان قادر هستند که مشکلات خودشان را حل و فصل کنند.</i>
      </p>
      <p>دبیر مجمع تشخیص مصلحت نظام، عصر روز دوشنبه چهارم آذر در اجتماع بزرگ مردم تهران در حمایت از امنیت، آرامش و اقتدار کشور گفت: مردم ما با اعلام وفاداری به آرمان‌های انقلاب نشان دادند که می‌توانند صفشان را از خارجی‌ها و دخالت بیگانگان جدا کنند و خودشان قادر هستند که مشکلات خودشان را حل و فصل کنند.</p>
      <p>به گزارش اداره کل روابط عمومی مجمع، دکتر محسن رضایی که عصر روز دوشنبه همراه با مردم ولایتمدار تهران به سوی میدان انقلاب به راهپیمایی پرداخت در گفتگو با رسانه ها، به ابعاد توطئه دشمنان انقلاب در سوء استفاده از مطالبات معیشتی مردم و توفیق نظام در متوقف کردن اغتشاشات آشوبگران پرداخت.</p>
      <p>دبیر مجمع تشخیص مصلحت نظام در حاشیه این مراسم به خبرنگاران گفت: راهپیمایی امروز ملت ایران در تهران و شهر‌های دیگر در روز‌های گذشته در محکوم کردن دخالت‌های خارجی در حوادث داخلی ایران، بیانگر این است که ملت ایران می‌خواهد برای چندمین بار این نکته را اعلام کند که ما خودمان در داخل کشور، قادر هستیم که مشکلات خود را حل کنیم.</p>
      <figure>
        <img src="https://cdn.tabnak.ir/files/fa/news/1398/9/4/1095511_401.jpg"/>
      </figure>
      <p>دکتر رضایی افزود: لذا این راهپیمایی برای جداکردن صدای مردم از صدای اشرار است. صدای مردم باید شنیده شود، ولی به اشرار نباید اجازه داده شود که امنیت مردم را از بین ببرند. دارایی‌های مردم را از بین ببرند و ناامنی به وجود بیاورند. مسئولان کشور هم باید با تدبیر عمل کنند. خیلی از کار‌هایی که صورت می‌گیرد، اگر با تدبیر بیشتر انجام شود، به مردم آسیبی وارد نمی‌شود. همین مساله بنزین را نخبگان کشور و کارشناسان نظر داشتند که با شیوه‌های بهتری می‌توان عمل کرد. بعضی معتقد بودند که اگر دولت می‌خواهد به ۶۰ میلیون نفر از جمعیت ایران یارانه بدهد، بهتر است که بنزین را طوری در اختیار آن‌ها قرار بدهد که خودشان در قیمت گذاری سهیم بشوند. حتی بعضی عنوان می‌کردند که به هر نفر از ۶۰ میلیون جمعیت یک لیتر بنزین در روز داده شود. هر خانوار می‌شود ۴ لیتر، هر ماه ۱۲۰ لیتر می‌شود و این مقدار اگر بنزین لینری هزار تومان می‌بود مبلغی حدود ۱۲۰ هزار تومان در ماه واگر لیتری دوهزار تومان باشد دوبرابر برای مردم ایجاد می‌کرد و خود مردم نمایندگانی انتخاب می‌کردند و این نمایندگان، قیمت گذاری جدید می‌کردند تا دولت بنزین را که می‌فروشد، بر اساس قیمتی که خود مردم تعیین می‌کردند و سهم خودشان بود و این پول به مردم می‌رسید؛ این یک راهکار است و راهکار‌های مختلفی وجود داشت که به نظر من دولت باید با تدبیر و مشورت بیشتری عمل کند. از طرف دیگر مردم ما الحمد الله نشان دادند که صفشان را از خارجی‌ها و دخالت بیگانگان جدا می‌کنند.</p>
      <p>دبیر مجمع تشخیص مصلحت نظام گفت: موضوع جالبی که در حوادث اخیر و همچنین حوادث سال ۹۶ روی داد این بود که به محض اینکه آقای ترامپ و وزرای خارجه آمریکا آمدند و در مسائل داخلی، دخالت آشکار کردند، مردم از حضور در خیابان خود را کنار کشیدند. این اتفاق بیانگر این است که ملت ایران به هیچ وجه، حاضر نیست در مسائلی که حق خودش می‌داند به خارجی‌ها اجازه دخالت بدهد.</p>
      <p>وی افزود: راهپیمایی امروز مردم ایران نشان می‌دهد که ملت ایران با همه وجود، نظام، کشور و امنیت خودشان را قبول دارند و خودشان قادر هستند که مشکلات خودشان را حل و فصل کنند.</p>
      <p>دبیر مجمع تشخیص مصلحت نظام گفت: صداوسیما بایستی صدای مردم باشد. ما مسئولان هم باید با صداقت با مردم خود گفتگو و صحبت کنیم. مردم بیش از ما مسئولان خود را متولی این انقلاب می‌دانند و عدم صداقت را به هیچ وجه از ما نمی‌پذیرند، لذا صدا و سیما بایستی در این مساله جدی باشد. رسانه ملی بایستی در شفاف سازی مسائل کمک کند و مردم حرفهایشان را بیان کنند. هر چه مردم مسئولان را صادقانه‌تر ببینند، وفاداریشان به آرمان‌های انقلاب بیشتر می‌شود.</p>
      <p>امروز مردم تهران با فریاد‌های «مرگ بر آشوب‌گر»، «مرگ بر آمریکا» و «مرگ بر اسرائیل» خشم و انزجار خود را از مواضع خصمانه آمریکا اعلام کرده و اغتشاشات اخیر بدخواهان کشور را محکوم کردند.</p>
    </article>
  </body>
</html>