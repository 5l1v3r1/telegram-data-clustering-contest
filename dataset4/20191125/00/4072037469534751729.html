<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/sport/fc-viitorul-joaca-luni-cu-sepsi-sf-gheorghe-la-ovidiu-in-liga-1-705940.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="FC Viitorul joacă luni cu Sepsi Sf. Gheorghe la Ovidiu în Liga 1 (galerie foto)"/>
    <meta property="og:description" content="Stadionul central al bazei sportive a Academiei Hagi, de la Ovidiu, gazduieste, luni, 25 noiembrie, de la ora 20.30, meciul din etapa a 17-a a Ligii 1 dintre FC Viitorul si Sepsi Sf. Gheorghe. Confruntarea ..."/>
  </head>
  <body>
    <article>
      <h1>FC Viitorul joacă luni cu Sepsi Sf. Gheorghe la Ovidiu în Liga 1 (galerie foto) </h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/sport/fc-viitorul-joaca-luni-cu-sepsi-sf-gheorghe-la-ovidiu-in-liga-1-705940.html?imagini=1#scroll">🖼️ Galerie foto (3)</a>
      </p>
      <p>Stadionul central al bazei sportive a Academiei Hagi, de la Ovidiu, găzduieşte, luni, 25 noiembrie, de la ora 20.30, meciul din etapa a 17-a a Ligii 1 dintre FC Viitorul şi Sepsi Sf. Gheorghe. Confruntarea este ultima a rundei şi o are ca favorită pe FC Viitorul, aflată în plutonul fruntaş al clasamentului, pe locul 4, cu 29 de puncte, după opt victorii, cinci egaluri şi trei înfrângeri, golaveraj 35-19. De cealaltă parte, formaţia covăsneană a acumulat până acum 16 puncte și e pe poziția a 11-a, având două victorii, zece remize şi patru eşecuri, golaveraj 14-14. Sepsi nu a mai câştigat în Liga 1 de şase etape, ultima victorie fiind înregistrată pe 21 septembrie. În ultimele şase runde, echipa din Sf. Gheorghe are trei egaluri şi trei înfrângeri.  <br/><br/>„Este un joc acasă în care sperăm să repetăm evoluțiile de până acum, să facem un meci foarte bun și să luăm cele trei puncte“, a declarat Gică Hagi, managerul tehnic al FC Viitorul. „Vom avea un meci greu, dar, dacă intrăm concentrați, cum am fost mereu, putem face o partidă foarte bună“, a spus atacantul Rivaldinho. „Meci dificil, împotriva unei echipe care a schimbat antrenorul și probabil acesta va schimba și filosofia lor de joc“, a arătat și mijlocașul Vlad Achim.<br/> <br/>În tur, partida s-a încheiat la egalitate, 2-2, dar FC Viiitorul au scăpat victoria printre degete, fiind egalaţi în minutul 90+3! Sepsi a condus cu 1-0 la pauză, graţie golului lui Carnat, din minutul 37, însă FC Viitorul a întors scorul la scurtă vreme de la începerea reprizei a doua, graţie reuşitelor lui Ciobanu (47- cu un şut din afara careului, specialitatea casei) şi Eric (52 - din penalty). Partida părea că se îndreaptă spre succesul Viitorului, dar, în ultimele secvenţe ale partidei, în minutul 90+3, Bouhenna a înscris pentru 2-2, scor cu care s-a terminat confruntarea. La acest gol, FC Viitorul a acuzat însă un fault la Ghiţă.<br/> <br/><b>Sursa foto: FC Viitorul</b><br/> <br/><b>Cite</b><b>ş</b><b>te </b><b>ş</b><b>i:</b><br/> <br/><a href="https://www.ziuaconstanta.ro/stiri/sport/cat-costa-biletele-de-intrare-la-meciul-fc-viitorul-sepsi-sf-gheorghe-704557.html">Cât costă biletele de intrare la meciul FC Viitorul - Sepsi Sf. Gheorghe</a><br/><br/><a href="https://www.ziuaconstanta.ro/stiri/sport/gol-in-minutul-90-3-fc-viitorul-a-scapat-printre-degete-victoria-cu-sepsi-sf-gheorghe-hagi-nervos-697384.html">Gol în minutul 90+3! FC Viitorul a scăpat printre degete victoria cu Sepsi Sf. Gheorghe. Hagi, nervos!</a><br/><br/> <br/> <br/> <br/> <br/> <br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/actualitate/masuri-de-ordine-publica-la-meciul-de-fotbal-dintre-fc-viitorul-sepsi-sfantu-gheorghe-705994.html"/>
        <a href="https://www.ziuaconstanta.ro/stiri/sport/mult-succes-in-continuare-primarul-orasului-ovidiu-george-scupra-prezent-la-evenimentul-de-lansare-a-cartii-campionii-creeaza-campioni-galerie-705937.html"/>
        <a href="https://www.ziuaconstanta.ro/stiri/sport/proiect-pentru-romania-gica-hagi-vrem-sa-devenim-cei-mai-buni-sau-doar-vrem-sa-existam-aceasta-i-intrebarea-mea-galerie-foto-705955.html"/>
        <a href="https://www.ziuaconstanta.ro/stiri/sport/cateodata-ca-sa-castigi-trebuie-sa-si-risti-cine-crede-gica-hagi-ca-va-fi-noul-selectionar-al-nationalei-romaniei-dupa-cosmin-contra-705885.html"/>
        <a href="https://www.ziuaconstanta.ro/stiri/monden/pe-cine-ati-vedea-sa-joace-rolul-gica-hagi-in-film-iata-ce-a-raspuns-regele-705882.html"/>
        <a href="https://www.ziuaconstanta.ro/stiri/sport/live-text-constanta-campionii-creeaza-campioni-conceptul-tehnic-al-fc-viitorul-si-al-academiei-hagi-prezentat-de-gica-hagi-705875.html"/>
        <a href="https://www.ziuaconstanta.ro/stiri/editorial/editorial-zece-ani-de-academia-hagi-si-fc-viitorul-o-poveste-frumoasa-care-a-redat-speranta-705831.html"/>
        <a href="https://www.ziuaconstanta.ro/stiri/sport/aniversare-fc-viitorul-si-academia-hagi-gica-popescu-dorim-sa-devenim-cel-mai-important-club-din-romania-705844.html"/>
        <a href="https://www.ziuaconstanta.ro/stiri/sport/cinci-jucatori-de-la-fc-viitorul-in-lotul-national-under-15-care-a-jucat-cu-selectionata-ciprului-galerie-foto-705727.html"/>
        <a href="https://www.ziuaconstanta.ro/stiri/sport/constanta-fc-viitorul-a-sarbatorit-alaturi-de-fani-zece-ani-de-la-infiintarea-clubului-galerie-foto-705718.html"/>
        <a href="https://www.ziuaconstanta.ro/stiri/sport/echipele-fc-viitorul-din-liga-elitelor-victorii-concludente-in-restantele-cu-fc-botosani-galerie-foto-705645.html"/>
        <a href="https://www.ziuaconstanta.ro/stiri/sport/fc-viitorul-s-a-impus-in-meciul-amical-cu-academica-clinceni-galerie-foto-705315.html"/>
        <a href="https://www.ziuaconstanta.ro/stiri/sport/constanta-programul-sportiv-din-weekend-fc-viitorul-meci-amical-sambata-cu-academica-clinceni-705268.html"/>
        <a href="https://www.ziuaconstanta.ro/stiri/sport/trei-fotbalisti-de-la-fc-viitorul-titulari-in-meciul-de-tineret-romania-finlanda-4-1-galerie-foto-705202.html"/>
        <a href="https://www.ziuaconstanta.ro/stiri/sport/constanta-fotbalisti-de-la-fc-viitorul-in-mijlocul-copiilor-de-la-scoala-3-ciprian-porumbescu-galerie-foto-705152.html"/>
      </related>
    </article>
  </body>
</html>