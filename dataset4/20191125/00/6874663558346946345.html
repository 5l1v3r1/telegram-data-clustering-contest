<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774427,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="הבנק המרכזי של סין הזהיר, והביטקוין נופל לשפל של חצי שנה - נמוך מ-7,000 דולר"/>
    <meta property="og:description" content="המטבע הווירטאולי מאבד 7% ונסחר ב-6,745.7 דולר, בהמשך לצניחה של יותר מ-14% בשבוע הקודם; הבנק המרכזי של סין הזהיר ביום שישי את המשקיעים וקרא להם להיזהר ממסחר במטבעות הקריפטוגרפיים"/>
  </head>
  <body>
    <article>
      <h1>הבנק המרכזי של סין הזהיר, והביטקוין נופל לשפל של חצי שנה - נמוך מ-7,000 דולר</h1>
      <h2>המטבע הווירטאולי מאבד 7% ונסחר ב-6,745.7 דולר, בהמשך לצניחה של יותר מ-14% בשבוע הקודם; הבנק המרכזי של סין הזהיר ביום שישי את המשקיעים וקרא להם להיזהר ממסחר במטבעות הקריפטוגרפיים</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שירות כלכליסט</a></address>
      <p>הביטקוין נופל לשפל של חצי שנה על רקע חששות מהגבלות נוספות שיוטלו על המטבע הקריפטוגרפי בסין.</p>
      <p>מחיר הביטקוין יורד היום (ב') ב-7% ל-6,745.7 דולר, כך לפי אתר CoinDesk, זאת בהמשך לנפילה של יותר מ-14% שרשם המטבע הווירטואלי בשבוע שעבר, שאותו פתח במחיר של 8,485 דולר. זוהי הפעם הראשונה מאז חודש מאי שהביטקוין נסחר בפחות מ-7,000 דולר - מחיר שנחשב לרף פסיכולוגי חשוב.</p>
      <figure>
        <img src="https://images1.calcalist.co.il/PicServer3/2018/02/14/795227/7_l.jpg"/>
        <figcaption>מטבעות ביטקוין <br/>צילום: MasterTux/Pixabay</figcaption>
      </figure>
      <p>המטבע הקריפטוגרפי המצליח בעולם רושם רצף ירידות של שמונה ימים, זהה באורכו לרצף הירידות שרשם ב-2014, כך על פי התמחור של אתר Bitstamp שמתעד את תנודות המטבע מאז 2011, וכולל מסחר בסופי שבוע.</p>
      <p>ביום שישי אמר הבנק המרכזי של סין למשקיעים שמעורבים במסחר במטבעות קריפטוגרפיים <a href="https://www.calcalist.co.il/markets/articles/0,7340,L-3774285,00.html">שעליהם להיזהר ממטבעות וירטואליים</a>. מוקדם יותר החודש הוציאו שומרי סף בשנגחאי קריאה לביצוע ניקוי אורוות בחברות שמעורבות במסחר במטבעות קריפטו, בעוד ארגון שומר סף מבייג'ינג הזהיר מפעילויות המרה לא חוקיות.</p>
      <p>"המשקיעים יכולים למצוא יותר סיפוק בשווקים המסורתיים ללא התנודתיות האגרסיבית והשווקים הלא שקופים", אמר ג'פרי היילי, אסטרטג שווקים בכיר לאזור אסיה-פסיפיק באואנדה. "עלייה בת קיימא של הביטקוין תצריך קריסה מוחלטת של שיחות הסחר, אם הרשויות הפיננסיות ברחבי העולם ימשיכו להתנגד למטבעות הדיגיטליים".</p>
      <p>לצד זאת, נשמעים בשוק קולות נוספים בנוגע לסיבה לצלילה של המטבע  הווירטואלי. האנליסט אדם ווטס מ-eToro UK אמר ביום שישי שהסוחרים מאשימים את נפחי המסחר הנמוכים ואת ההחזרים האטרקטיביים מנכסים מסורתיים.</p>
    </article>
  </body>
</html>