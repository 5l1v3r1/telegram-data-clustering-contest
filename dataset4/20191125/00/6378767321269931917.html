<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rusky-vybor-pohrozil-narodnej-atletickej-federacii-vylucenim-cl722921.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ruský výbor pohrozil národnej atletickej federácii vylúčením"/>
    <meta property="og:description" content="24hod.sk - Ruský výbor pohrozil národnej atletickej federácii vylúčením - Na archívnej snímke z 12. decembra 2016 v Londýne fľaše na odber A a B vzoriek pre ľudský moč."/>
  </head>
  <body>
    <article>
      <h1>Ruský výbor pohrozil národnej atletickej federácii vylúčením</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke z 12. decembra 2016 v Londýne fľaše na odber A a B vzoriek pre ľudský moč.</b><br/>Moskva 25. novembra (TASR) - Ruský olympijský výbor (OKR) pohrozil národnej atletickej federácii vylúčením zo svojich štruktúr. Dôvodom sú nové problémy so Svetovou antidopingovou agentúrou (WADA).</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574711586.'"/>
      </figure>
      <p><i>"Ak neprebehnú reformy, okamžite im ukončíme členstvo</i>," citovala slová šéfa OKR Stanislava Pozdňakova agentúra DPA. Funkcionár zároveň vyzval Ruskú atletickú federáciu, aby reformovala svoj systém práce, správne orgány a spoluprácu s trénermi a športovcami.<br/><br/>Olympijský výbor robí všetko pre to, aby sa ruskí športovci mohli zúčastniť v roku 2020 tokijskej olympiády. "<i>Nemajú nič spoločné s obvineniami voči oficiálnym zástupcom atletickej federácie. Ich právo na boj o cenné kovy musí byť rešpektované,</i>" dodal Pozdňakov.<br/><br/>Šéf ruskej atletiky Dmitrij Šľachtin odstúpil v sobotu z funkcie. Spolu s ďalšími šiestimi funkcionármi ho už vo štvrtok dočasne suspendovala Jednotka pre integritu atletiky (AIU), nakoľko boli zapletení do kauzy výškara Danila Lysenka. Ten ešte v roku 2017 neoznámil antidopingovým komisárom svoj aktuálny pobyt, za čo mu dodatočne pozastavili činnosť. Ruskí funkcionári sa atléta pokúšali ospravedlniť sfalšovaním správy z neexistujúcej kliniky, podľa ktorej bol príliš chorý a nemohol sa zúčastniť na testovaní.<br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>