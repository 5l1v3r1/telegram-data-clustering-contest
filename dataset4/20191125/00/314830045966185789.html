<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939717/%DA%A9%D8%A7%D8%B1%E2%80%8C%D9%87%D8%A7%DB%8C-%D8%A7%D8%AF%D8%A7%D8%B1%DB%8C-%D8%B3%D9%81%D8%B1-%DA%A9%D8%B1%DB%8C%D9%85%DB%8C-%D9%88-%D8%AE%D8%A7%D9%86%D9%88%D8%A7%D8%AF%D9%87-%D8%A7%D8%B4-%D8%A8%D9%87-%DA%A9%D8%A7%D9%86%D8%A7%D8%AF%D8%A7-%D8%AF%D8%B1-%D9%85%D8%B1%D8%AD%D9%84%D9%87-%D9%86%D9%87%D8%A7%DB%8C%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="کار‌های اداری سفر کریمی و خانواده اش به کانادا در مرحله نهایی"/>
    <meta property="og:description" content="در همین حال گفته می‌شود منطقی نیست که کریمی در میانه سال تحصیلی با سه فرزند و همسرش راهی سفری طولانی و بلند تفریحی در دوردست‌ترین نقطه دنیا شود و احتمال تصمیمات جدی‌تر در این زمینه وجود دارد."/>
  </head>
  <body>
    <article>
      <h1>کار‌های اداری سفر کریمی و خانواده اش به کانادا در مرحله نهایی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>در همین حال گفته می‌شود منطقی نیست که کریمی در میانه سال تحصیلی با سه فرزند و همسرش راهی سفری طولانی و بلند تفریحی در دوردست‌ترین نقطه دنیا شود و احتمال تصمیمات جدی‌تر در این زمینه وجود دارد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095556_390.jpg"/>
      </figure>
      <p>علی کریمی بدون تردید یکی از محبوب‌ترین چهره‌های ورزش ایران است و همیشه یک پای ثابت حمایت‌های اجتماعی در مسایلی، چون زلزله و سیل و فقر و بیماران خاص بوده است و در مدت زمان وداعش از فوتبال حرفه‌ای نیز بیشتر رویکردش به خصوص در فضای مجازی، نقد‌های اجتماعی بوده که بعضا با واکنش‌های دولتیان همراه شد.</p>
      <p>به گزارش تابناک ورزشی، حالا جادوگر که حتی یک پست ساده اش در اینستاگرام چندصدهزار لایک و کامنت می‌گیرد، در این ماه‌های اخیر بیش از هر زمان دیگری سکوت اختیار کرده و سعی می‌کند حتی در مباحث جدی فوتبالی نظیر شکست مقابل عراق و بحرین حرفی نزند!</p>
      <p>او زمانی منتقد جدی عملکرد مدیران فدراسیون فوتبال بود، در این ماه‌ها به ندرت این موضع‌های رادیکال را ادامه داد. آخرین اخباری که از او منتشر شده است، تلاش و تمرینات انفرادی سختی بود که در سالن بدنسازی به شیوه احمدرضا عابدزاده انجام می‌داد و مشخص بود که او روی فرم ایده آلی از لحاظ بدنی قرار دارد.</p>
      <p>با این حال خبری که امروز منتشر شد و حاکی از سفر علی کریمی به مقصد کانادا بود، دوباره او را به تیتر اول اخبار جامعه بدل ساخت. اطلاعات تازه تایید کننده این سفر است و گفته می‌شود او اکنون در حال انجام مراحل نهایی و امور اداری مربوط به این سفر است و بزودی به همراه خانواده اش به کشور کانادا سفر خواهد کرد، اما آنچه از سوی برخی نزدیکانش درباره علی کریمی گفته می‌شود این است که این یک سفر تفریحی و کاری است و او قصد مهاجرت ندارد. البته آن‌ها بیشتر امیدوارند اینطور باشد. در همین حال گفته می‌شود منطقی نیست که کریمی در میانه سال تحصیلی با سه فرزند و همسرش راهی سفری طولانی و بلند تفریحی در دوردست‌ترین نقطه دنیا شود و احتمال تصمیمات جدی‌تر در این زمینه وجود دارد.</p>
    </article>
  </body>
</html>