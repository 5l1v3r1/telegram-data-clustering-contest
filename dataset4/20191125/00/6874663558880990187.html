<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774466,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="גיגי לוי וייס: &quot; אנחנו לא רוצים שלושה אנשים שהם אותו דבר, אלא כאלה שמשלימים אחד את השני&quot;"/>
    <meta property="og:description" content="לוי וייס, שותף מנהל בחברת ההשקעות NFX, בכנס MIND THE TECH של &quot;כלכליסט&quot;: &quot;היזמים שאנחנו משקיעים בהם חייבים לאהוב מוצר, כלומר התעסקות אובססיבית במוצר עצמו, המהות של המוצר היא מה שאנחנו מחפשים&quot;"/>
  </head>
  <body>
    <article>
      <h1>גיגי לוי וייס: " אנחנו לא רוצים שלושה אנשים שהם אותו דבר, אלא כאלה שמשלימים אחד את השני"</h1>
      <h2>לוי וייס, שותף מנהל בחברת ההשקעות NFX, בכנס MIND THE TECH של "כלכליסט": "היזמים שאנחנו משקיעים בהם חייבים לאהוב מוצר, כלומר התעסקות אובססיבית במוצר עצמו, המהות של המוצר היא מה שאנחנו מחפשים"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">בילי פרנקל</a></address>
      <p>"היזמים שאנחנו משקיעים בהם חייבים לאהוב מוצר, כלומר התעסקות אובססיבית במוצר עצמו, המהות של המוצר היא מה שאנחנו מחפשים. נכון, צריך להיות גם טכנולוגים טובים, צריך גם להבין עסקים, אבל בסופו של דבר מה שאנחנו מחפשים בצוות ההקמה היא את אותה התעסקות אובססיבית במוצר עצמו". כך אמר היום גיגי לוי וייס, שותף מנהל בחברת ההשקעות NFX, בכנס MIND THE TECH של "כלכליסט" בגני התערוכה.</p>
      <p>לוי וייס פירט באילו חברות ויוזמות הם מחפשים להשקיע. "אנחנו מנסים להשקיע בצוותים, לא באינדבידואלים", אמר. "אנחנו מחפשים צוותים שמשלימים אחד את השני, בתוך הצוותים הללו אנחנו מחפשים בדרך כלל לפחות אחד טכנולוגי, ובאופן כללי אנחנו לא רוצים שלושה אנשים שהם אותו דבר, אנחנו מחפשים אנשים שמשלימים אחד את השני. סטארט-אפ הוא שלם שגדול מכלל חלקיו ואנחנו מעדיפים גם לראות את זה מצוות. </p>
      <figure>
        <img src="https://images1.calcalist.co.il/PicServer3/2019/11/25/949934/1NL.jpg"/>
        <figcaption>גיגי לוי וייס שותף מנהל NFX <br/>צילום: יריב כץ</figcaption>
      </figure>
      <p>בהמשך ציין כי הם מעדיפים אנשים עם גישה נכונה, על פני כישורים. "אנחנו מחפשים אנשים עם ה-DNA הנכון של יזמים, אותם אנשים שיודעים שסטארט-אפים נכשלים אבל לא שהם ייכשלו. אנשים שהולכים לישון בלילה בטוחים ברעיון הנכון ובבוקר יכולים לעשות שינוי של 180 מעלות, אותה יכולת של חוסר פחד מכישלון, שהוא המהות של סטארט-אפים, שהוא חלק מהאקו סיסטם הישראלי, הוא מה שאנחנו מחפשים. מי שמפחד להיכשל לא יוכל לחדש והפוקוס על האנשים הללו אקוטי, כי מחקרים מראים שרק אנשים ברמה הכי גבוהה יכולים לגייס אנשים כמותם".</p>
      <p>לוי וייס הוסיף כי החברה משקיעה בחברות בכל תחום כמעט, למעט תוכנה. בין אלו ציין חברות שיווק B2C (Business to Client) ו-B2B (Business to Businees), שמאופיינים לדבריו בתזוזה מהירה של החברות.</p>
      <p>תחום נוסף אותו הדגיש הוא network effect. "כל יוזר שמתווסף נותן הרבה ערך ליוזרים הקיימים", הסביר. "הסיבה שאנחנו משקיעים שם היא משום שבחנו את התחום וגילינו שרק ל-20% מהסטארט-אפים בעולם יש network effect בליבה שלהם, אבל כשבחנו אילו חברות הצליחו, כמו הובר או פייסבוק, איי ביי ואפל עם אפסטור – כולן תופעות של network effect. כלומר 70% מהערך בעולם הטכנולוגיה בא מזה, אבל רק ל-20% יש את זה בליבה".</p>
      <p>תחום נוסף בו משקיעה החברה הוא ביולוגיה סינתטית (synthetic biology), שצפוי להפוך לדבריו לתחום המשמעותי ביותר עבור אנשים בתחומי התוכנה, ולייצר "מיליארדי דולרים בעתיד הקרוב". "אנחנו נמצאים בפעם הראשונה בעידן שבו אפשר לקחת מידע גנטי-ביולוגי ולהפוך אותו למידע דיגיטלי", אמר. "יש כלים לנתח אותו וחברות שיכולות להשתמש במידע הזה לייצר תרופות. זה מייצר פלטפורמה שבה אפשר לייצר המון מוצרים.</p>
      <p>תחומים נוספים אותם ציין הם שווקים מקוונים (marketplace), וכן תעשיית המשחקים, שממשיכה לדבריו לגדול ומחליפה בהדרגה את עולם הבידור.</p>
    </article>
  </body>
</html>