<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939594/%D9%85%D8%B9%D8%A7%D9%88%D9%86%D8%A7%D9%86-%D9%85%D8%AF%D8%B1%D8%B3%D9%87-%D9%87%D9%85-%D8%A8%D8%A7%DB%8C%D8%AF-%D8%AA%D8%AF%D8%B1%DB%8C%D8%B3-%DA%A9%D9%86%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="«معاونان مدرسه» هم باید تدریس کنند"/>
    <meta property="og:description" content="معاون برنامه‌ریزی و توسعه منابع آموزش و پرورش گفت: در طرح طبقه‌بندی مشاغل معلمان پیش‌بینی شده، معاونان مدارس هم باید در هفته تا ۱۰ ساعت تدریس را داشته باشند."/>
  </head>
  <body>
    <article>
      <h1>«معاونان مدرسه» هم باید تدریس کنند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>معاون برنامه‌ریزی و توسعه منابع آموزش و پرورش گفت: در طرح طبقه‌بندی مشاغل معلمان پیش‌بینی شده، معاونان مدارس هم باید در هفته تا ۱۰ ساعت تدریس را داشته باشند.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095353_361.jpg"/>
      </figure>
      <p>معاون برنامه‌ریزی و توسعه منابع آموزش و پرورش گفت: در طرح طبقه‌بندی مشاغل معلمان پیش‌بینی شده، معاونان مدارس هم باید در هفته تا ۱۰ ساعت تدریس را داشته باشند.</p>
      <p>به گزارش «تابناک» به نقل از ایلنا، «علی اللهیار ترکمن» معاون برنامه‌ریزی و توسعه منابع آموزش و پرورش در واکنش به صحبت‌های وزیر آموزش و پرورش مبنی بر اینکه در زمان کمبود معلم می‌توانیم از معاونان مدرسه استفاده کنیم، گفت: در طرح طبقه‌بندی مشاغل معلمان پیش‌بینی شده، معاونان مدارس هم باید در هفته تا ۱۰ ساعت تدریس را داشته باشند. این طرح جدید نیست و قرار نیست این طور فکر کنم که چون معلم نداریم یک کار غیرقانونی انجام دهیم.خیر، اینطور نیست، بلکه ظرفیت‌های این امر در قانون پیش بینی شده است. بنابراین معاونان مدارس هم به طور قانونی یک حجم تدریس هفتگی خواهند داشت.</p>
      <p>وی ادامه داد: در حال حاضر ما با توجه به کمبودهایی موجود تلاش می‌کنیم این سقف را از طریق معاونان مدارس پوشش دهیم، قبلا این اقدام کمتر بوده یا سقف آموزش معاونان مدارس به ده ساعت نمی‌رسیده است، اما اکنون با توجه به شرایط، سقف ده ساعت برای معاونان مدارس تعریف شده است.کسی که در مدرسه کار می‌کند و ارتباطش با تدریس حذف شود، ضرر خواهد کرد.</p>
      <p>معاون وزیر آموزش و پرورش درباره آخرین آمار از کمبود معلمان گفت: در شروع سال تحصیلی ۱۰۸ هزار نیرو کمبود داشتیم که با توجه به پیگیری‌های انجام شده، توانستیم نیاز امسال را تامین کنیم. در حال حاضر نیز برنامه‌ریزی‌ها را برای مهر سال ۹۹ آغاز کرده‌ایم و در حال هماهنگی با سازمان اداری و استخدامی کشور هستیم.البته باید مجوزها به موقع به ما ابلاغ شود تا بتوانیم مهر ۹۹ مشکلات کمتری داشته باشیم.</p>
      <p>اللهیار ترکمن درباره توزیع شیر در سراسر کشور توضیح داد: علت اینکه در دو سال گذشته توزیع شیر در مدارس اجرا نشد محدودیت‌های مالی بود، امسال با توجه به اهمیت موضوع و اینکه ما نباید بیشتر از این در توزیع شیر مدارس وقفه ایجاد کنیم و با نگاه مثبتی که سازمان برنامه و بودجه و همچنین سازمان هدفمندی یارانه‌ها داشت؛ توزیع شیر مدارس را فعلا با مبلغ ۱۰۰ میلیارد تومان اعتبار آغاز کردیم.</p>
      <p>وی ادامه داد:‌ ما به وسیله این ۱۰۰ میلیارد نمی‌توانستیم در کل کشور شیر توزیع کنیم، از این رو بنا شد استان‌های کم برخوردار که شاخص‌های تغذیه‌ای آنها در وضعیت نامناسبی است را اولویت قرار دهیم، البته تامین مابقی اعتبار در دستور کار است. این موضوع توسط سازمان برنامه و بودجه در دست پیگیری است و همچنین سازمان هدفمندی یارانه‌ها بخش دیگری از این اعتبارات را به ما اختصاص خواهد داد.</p>
      <p>اللهیار ترکمن اظهار داشت: ما به تناسب اعتباراتی که دریافت می‌کنیم، استان‌های دیگر را وارد کار خواهیم کرد اما در این مرحله هشت استان ایلام، بوشهر، خراسان جنوبی، خوزستان، کهگیلویه و بویراحمد و هرمزگان با ۱۰۰ میلیارد تومان اعتباری که به ما ابلاغ شده در دستور کار قرار داده شده‌اند.</p>
      <p>وی در پاسخ به این سوال که آیا کل ۱۰۰ میلیارد تومان برای این هشت استان در نظر گرفته است؟ گفت: بله، در این مرحله این چنین است، اما در مرحله دوم که اعتباراتمان را گرفتیم استان‌های دیگر را هم مدنظر قرار می‌دهیم. اینکه چه زمانی می‌توان توزیع شیر در کل کشور را انجام داد، بستگی به میزان نقدینگی و توانایی خزانه در پرداخت اعتبار دارد. به هر حال ما پیگیر هستیم و امیدواریم هرچه زودتر بر اساس مقدورات و ظرفیت‌های موجود بتوانیم اعتبار مورد نیاز را دریافت کنیم.</p>
      <p>معاون وزیر آموزش و پرورش گفت: در حال حاضر با ۱۰۰ میلیارد ۸ استان را پوشش داده‌ایم، اما اگر در مرحله دوم، تحصیص اعتبارات به طور کامل باشد می‌توانیم توزیع شیر مدارس کل کشور را تحت پوشش ببریم، اما اگر اعتبارات به شکل مرحل به مرحله ارائه شود، استان‌هایی که اولویت دارند را مدنظر قرار می‌دهیم.</p>
      <p>اللهیار ترکمن معاون برنامه‌ریزی و توسعه منابع آموزش و پرورش در پاسخ به این سوال که به طور کل چند میلیون دانش‌آموز را پوشش داده‌اید؟ گفت: در این مرحله و در این هشت استان حدود سه میلیون دانش آموز تحت پوشش قرار گرفتند، البته اولویت با دانش‌آموزان ابتدایی و متوسطه اول است.</p>
    </article>
  </body>
</html>