<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215881"/>
    <meta property="og:site_name" content="e-forologia"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ενημέρωση του καταναλωτικού κοινού για Black Friday και Cyber Monday"/>
    <meta property="og:description" content="- Ενόψει των εμπορικών προσφορών της 29ης Νοεμβρίου (Black Friday) και της 2ας Δεκεμβρίου (Cyber Monday), οι οποίες δημιουργούν..."/>
  </head>
  <body>
    <article>
      <h1>Ενημέρωση του καταναλωτικού κοινού για Black Friday και Cyber Monday</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Ενόψει των εμπορικών προσφορών της 29ης Νοεμβρίου (<b>Black Friday</b>) και της 2ας Δεκεμβρίου (<b>Cyber Monday</b>), οι οποίες δημιουργούν μια αίσθηση ''επείγοντος'' στη λήψη μιας απόφασης αγοράς, η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων, υπενθυμίζει στους καταναλωτές ότι θα πρέπει να είναι ιδιαίτερα προσεκτικοί ιδίως ως προς τις διαδικτυακές συναλλαγές.</p>
      <p>Ειδικότερα, μια αξιόπιστη εμπορική ιστοσελίδα θα πρέπει να παρέχει:</p>
      <p>
        <b>• Την ταυτότητα του προμηθευτή:</b>
      </p>
      <p>(πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</p>
      <p>
        <b>• Τα κύρια χαρακτηριστικά του προϊόντος και την συνολική τιμή του:</b>
      </p>
      <p>(συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</p>
      <p>
        <b>• Τη διαθεσιμότητα, τον τρόπο πληρωμής και αποστολής του προϊόντος.</b>
      </p>
      <p><b>• Το δικαίωμα αναιτιολόγητης, αζήμιας υπαναχώρησης </b>και επιστροφής του προϊόντος εντός <b>14 ημερών</b>, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</p>
      <p>
        <b>• Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</b>
      </p>
      <p>
        <b>• Ασφαλή μέθοδο συναλλαγής:</b>
      </p>
      <p>(κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</p>
      <p>Επίσης, συστήνεται στους καταναλωτές:</p>
      <ul>
        <li>Να προτιμούν να συναλλάσσονται με γνωστά σε αυτούς ηλεκτρονικά καταστήματα.</li>
        <li>Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</li>
        <li>Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</li>
        <li>Να κρατούν αρχείο με τις συναλλαγές τους.</li>
      </ul>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή <b>1520 </b>της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από <b>09.00</b> έως <b>15.00.</b></p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του Υπουργείου Ανάπτυξης και Επενδύσεων (<a href="http://www.mindev.gov.gr/">www.mindev.gov.gr</a>) ή με ηλεκτρονικό μήνυμα στη διεύθυνση <a href="mailto:1520@efpolis.gr">1520@efpolis.gr</a>.</p>
    </article>
  </body>
</html>