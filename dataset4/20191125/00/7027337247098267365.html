<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700161/%D9%88%DB%8C%D9%84%D9%85%D9%88%D8%AA%D8%B3-%D9%BE%D8%A7%D8%B3%D8%AE-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%B1%D8%A7-%D8%AF%D8%A7%D8%AF-%D8%AC%D9%84%D8%B3%D9%87%E2%80%8C-%D8%B3%D8%B1%D9%86%D9%88%D8%B4%D8%AA%E2%80%8C%D8%B3%D8%A7%D8%B2-%D8%A8%D8%B1%D8%A7%DB%8C-%D8%A7%D8%AF%D8%A7%D9%85%D9%87-%D9%87%D9%85%DA%A9%D8%A7%D8%B1%DB%8C-%DB%8C%D8%A7-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ویلموتس پاسخ فدراسیون فوتبال را داد/ جلسه‌ سرنوشت‌ساز برای ادامه همکاری یا فسخ قرارداد"/>
    <meta property="og:description" content="ترک ایران از سوی این مربی می‌تواند به منزله پایان همکاری‌اش با تیم ملی باشد چرا که پس از این اتفاق فدراسیون تأکید کرده که ویلموتس باید در ایران حضور داشته باشد و در محل کارش حاضر شود که این تأکید نشان دهنده آن است که پروازی بودن او صحت ندارد."/>
  </head>
  <body>
    <article>
      <h1>ویلموتس پاسخ فدراسیون فوتبال را داد/ جلسه‌ سرنوشت‌ساز برای ادامه همکاری یا فسخ قرارداد</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>ترک ایران از سوی این مربی می‌تواند به منزله پایان همکاری‌اش با تیم ملی باشد چرا که پس از این اتفاق فدراسیون تأکید کرده که ویلموتس باید در ایران حضور داشته باشد و در محل کارش حاضر شود که این تأکید نشان دهنده آن است که پروازی بودن او صحت ندارد.</b>
      </p>
      <figure>
        <img src="https://cdn.asriran.com/files/fa/news/1398/9/4/1040773_767.jpg"/>
      </figure>
      <p>به دنبال نامه‌نگاری فدراسیون فوتبال با مارک ویلموتس این مربی بلژیکی پاسخ فدراسیون را داد و حال باید منتظر برگزاری جلسه‌ای مهم بین او و مهدی تاج باشیم.</p>
      <p>به گزارش  تسنیم، آنطور که شواهد نشان می‌دهد، همکاری مارک ویلموتس با فدراسیون فوتبال ایران به پایان راه رسیده است. سرمربی بلژیکی تیم ملی در چهار بازی انتخابی جام جهانی 2022 قطر دو پیروزی و دو شکست در کارنامه‌اش ثبت شده تا بدین ترتیب نتوان او را مربی موفقی دانست. با این حال دلیل پایان همکاری او با فدراسیون فوتبال، نتایج کسب شده نیست.</p>
      <p>سه هفته پیش که هنوز اردوی تیم ملی برای دیدار با عراق آغاز نشده بود، رسانه‌های بلژیکی با پوششی گسترده، خبر درخواست فسخ قرارداد مارک ویلموتس را دادند. اعلام درخواست او برای پایان همکاری با فدراسیون فوتبال ایران، پیش از دیدار با عراق شوکی به تیم ملی وارد کرد، اما حضور این مربی بلژیکی در تهران برای حضور در اردو نشان می‌داد که شاید ماجرای جدایی او بیشتر شبیه به یک تهدید بوده تا ویلموتس از این طریق به دستمزدش برسد. هر چند این مربی بلژیکی پس از دیدار با عراق و بازگشت تیم ملی از اردن، چند ساعتی در فرودگاه تهران بود و سپس راهی کشورش شد.</p>
      <p>ترک ایران از سوی ویلموتس پیام داشت. اینکه سرمربی بلژیکی تیم ملی علاقه‌ای به حضور در ایران ندارد و حتی موضوعی مطرح شد که شاید او مربی پروازی است. با این حال آنطور که از شواهد پیداست، ترک ایران از سوی این مربی می‌تواند به منزله پایان همکاری‌اش با تیم ملی باشد چرا که پس از این اتفاق فدراسیون تأکید کرده که ویلموتس باید در ایران حضور داشته باشد و در محل کارش حاضر شود که این تأکید نشان دهنده آن است که پروازی بودن او صحت ندارد.</p>
      <p>فدراسیون فوتبال به صورت مکتوب خواستار این شده که ویلموتس به مفاد قراردادش پایبند باشد و از ویلموتس خواسته به محل کارش بازگردد و طبق قراردادش به فعالیت خود ادامه دهد. سرمربی بلژیکی تیم ملی هم پاسخ فدراسیون فوتبال را داده و درخواست برگزاری جلسه با مهدی تاج رئیس فدراسیون فوتبال را کرده است. جلسه‌ای سرنوشت‌ساز که می‌تواند منتج به ادامه همکاری یا فسخ قرارداد شود. مطمئناً شرایط ادامه همکاری آنطور که فدراسیون فوتبال اعلام کرده، باید طبق قرارداد باشد.</p>
      <p>در همین حال خبرهایی مبنی بر تمایل فدراسیون فوتبال به حضور برانکو روی نیمکت تیم ملی مطرح شده و این در حالی که فدراسیون این موضوع را تأیید یا تکذیب نکرده است. در واقع فدراسیون ابتدا به دنبال مشخص شدن شرایط ویلموتس است، موضوعی که در جلسه سرنوشت‌ساز او با رئیس فدراسیون فوتبال مورد بررسی قرار خواهد گرفت.</p>
    </article>
  </body>
</html>