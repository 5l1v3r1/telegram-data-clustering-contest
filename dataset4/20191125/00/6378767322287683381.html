<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/zsr-budovu-zastavky-nedaju-dobrej-nive-zdarma-chcu-za-nu-18-000-eur-cl722826.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ŽSR budovu zastávky nedajú Dobrej Nive zdarma, chcú za ňu 18.000 eur"/>
    <meta property="og:description" content="24hod.sk - ŽSR budovu zastávky nedajú Dobrej Nive zdarma, chcú za ňu 18.000 eur - Objekt železničnej zastávky v Dobrej Nive v okrese Zvolen, ktorú chce miestna samospráva využívať na činnosť klubov, spolkov a združení, získa obec od Železníc Slovenskej republiky (ŽSR) iba kúpou. ŽSR ako vlastník nehnuteľnosti ..."/>
  </head>
  <body>
    <article>
      <h1>ŽSR budovu zastávky nedajú Dobrej Nive zdarma, chcú za ňu 18.000 eur</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Objekt železničnej zastávky v Dobrej Nive v okrese Zvolen, ktorú chce miestna samospráva využívať na činnosť klubov, spolkov a združení, získa obec od Železníc Slovenskej republiky (ŽSR) iba kúpou. ŽSR ako vlastník nehnuteľnosti ...</b><br/>Dobrá Niva 25. novembra (TASR) - Objekt železničnej zastávky v Dobrej Nive v okrese Zvolen, ktorú chce miestna samospráva využívať na činnosť klubov, spolkov a združení, získa obec od Železníc Slovenskej republiky (ŽSR) iba kúpou. ŽSR ako vlastník nehnuteľnosti si od obce za budovu vypýtali 18.000 eur. <i>"Požiadal som ŽSR o bezodplatný prevod alebo odpredaj za symbolické euro. Železnice nám to ale ponúkli za 18.000 eur,"</i> povedal TASR starosta Milan Jakubík.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687781.'"/>
      </figure>
      <p>O tom, či za týchto podmienok obec objekt zastávky kúpi, rozhodne v najbližšom čase obecné zastupiteľstvo. Podľa starostu ale okrem samotnej ceny za budovu, budú potrebné ešte ďalšie desaťtisíce eur na jej obnovu a zariadenie.<br/><br/>Architektonicky zaujímavá zastávka pochádza pravdepodobne z medzivojnového obdobia. Dnes si už nevyhnutne vyžaduje opravu. ŽSR ju podľa Jakubíka nemajú záujem prevádzkovať a ani opraviť. Železnice objekt nepotrebujú ani po nedávnom obnovení vlakovej premávky medzi Zvolenom a Šahami. Lístky sa totiž predávajú priamo vo vlaku.<br/><br/>V Dobrej Nive sa okrem zastávky nachádza aj pôvodná železničná stanica, ktorá bola ale v posledných rokoch využívaná ako nákladná. Podľa Jakubíka malo na nej ešte tento rok Ministerstvo obrany (MO) SR realizovať rozsiahlu rekonštrukciu nakladacej rampy a nástupišťa, ako aj priľahlých plôch a prístupovej cesty. Keďže v blízkosti obce je vojenský výcvikový priestor Lešť, armáda túto stanicu dodnes využíva na prekládku vojenskej techniky.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>