<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200911"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="জয়পুরহাটে ছাত্রলীগ নেতার মরদেহ উদ্ধার"/>
    <meta property="og:description" content="জয়পুরহাটের আক্কেলপুরে মোমিনুল ইসলাম (২৪) নামে এক ছাত্রলীগ নেতার লাশ উদ্ধার করা হয়েছে। তিনি পৌর ছাত্রলীগের ছয় নম্বর ওয়ার্ড সভাপতি ছিলেন বলে নিশ্চিত করেছেন উপজেলা ছাত্রলীগের আহ্বায়ক খাদেমুল ইসলাম।আজ সকালে উদ্ধার করে উপজেলা স্বাস্থ্য কমপ্লেক্সে নিয়ে গেলে চিকিৎসকরা তাকে মৃত বলে নিশ্চিত করেন। মোমিনুল পৌর এলাকার শ্রীকৃষ্টপুর ঘোনপাড়া গ্রামের মৃত সাইদুর রহমানের ছেলে। স্থানীয় সূত্রে জানা গেছে, শ্রীকৃষ্টপুর ঘোনপাড়া গ্রামে মোমিনুলদের একটি মুদি দোকান আছে। সে রোববার রাতে দোকানদারি শেষে ওই দোকানের ওপর তলায় ঘুমিয়ে পড়ে। আজ সকালে তার পরিবারের লোকজন মোমিনুলকে ঘুম থেকে ডেকে তুলতে দোকানে যায়। এ সময় তারা মোমিনুলের কোনো সাড়াশব্দ না পেয়ে দোকানের তালা ভেঙে ভেতরে ঢুকে দোকান ঘরের ওপরতলায় তাকে অচেতন অবস্থায় দেখে। এর পর স্থানীয়দের সহযোগিতায় তাকে উপজেলা স্বাস্থ্য কমপ্লেক্সে নেয়া হয়। সেখানে তাকে চিকিৎসক মৃত ঘোষণা করেন। নিহতের ভাই মামুনুর রশিদ বলেন, আমার ভাই স্ট্রোক করে মারা গেছে। স্বাস্থ্য কমপ্লেক্সে জরুরি বিভাগের দায়িত্বরত চিকিৎসক ডা. মেহেদী হাসান বলেন, মোমিনুলকে মৃত অবস্থায় স্বাস্থ্য কমপ্লেক্সে নিয়ে আসা হয়। তার গায়ে কোনো আঘাতের চিহ্ন পাওয়া…"/>
  </head>
  <body>
    <article>
      <h1>জয়পুরহাটে ছাত্রলীগ নেতার মরদেহ উদ্ধার</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">জয়পুরহাট প্রতিনিধি</a></address>
      <p>জয়পুরহাটের আক্কেলপুরে মোমিনুল ইসলাম (২৪) নামে এক ছাত্রলীগ নেতার লাশ উদ্ধার করা হয়েছে। তিনি পৌর ছাত্রলীগের ছয় নম্বর ওয়ার্ড সভাপতি ছিলেন বলে নিশ্চিত করেছেন উপজেলা ছাত্রলীগের আহ্বায়ক খাদেমুল ইসলাম।</p>
      <p>আজ সকালে উদ্ধার করে উপজেলা স্বাস্থ্য কমপ্লেক্সে নিয়ে গেলে চিকিৎসকরা তাকে মৃত বলে নিশ্চিত করেন। মোমিনুল পৌর এলাকার শ্রীকৃষ্টপুর ঘোনপাড়া গ্রামের মৃত সাইদুর রহমানের ছেলে।</p>
      <p>স্থানীয় সূত্রে জানা গেছে, শ্রীকৃষ্টপুর ঘোনপাড়া গ্রামে মোমিনুলদের একটি মুদি দোকান আছে। সে রোববার রাতে দোকানদারি শেষে ওই দোকানের ওপর তলায় ঘুমিয়ে পড়ে। আজ সকালে তার পরিবারের লোকজন মোমিনুলকে ঘুম থেকে ডেকে তুলতে দোকানে যায়। এ সময় তারা মোমিনুলের কোনো সাড়াশব্দ না পেয়ে দোকানের তালা ভেঙে ভেতরে ঢুকে দোকান ঘরের ওপরতলায় তাকে অচেতন অবস্থায় দেখে। এর পর স্থানীয়দের সহযোগিতায় তাকে উপজেলা স্বাস্থ্য কমপ্লেক্সে নেয়া হয়।</p>
      <p>সেখানে তাকে চিকিৎসক মৃত ঘোষণা করেন। নিহতের ভাই মামুনুর রশিদ বলেন, আমার ভাই স্ট্রোক করে মারা গেছে।</p>
      <p>স্বাস্থ্য কমপ্লেক্সে জরুরি বিভাগের দায়িত্বরত চিকিৎসক ডা. মেহেদী হাসান বলেন, মোমিনুলকে মৃত অবস্থায় স্বাস্থ্য কমপ্লেক্সে নিয়ে আসা হয়। তার গায়ে কোনো আঘাতের চিহ্ন পাওয়া যায়নি। সে বিষাক্ত কোনো কিছু খেয়েছিল কি না সেটিও বোঝা যায়নি। তাই সে কি কারণে মারা গেছে ময়নাতদন্ত ছাড়া বলা যাবে না।</p>
      <p>আক্কেলপুর থানার ভারপ্রাপ্ত কর্মকর্তা (ওসি) আবু ওবায়েদ জানান, ঘটনাস্থল পরিদর্শন করেছে পুলিশ।</p>
      <p>এই বিভাগের সর্বাধিক পঠিত</p>
    </article>
  </body>
</html>