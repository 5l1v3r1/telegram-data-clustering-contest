<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939700/%D9%84%D8%BA%D9%88-%D9%85%DB%8C%D8%B2%D8%A8%D8%A7%D9%86%DB%8C-%D8%AC%D8%A7%D9%85%E2%80%8C%D8%AC%D9%87%D8%A7%D9%86%DB%8C-%DA%A9%D8%B4%D8%AA%DB%8C-%D8%B4%D8%A8%DB%8C%D9%87-%D8%AA%D9%88%D8%B7%D8%A6%D9%87-%D8%B9%D9%84%DB%8C%D9%87-%D9%86%D8%B8%D8%A7%D9%85-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="لغو میزبانی جام‌جهانی کشتی شبیه توطئه علیه نظام است"/>
    <meta property="og:description" content="به نظر می‌رسد این تصمیم بیشتر شبیه یک توطئه علیه کشور و نظام است و جنبه ورزشی ندارد. رییس فدراسیون کشتی پیگیر این موضوع است و شخص وزیر ورزش و جوانان و کمیته ملی المپیک ضمن انجام پیگیری‌ها اعتراض خود را به این موضوع اعلام کرده اند."/>
  </head>
  <body>
    <article>
      <h1>لغو میزبانی جام‌جهانی کشتی شبیه توطئه علیه نظام است</h1>
      <h2>واکنش تند وزارت‌ورزش:</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>به نظر می‌رسد این تصمیم بیشتر شبیه یک توطئه علیه کشور و نظام است و جنبه ورزشی ندارد. رییس فدراسیون کشتی پیگیر این موضوع است و شخص وزیر ورزش و جوانان و کمیته ملی المپیک ضمن انجام پیگیری‌ها اعتراض خود را به این موضوع اعلام کرده اند.</i>
      </p>
      <p>مدیر کل امور مشترک فدراسیون‌های ورزشی گفت: لغو شدن مسابقات جام حهانی کشتی فرنگی بیشتر شبیه یک توطئه علیه ورزش کشور است.</p>
      <p>به گزارش تابناک ورزشی، بعد از اینکه خبر لغو جام جهانی کشتی فرنگی تهران منتشر شد، وزارت ورزش هم از پیگیری این مساله خبر داده است. سید محمد شروین اسبقیان، مدیر کل امور مشترک فدراسیون‌های ورزشی در این باره گفت: در سال‌های گذشته و امسال رویداد‌های بین المللی ورزشی مهمی را در اوج امنیت و اقتدار و بدون کوچکترین مشکلی برگزار کردیم.</p>
      <p>مدیر کل امور مشترک فدراسیون‌های ورزشی ادامه داد: نماینده فدراسیون جهانی کشتی دو روز است که مهمان فدراسیون کشتی ایران است و تمامی موارد امنیتی و سایر امور مربوط به برگزاری مسابقات را تایید کرده است. همه پیش بینی‌ها انجام شده و حتی دوربین‌های صدا و سیما در محل مستقر شده است. در چنین شرایطی از تصمیم خنده دار فدراسیون جهانی شوکه شدیم. البته به نظر می‌رسد این تصمیم بیشتر شبیه یک توطئه علیه کشور و نظام است و جنبه ورزشی ندارد. رییس فدراسیون کشتی پیگیر این موضوع است و شخص وزیر ورزش و جوانان و کمیته ملی المپیک ضمن انجام پیگیری‌ها اعتراض خود را به این موضوع اعلام کرده اند.</p>
      <p>اسبقیان در پایان گفت: امسال مسابقات دوچرخه سواری تور آذربایجان را در نقطه صفر مرزی در اوج امنیت و اقتدار برگزار کردیم. مسابقات کبدی جوانان جهان در کیش برگزار شد و هم اکنون جام جهانی شمشیربازی را در تهران داریم. برگزاری این همه رویداد بین المللی بدون کوچکترین مشکلی کاملا نشان می‌دهد که به تعویق انداختن مسابقات جام جهانی کشتی در ایران هیچ توجیه منطقی ندارد.</p>
    </article>
  </body>
</html>