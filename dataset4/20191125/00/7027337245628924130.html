<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700101/%D8%B3%D8%AE%D9%86%DA%AF%D9%88%D9%8A-%D8%AD%D8%B2%D8%A8-%D8%A7%D8%AA%D8%AD%D8%A7%D8%AF-%D9%85%D9%84%D8%AA-%D8%AD%D9%82-%D8%A7%D8%B9%D8%AA%D8%B1%D8%A7%D8%B6-%D8%A8%D8%AF%D9%88%D9%86-%D9%82%D9%8A%D8%AF-%D8%B9%D9%82%D9%8A%D8%AF%D8%AA%D9%8A-%D8%B3%D9%8A%D8%A7%D8%B3%D9%8A-%D9%82%D9%88%D9%85%D9%8A%D8%AA%D9%8A-%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="سخنگوي حزب اتحاد ملت: حق اعتراض بدون قيد عقيدتي سياسي، قوميتي و..."/>
    <meta property="og:description" content="در جريان اعتراض‌هاي اخير قريب به اتفاق مسوولان حق اعتراض را براي مردم به رسميت شناختند؛ چه آنها كه مخالف دولت و تصميم اصلاح نرخ بنزين بودند و چه آنها كه موافق و همراه دولت از هر تريبوني استفاده كردند تا اعلام كنند «اعتراض» از «آشوب» جدا است و به اعتراض و نقد شهروندان توجه مي‌كنند."/>
  </head>
  <body>
    <article>
      <h1>سخنگوي حزب اتحاد ملت: حق اعتراض بدون قيد عقيدتي سياسي، قوميتي و...</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040616_670.jpg"/>
      </figure>
      <p>در جريان اعتراض‌هاي اخير قريب به اتفاق مسوولان حق اعتراض را براي مردم به رسميت شناختند؛ چه آنها كه مخالف دولت و تصميم اصلاح نرخ بنزين بودند و چه آنها كه موافق و همراه دولت از هر تريبوني استفاده كردند تا اعلام كنند «اعتراض» از «آشوب» جدا است و به اعتراض و نقد شهروندان توجه مي‌كنند.</p>
      <p> </p>
      <p>به گزارش اعتماد، با اين حال اعتراض‌هاي هفته آخر آبان‌ماه 98 با اغتشاش و خشونت همراه شد و ... حال پرسش اينجا است كه اساسا چرا حق اعتراض شهروندان با وجود به رسميت شناخته شدن، در مواردي به خشونت مي‌انجامد؟</p>
      <p> </p>
      <p> </p>
      <p>كسي به اين پرسش پاسخ نمي‌دهد كه اگر شما حاضريد صداي اعتراض شهروندان را بشنويد، چرا شرايطي براي بيان اعتراض فراهم نمي‌كنيد؟ چگونه يك شهروند اگر اعتراضي دارد، آن را بيان كند؟ نهادها و جمعيت‌ها تا زماني كه اعتراضي نكنند، فعاليت‌شان قابل‌قبول است و اجازه فعاليت دارند.</p>
      <p> </p>
      <p>اجازه تجمع و راهپيمايي نيز با وجود اينكه آمار و ارقامي از آن اعلام مي‌كنند اما اگر يك حزب سياسي اثرگذار درخواست راهپيمايي يا تجمع براي اعتراض به موضوعي سياسي يا اقتصادي بدهد، قطعا با پاسخ منفي يا مانع‌تراشي روبه‌رو خواهد شد. درواقع هيچ راهكاري براي عملياتي شدن آن بازگو نمي‌شود، مگر از جانب خودي‌ها. شبيه آنچه مثلا براي مخالفان برجام فراهم بود و هر جايي كه دل‌شان مي‌خواست با هر ادبياتي آن را بيان مي‌كردند.</p>
      <p> </p>
      <p>وقتي ما از حق اعتراض مردم صحبت مي‌كنيم مساله مهم اين است كه همه شهروندان ايراني كه شناسنامه ايراني دارند جزيي از مردم محسوب مي‌شوند و در اين مورد نبايد هيچ تخفيف عقيدتي، سياسي ، قوميتي، جنسيتي و... وجود داشته باشد. اين حق را بايد براي همه ديدگاه‌هاي جامعه قائل شد چرا كه حفظ امنيت، پيشگيري از بروز خشم و حس تبعيض در جامعه با اين گزاره امكان‌پذير است.</p>
      <p> </p>
      <p>حاصل اين نوع تصميم‌گيري را ديديم كه بدتر از زماني كه خبر افزايش قيمت بنزين به صورت جعلي منتشر شد، اتفاق افتاد. اين نشان مي‌دهد كساني در مورد مسائل امنيتي اظهارنظر مي‌كنند كه در وهله نخست، بايد نگاه‌شان به جامعه را اصلاح كنند و جامعه‌شناسي درستي نسبت به ايران داشته‌ باشند. نمي‌توان در حلقه‌هاي بسته و محدود تحليل امنيتي ارايه كرد.</p>
      <p> </p>
      <p>البته كه امنيت بر همه نيازهاي ما اولويت دارد اما كساني مي‌توانند تحليل امنيتي درستي داشته‌ باشند كه واقعا در دل جامعه باشند و آن را به درستي بشناسند، چرا اينكه جامعه مقابل چنين تصميم‌گيري‌هايي احساس تحقير مي‌كند را متوجه نمي‌شوند؟ به نظر مي‌رسد برخي كساني كه از ابتداي انقلاب تاكنون مسوول بوده‌اند، عاداتي پيدا كرده‌اند كه باعث شده خواه‌ناخواه آداب ارتباط و گفت‌وگو و در نتيجه شناخت از جامعه را گم كنند. حس فاصله‌اي كه شهروندان با بسياري از مسوولان پيدا كرده‌اند، بي‌جهت ايجاد نشده است.</p>
      <p> </p>
      <p>از سر و شكل ظاهر بگيريد تا ادبيات و آهنگي كه گوش مي‌كنند و فكر كردن و نظام ارزش رسمي و غير رسمي، با يكديگر فرسنگ‌ها فاصله گرفته‌اند؛ گويا در دايره‌هاي بسته‌اي حضور دارند كه آنها را به طبقه‌اي متمايز از ميانگين جامعه بدل كرده است. چيزي درست خلاف شعارهاي انقلاب و حتي خواسته‌هاي اوليه خود اين بزرگواران. آنها نگاه درستي به متولدين دهه 70 يا 80 ندارند كه حالا تحولات اجتماعي به دست اين نسل افتاده است.</p>
      <p> </p>
      <p>ممكن است چند پژوهش هم خوانده باشند اما تعامل و ارتباط واقعي و از نزديك با آنها و درك درستي از آنها ندارند. درست است كه امنيت اولويت دارد ولي براي تامين آن بايد جامعه را شناخت. دردي كه جامعه دارد اين است كه به خوبي توسط مسوولان شناخته و درك نمي‌شود. يكي از نشانه‌هاي آن هم در تصميم‌گيري ناگهاني در مورد بنزين ديده شد.</p>
      <p> </p>
      <p>آقايان مي‌گويند اعتراض حق مردم است اما آشوب نباشد. سلمنا. اما چرا در بسياري از مواقع اظهارنظرهايي در مطبوعات يا در قالب امضاي بيانيه مشترك مطرح شده كه با برخورد قضايي و امنيتي مواجه مي‌شوند؟</p>
      <p> </p>
      <p>از همين روي تاكيد دارم كه مساله در حال حاضر تعيين محل تجمع يا مجوز گرفتن براي تظاهرات نيست؛ بلكه چپ و راست حاكميت بايد بپذيرند كه ممكن است تصميمي گرفته شود و بخشي از جامعه، درست يا غلط نسبت به آن اعتراض داشته باشند و بتوانند آن را بيان كنند.</p>
      <p> </p>
      <p>ما هنوز در مرحله‌‌اي قرار داريم كه بيان اين اعتراض‌ها حتي در رسانه‌هاي رسمي با مقابله امنيتي و قضايي مواجه مي‌شود. بايد از اين مرحله عبور كنيم تا به مرحله تجمع و راهپيمايي اعتراضي برسيم. باز هم تاكيد مي‌كنم كه اين حق اگر براي مخالفان رعايت شود، حساب است؛ وگرنه موافقان و خودي‌ها كه از اين حقوق كم ندارند.</p>
    </article>
  </body>
</html>