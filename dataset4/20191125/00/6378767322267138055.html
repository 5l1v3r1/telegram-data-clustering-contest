<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/matovic-s-kiskom-ma-demokraticka-opozicia-mensiu-sancu-porazit-mafiu-cl722930.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Matovič: S Kiskom má demokratická opozícia menšiu šancu poraziť mafiu"/>
    <meta property="og:description" content="24hod.sk - Matovič: S Kiskom má demokratická opozícia menšiu šancu poraziť mafiu - Igor Matovič, archívna snímka."/>
  </head>
  <body>
    <article>
      <h1>Matovič: S Kiskom má demokratická opozícia menšiu šancu poraziť mafiu</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Igor Matovič, archívna snímka.</b><br/>Bratislava 25. novembra (TASR) - S Andrejom Kiskom a jeho mimoparlamentnou stranou Za ľudí má demokratická opozícia menšiu šancu poraziť mafiu, ako mala bez tejto politickej strany. Vyhlásil to v pondelok líder opozičného hnutia OĽaNO Igor Matovič s tým, že Za ľudí stlačila na hranicu zvoliteľnosti KDH, OĽaNO i stranu SaS. Matovič vyzval Kisku, aby zabezpečil, aby hlasy SaS neprepadli a dal lídrovi tejto strany Richardovi Sulíkovi verejnú ponuku.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718209.'"/>
      </figure>
      <p>"<i>Všetci v demokratickej opozícii sme zhrození z prístupu strany Za ľudí a Kisku pri tvorbe bloku zmeny či volebných koalícií,</i>" povedal Matovič. Reagoval tak na minulotýždňové vyhlásenie bývalého prezidenta SR o tom, že Za ľudí pôjde do parlamentných volieb 2020 samostatne a nebude vytvárať žiadnu koalíciu. "<i>Ponúkať a klamať celé Slovensko s tým, že navrhujeme blok zmeny a zároveň si dávať podmienku, že tam musí byť KDH, ktoré opakovane tvrdí, že pôjde samostatne</i>," podotkol líder OĽaNO. Tvrdí, že Kiska a jeho strana Za ľudí zobrala ostatným stranám hlasy a zároveň žiadnych nových voličov nepriniesla.<br/><br/>Matovič deklaruje, že OĽaNO záchranu nepotrebuje. Obavu má skôr o SaS a KDH. Kisku preto vyzval, aby zabezpečil, aby SaS hlasy neprepadli a aby dal Sulíkovi verejnú ponuku. "<i>Ak bude chcieť, aby sme sa pridali aj my, pridáme sa. Ak nie, nepridáme sa,</i>" podotkol. Matovič oznámil, že ponúkli dve zvoliteľné miesta na kandidátke OĽaNO pre členov mimoparlamentnej Demokratickej strany (DS), a to predsedovi DS Michalovi Kravčíkovi a Jane Kiššovej. "<i>Plus 13 miest pre možno menej známych ľudí na kandidátke</i>," podotkol Matovič s tým, že DS o ponuke bude rozhodovať v pondelok večer.<br/><br/>Líder OĽaNO zároveň informoval, že dali SaS ponuku na uzatvorenie predvolebnej koalície. SaS to podľa Matoviča podmienila tým, že sa musia do koalície pridať aj mimoparlamentné Progresívne Slovensko (PS) a Spolu-OD. Koalíciu OĽaNO, SaS, PS a Spolu vníma Matovič ako "mačkopsa". "<i>Treba vytvárať uveriteľné koalície</i>," podotkol.<br/><br/>Predstavitelia OĽaNO taktiež informovali, že mali v nedeľu (24. 11.) snem, na ktorom si navolili všetky orgány hnutia, predsedu i predsedníctvo. "<i>Spĺňame literu zákona</i>," poznamenali.<br/><br/><br/><br/><br/> </p>
    </article>
  </body>
</html>