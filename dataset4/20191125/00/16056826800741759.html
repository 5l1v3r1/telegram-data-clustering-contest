<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200809"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="চট্টগ্রামে বন্য হাতির আক্রমণে তিন কৃষকের মৃত্যু"/>
    <meta property="og:description" content="চট্টগ্রামের বোয়ালখালী উপজেলায় বন্যহাতির আক্রমণে তিন কৃষক মৃত্যু হয়েছে। রোববার সকালে উপজেলার কধুরখীল, সৈয়দনগর ও জ্যৈষ্ঠপুরা এলাকায় এসব ঘটনা ঘটে। বোয়ালখালী থানার পরিদর্শক (তদন্ত) মুহাম্মদ হেলাল উদ্দিন ফারুকী জানান, কধুরখীল শরীফ পাড়া এলাকার হাতির আক্রমণে মারা গেছেন আবদুল লতিফ মিস্ত্রির ছেলে আবু তাহের মিস্ত্রি (৬০)। তিনি তিন ছেলে ও এক মেয়ের জনক। কধুরখীল ১নং ওয়ার্ডের ইউপি সদস্য আবদুল করিম জানান, সকালে ৪-৫টি হাতি কধুরখীল তৈয়্যবিয়া তাহেরীয়া সুলতান মোস্তফা কমপ্লেক্সের পূর্বপাশে শরীফ পাড়া এলাকায় শস্যক্ষেতে কাজ করার সময় আবু তাহের মিস্ত্রি হাতির আক্রমণের শিকার হন। ঘটনাস্থলে তার মৃত্যু হয়েছে। পূর্ব সৈয়দনগরে হাতির আক্রমনে মারা গেছেন খরণদ্বীপ বিজান বিবি সরকারি প্রাথমিক বিদ্যালয়ের সাবেক প্রধান শিক্ষক জাকের হোছাইন (৬৫)। তিনি চরণদ্বীপ ইউনিয়নের পূর্ব সৈয়দনগর জাকের মাস্টারের বাড়ির মৃত আবদুল মোনাফের ছেলে। এদিকে হাতির পালটি পাহাড়ের দিকে যাওয়ার পথে শ্রীপুর খরণদ্বীপ ইউনিয়নের আমির পাড়ার আবদুল মাবুদ (৬০) নামে এক কৃষককে আক্রমণ করে। এতে ঘটনাস্থলেই তার মৃত্যু হয়। স্থানীয় ইউপি সদস্য মো. হাছান চৌধুরী বলেন, হাতির আক্রমণে আবদুল মাবুদের মৃত্যু…"/>
  </head>
  <body>
    <article>
      <h1>চট্টগ্রামে বন্য হাতির আক্রমণে তিন কৃষকের মৃত্যু</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার, চট্টগ্রাম থেকে</a></address>
      <p>চট্টগ্রামের বোয়ালখালী উপজেলায় বন্যহাতির আক্রমণে তিন কৃষক মৃত্যু হয়েছে। রোববার সকালে উপজেলার কধুরখীল, সৈয়দনগর ও জ্যৈষ্ঠপুরা এলাকায় এসব ঘটনা ঘটে। বোয়ালখালী থানার পরিদর্শক (তদন্ত) মুহাম্মদ হেলাল উদ্দিন ফারুকী জানান, কধুরখীল শরীফ পাড়া এলাকার হাতির আক্রমণে মারা গেছেন আবদুল লতিফ মিস্ত্রির ছেলে আবু তাহের মিস্ত্রি (৬০)। তিনি তিন ছেলে ও এক মেয়ের জনক। কধুরখীল ১নং ওয়ার্ডের ইউপি সদস্য আবদুল করিম জানান, সকালে ৪-৫টি হাতি কধুরখীল তৈয়্যবিয়া তাহেরীয়া সুলতান মোস্তফা কমপ্লেক্সের পূর্বপাশে শরীফ পাড়া এলাকায় শস্যক্ষেতে কাজ করার সময় আবু তাহের মিস্ত্রি হাতির আক্রমণের শিকার হন। ঘটনাস্থলে তার মৃত্যু হয়েছে। পূর্ব সৈয়দনগরে হাতির আক্রমনে মারা গেছেন খরণদ্বীপ বিজান বিবি সরকারি প্রাথমিক বিদ্যালয়ের সাবেক প্রধান শিক্ষক জাকের হোছাইন (৬৫)। তিনি চরণদ্বীপ ইউনিয়নের পূর্ব সৈয়দনগর জাকের মাস্টারের বাড়ির মৃত আবদুল মোনাফের ছেলে।</p>
      <p>এদিকে হাতির পালটি পাহাড়ের দিকে যাওয়ার পথে শ্রীপুর খরণদ্বীপ ইউনিয়নের আমির পাড়ার আবদুল মাবুদ (৬০) নামে এক কৃষককে আক্রমণ করে। এতে ঘটনাস্থলেই তার মৃত্যু হয়। স্থানীয় ইউপি সদস্য মো. হাছান চৌধুরী বলেন, হাতির আক্রমণে আবদুল মাবুদের মৃত্যু হয়েছে। তিনি স্থানীয় আলী আহমদের ছেলে। তার এক ছেলে তিন মেয়ে রয়েছে। এর আগে শুক্রবার রাতের কোনো একসময় থেকে বোয়ালখালী উপজেলার পূর্ব কধুরখীল এলাকায় তিনটি বাচ্চাহাতিসহ ৯টি হাতির পাল ঢুকে পড়ে। উপজেলা প্রশাসন, পুলিশ, ফায়ার সার্ভিস ও বনবিভাগের কর্মকর্তারা হাতিগুলোকে কৌশলে সরাতে শনিবার থেকে একযোগে কাজও শুরু করে। হাতিগুলো লোকালয় ছেড়ে যায়নি। রোববার সকালে বন্য হাতিগুলো দু’ভাগে বিভক্ত হয়ে একদল কধুরখীল-চরণদ্বীপের দিকে যায়, অন্যদল খরণদ্বীপ হয়ে পাহাড়ের দিকে চলে যায়। এ নিয়ে গ্রামবাসীর মধ্যে আতঙ্ক বিরাজ করছে।</p>
      <p>এই বিভাগের সর্বাধিক পঠিত</p>
    </article>
  </body>
</html>