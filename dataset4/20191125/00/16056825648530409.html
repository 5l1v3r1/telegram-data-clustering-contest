<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200897"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বাংলাদেশ ক্রিকেট টিমের আত্মসমর্পণে হতাশ ভক্তরা"/>
    <meta property="og:description" content="কলকাতায় বাংলাদেশী ক্রিকেট ভক্তরা হতাশ হয়েছেন। তারা এ জন্য হতাশ হন নি যে, তাদের টিম টেস্ট ক্রিকেটে হেরেছে। কিন্তু যেভাবে তাদের টিম স্রেফ আত্মসমর্পণ করেছে তাতে এই হতাশা। বাংলাদেশ ও ভারতের মধ্যে প্রথম ঐতিহাসিক দিবারাত্রির টেস্ট ক্রিকেট উপভোগ করতে হাজার হাজার ভক্ত গিয়েছিলেন কলকাতায়। এমন টেস্ট ক্রিকেট বাংলাদেশের জন্যও প্রথম। কিন্তু ভক্তদের আশা ছিল ম্যাচটি প্রতিদ্বন্দ্বিতাপূর্ণ হবে। রোববার যখন কলকাতার মারকুইস স্ট্রিটে খাবারের বিভিন্ন হোটেলে মধ্যাহ্নভোজের জন্য বসেছিলেন বাংলাদেশী ভক্তরা, তখন তাদের মেজাজ-মর্জি ছিল হতাশার। এসব বাংলাদেশীর মধ্যে অনেকে চিকিৎসার জন্য ভারত গিয়েছেন। কেউবা বেড়াতে গিয়েছেন। কলকাতায় বাংলাদেশী ক্রিকেটভক্তদের অনুভূতি নিয়ে এক প্রতিবেদনে এসব কথা লিখেছে অনলাইন টাইমস অব ইন্ডিয়া। চট্টগ্রামের ব্যবসায়ী হারুণ মোইদ। তিনি নিয়মিত পণ্য কিনতে কলকাতা যান। ঐতিহাসিক ম্যাচটি দেখতে তিনিও উপস্থিত হয়েছিলেন ইডেন গার্ডেনে। বাংলাদেশের ম্যাচ হারা নিয়ে তিনি বলেছেন, বাংলাদেশ টিম ম্যাচ জিতে যাবে আশা করি নি। কিন্তু এরকম খেলবে এটাও আশা করি নি। গোলাপী বলের টেস্ট ম্যাচ নিয়ে উত্তেজনা, উন্মাদনা শুধু কলকাতার মধ্যেই সীমাবদ্ধ ছিল না।…"/>
  </head>
  <body>
    <article>
      <h1>বাংলাদেশ ক্রিকেট টিমের আত্মসমর্পণে হতাশ ভক্তরা</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">মানবজমিন ডেস্ক</a></address>
      <p>কলকাতায় বাংলাদেশী ক্রিকেট ভক্তরা হতাশ হয়েছেন। তারা এ জন্য হতাশ হন নি যে, তাদের টিম টেস্ট ক্রিকেটে হেরেছে। কিন্তু যেভাবে তাদের টিম স্রেফ আত্মসমর্পণ করেছে তাতে এই হতাশা। বাংলাদেশ ও ভারতের মধ্যে প্রথম ঐতিহাসিক দিবারাত্রির টেস্ট ক্রিকেট উপভোগ করতে হাজার হাজার ভক্ত গিয়েছিলেন কলকাতায়। এমন টেস্ট ক্রিকেট বাংলাদেশের জন্যও প্রথম। কিন্তু ভক্তদের আশা ছিল ম্যাচটি প্রতিদ্বন্দ্বিতাপূর্ণ হবে। রোববার যখন কলকাতার মারকুইস স্ট্রিটে খাবারের বিভিন্ন হোটেলে মধ্যাহ্নভোজের জন্য বসেছিলেন বাংলাদেশী ভক্তরা, তখন তাদের মেজাজ-মর্জি ছিল হতাশার। এসব বাংলাদেশীর মধ্যে অনেকে চিকিৎসার জন্য ভারত গিয়েছেন।</p>
      <p>কেউবা বেড়াতে গিয়েছেন। কলকাতায় বাংলাদেশী ক্রিকেটভক্তদের অনুভূতি নিয়ে এক প্রতিবেদনে এসব কথা লিখেছে অনলাইন টাইমস অব ইন্ডিয়া।</p>
      <p>চট্টগ্রামের ব্যবসায়ী হারুণ মোইদ। তিনি নিয়মিত পণ্য কিনতে কলকাতা যান। ঐতিহাসিক ম্যাচটি দেখতে তিনিও উপস্থিত হয়েছিলেন ইডেন গার্ডেনে। বাংলাদেশের ম্যাচ হারা নিয়ে তিনি বলেছেন, বাংলাদেশ টিম ম্যাচ জিতে যাবে আশা করি নি। কিন্তু এরকম খেলবে এটাও আশা করি নি। গোলাপী বলের টেস্ট ম্যাচ নিয়ে উত্তেজনা, উন্মাদনা শুধু কলকাতার মধ্যেই সীমাবদ্ধ ছিল না। এবার ম্যাচ শুরুর কয়েকদিন আগে থেকেই বাংলাদেশী ভক্তরা, শিক্ষার্থী, সাবেক সেনা সদস্য সহ নানা শ্রেণির ও পেশার মানুষ সমবেত হতে থাকেন। ঢাকায় ডমেস্টিক ক্রিকেট খেলেন মাহদি হাসান। তিনিও গিয়েছিলেন হতাশা ভুলতে কলকাতার বিরিয়ানির স্বাদ নিতে। তিনি বলেছেন, ভারত অত্যন্ত সুপেরিয়র একটি টিম। নিজ দেশে খেলায় তারা সুবিধা পেয়েছে।</p>
      <p>এবারের এই ক্রিকেট ম্যাচকে কেন্দ্র করে কলকাতার নিউ মার্কেট এলাকা জমজমাট। হোটেল, রেস্তোরাঁ, মানি এক্সচেঞ্জ থেকে শুরু করে ব্যবসায় যেন প্রাণ ফিরে এসেছে। তারা কেনাকাটা করতে ছুটেছেন নিউ মার্কেটে। অন্য সময়ের তুলনায় নিউ মার্কেটে দ্বিগুন বেচাবিক্রি হচ্ছে বলে জানিয়েছেন স্থানীয় দোকানিরা।</p>
      <p>এই বিভাগের সর্বাধিক পঠিত</p>
    </article>
  </body>
</html>