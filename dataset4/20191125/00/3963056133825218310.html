<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/salute/ricerca/enea_nuovo_strumento_per_lo_studio_di_protesi_coronariche-4885849.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Enea, nuovo strumento per lo studio di protesi coronariche"/>
    <meta property="og:description" content="(Teleborsa) - ENEA ha messo a punto un nuovo strumento per lo studio di nuove protesi bioriassorbibili per il trattamento delle coronaropatie. Realizzato in collaborazione con il California..."/>
  </head>
  <body>
    <article>
      <h1>Enea, nuovo strumento per lo studio di protesi coronariche</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>(Teleborsa) - ENEA ha <b>messo a punto un nuovo strumento per lo studio di nuove protesi bioriassorbibili per il trattamento delle coronaropatie.</b></p>
      <p>Realizzato in collaborazione con il <b>California Institute of Technology</b> nell'ambito del<b> progetto europeo Bi-Stretch-4-Biomed</b> coordinato da ENEA, lo strumento è in grado di <b>espandere tubi polimerici o compositi</b>, primo passo per trasformarli in "impalcature" (scaffold) cardiovascolari, vale a dire protesi in grado di mantenere aperto il vaso ostruito ripristinando così il flusso sanguigno arterioso.</p>
      <p>Inoltre, la macchina permette di misurare durante il processo di espansione i parametri strutturali del nuovo materiale con cui sono realizzate le protesi.</p>
      <p>"L<b>'obiettivo finale del progetto è di sostituire gli stent metallici per il trattamento delle coronaropatie con nuove protesi bioriassorbibili</b>, riassorbibili entro due anni dall'impianto e realizzate in materiale nanocomposito composto da polimero PLLA (acido polilattico) rinforzato con nanotubi di disolfuro di tungsteno (WS2). Gli scaffold in nanocomposito hanno uno spessore inferiore e proprietà meccaniche migliori rispetto ai corrispettivi realizzati in PLLA puro, cioè senza nanotubi", spiega <b>Fulvia Villani</b>, coordinatrice del progetto del laboratorio Nanomateriali e dispositivi del Centro ricerche ENEA di Portici.</p>
      <p>Queste protesi innovative saranno <b>riassorbite dall'organismo dopo la guarigione della lesione</b> ma saranno anche<b> più semplici da spostare per il chirurgo</b> lungo il percorso arterioso fino alla zona da trattare.</p>
      <p><b>Lo strumento, in gergo tecnico rig</b>, ha una struttura molto compatta che permette il passaggio del fascio di raggi X necessario all'analisi strutturale, mentre opera e controlla il processo di espansione. "Il rig è costituito di quattro parti: un corpo meccanico che ospita riscaldatori, cavi e sensori; uno stampo (mold); supporti per la preforma; un'unità di controllo dei parametri fisici del processo testato", spiega <b>Riccardo Miscioscia</b> del laboratorio Nanomateriali e dispositivi del Centro ricerche ENEA di Portici.</p>
      <p>Dal punto di vista scientifico, il<b> progetto Bi-Stretch-4-Biomed si propone di comprendere il meccanismi che possono conferire a una plastica rinforzata</b> (PLLA con inclusioni di WS2) le<b> stesse caratteristiche meccaniche di un metallo</b> nel sostenere l'arteria coronarica dimostrando la biocompatibilità del composito e traendo beneficio dalla sua bioriassorbibilità che, in ultima analisi, riduce la probabilità di recidive dopo il trattamento della lesione.</p>
      <footer>Ultimo aggiornamento: 18:52<br/>© RIPRODUZIONE RISERVATA</footer>
    </article>
  </body>
</html>