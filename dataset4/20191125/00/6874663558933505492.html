<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774449,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מנכ&quot;ל אפספלייר: &quot;נהפוך למדינת אאוט-סורסינג. למדינה אין חזון בנושא וזה חבל&quot;"/>
    <meta property="og:description" content="אורן קניאל אמר את הדברים בפאנל שנערך בנושא חברות פורצות דרך, בוועידת Mind the Tech TLV של כלכליסט בשיתוף בנק לאומי; בפאנל השתתפו גם מנכ&quot;ל לייטריקס, ד&quot;ר זאב פרמן ומייסד סייבריזן יוסי נער"/>
  </head>
  <body>
    <article>
      <h1>מנכ"ל אפספלייר: "נהפוך למדינת אאוט-סורסינג. למדינה אין חזון בנושא וזה חבל"</h1>
      <h2>אורן קניאל אמר את הדברים בפאנל שנערך בנושא חברות פורצות דרך, בוועידת Mind the Tech TLV של כלכליסט בשיתוף בנק לאומי; בפאנל השתתפו גם מנכ"ל לייטריקס, ד"ר זאב פרמן ומייסד סייבריזן יוסי נער</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">נעמי צורף</a></address>
      <p>"קראתי אתמול כתבה בכלכליסט, מי יודע כמה מפתחי תוכנה עובדים בחברות סטארט-אפ בישראל? 14 אלף, ובחברות הרב לאומיות הגדולות? 40 אלף. אלה נתונים מדהימים בעיני והם מתייחסים רק לשנת 2017.</p>
      <p>"כשזה יהפוך להיות 100 אחוז עובדים בחברות רב לאומיות, אנחנו נהפוך למדינת אאוט-סורסינג. ברור שצריך להיות פה איזשהו מיקס, למדינה אין חזון בנושא הזה וזה חבל", כך אמר אורן קניאל מנכ"ל אפספלייר, בפאנל בנושא חברות פורצות דרך אשר התקיים בועידת Mind the Tech TLV של כלכליסט בשיתוף בנק לאומי.</p>
      <p>בפאנל השתתפו גם מנכ"ל לייטריקס, ד"ר זאב פרמן ומייסד סייבריזן יוסי נער. את הפאנל הנחה כתב "כלכליסט" מאיר אורבך.</p>
      <figure>
        <img src="https://images1.calcalist.co.il/PicServer3/2019/11/25/949783/FS2P117495222L.jpg"/>
        <figcaption>ועידת Mind the tech TLV. אורן קניאל מנכ"ל אפספלייר <br/>צילום: יריב כץ</figcaption>
      </figure>
      <p>
        <b>אחת התופעות שראינו בשנה האחרונה, מבלי שהפריעה לאנשים, היא של יזמים שהפכו להיות יותר מהחברה שלהם. למשל אדם נוימן. באיזשהו שלב אנשים שכחו שיש wework וכל מה שהתעסקו בו זה מה הוא עשה ולבש ולאן טס. איך אתם חשים כיזמים שמקימים חברה ועובדים עליה מאוד קשה, ביחס לתופעה הזאת?</b>
      </p>
      <p>קניאל: "אחד הערכים שלנו בתור חברה זה לבדוק כל הזמן עד כמה העובדים שלנו גאים להיות חלק מהחברה. זו כמובן תחושה שמשתנה מאדם לאדם, אבל כשאתה מצליח להטמיע את תחושת הגאווה אצל 800 עובדים מעולים נוצר משהו מאוד עוצמתי.</p>
      <figure>
        <img src="https://images1.calcalist.co.il/PicServer3/2019/11/25/949779/FS2P116895217L.jpg"/>
        <figcaption>ועידת Mind the tech TLV. מימין: ד"ר זאב פרבמן, אורן קניאל ויוסי נער <br/>צילום: יריב כץ</figcaption>
      </figure>
      <p>"ערך נוסף שאנחנו פועלים לפיו זה לנסות להתנהג תמיד כאילו אתה המייסד של החברה, מתוך הבנה שהמייסד אף פעם לא יעשה משהו נגד החברה או משהו לא אתי. לדעתי זה חשוב שאנחנו בתור מנכ"לים ומנהיגים נדגים את הדברים האלה בצורה חד משמעית. אנחנו צריכים להמשיך לפעול בדרך שלנו כדי להראות שזו לא הדרך של רוב האנשים בתעשיה. לדעתי אין בעיה עם זה שהמנכ"ל יהיה בפרונט, אלא עם האתיקה. אני חושב שאנחנו צריכים יותר לדבר על העניין הזה כמנהיגים, בעיקר לאור המצב במדינה כיום".</p>
      <p>פרמן: "אני חושב שבמקרים מסויימים המנכ"ל הוא מותג שמהווה חלק משמעותי מהשיווק של החברה. אצלנו זה הפוך, אנחנו צוות של 5 יזמים, אז משקל המנכ"ל נמוך יותר. אפשר לומר שהגיוסים שלנו לאחרונה הם לא בגלל המנכ"ל אלא למרות. יש דרכים שונות לעשות עסקים היום ולהתנהג כמנהלי חברות".</p>
      <figure>
        <img src="https://images1.calcalist.co.il/PicServer3/2019/11/25/949785/FS2P117595223L.jpg"/>
        <figcaption>ועידת Mind the tech TLV. ד"ר זאב פרבמן מנכ"ל לייטריקס <br/>צילום: יריב כץ</figcaption>
      </figure>
      <p>נער: "הנושא של פולחן האישיות של מנכ"לים הוא משהו שמאפיין חברות מסויימות. בעולם שלנו של הסייבר זה דבר שהוא פחות נהוג ומקובל וחלק מערכי החברה שלנו זה לנצח כאחד. גם כחברה ישראלית וגם כחברה שמתעסקת בסייבר, יוצא שהרבה אנשים שעובדים אצלנו הגיעו מהצבא, כך שהמבנה היחידתי מאוד משמעותי באופי החברה. ההבנה הרווחת היא שיחד אנחנו חזקים ומנצחים, בניגוד למצב שבו יש דמות אחת שעומדת בראש ומובילה את כל החברה".</p>
      <p>
        <b>מה היה לכם יותר קל לגייס, את ה-2 מיליון דולר הראשונים או את ה-200 מיליון שבאו בהמשך?</b>
      </p>
      <p>פרמן: "בשלבים הראשונים בכלל לא ניסינו לגייס כסף כי לא חשבנו שיש לנו מודל עסקי שיעניין את קרנות ההון סיכון. וכשכן הצלחנו לגייס אני יכול להגיד שבכל סבב גיוס היה שונה לגמרי מקודמו".</p>
      <figure>
        <img src="https://images1.calcalist.co.il/PicServer3/2019/11/25/949781/FS2P117095216L.jpg"/>
        <figcaption>ועידת Mind the tech TLV. יוסי נער מייסד משותף סייבריזן <br/>צילום: יריב כץ</figcaption>
      </figure>
      <p>קניאל: "כדי לגייס את ה-500 אלף דולר הראשונים הקאנו דם. עברנו דרך כל המשקיעים בארץ כשהתשובה החיובית שקיבלנו הייתה "לא" והתשובה הפחות חיובית הייתה "נדבר איתכם" ואז לא מחזירים לך תשובה ולא עונים לך לטלפונים ואימיילים. התהליך הזה מאוד מחשל אותך בתור יזם. מצד אחד ברור שעכשיו יותר קל לנו לגייס כספים בהשוואה לזמנים שלא היה לנו כסף לכוס קפה, אבל המורכבות היא בסדרי גודל אחרים לגמרי".</p>
      <p>נער: "כיזם אתה בעצם לומד להיות יזם תוך כדי העשייה, תוך כדי גיוס כסף, עובדים, להבין מה אתה עושה ואיך בונים מצגת. אחרי כל פגישה עם משקיע היינו חוזרים הלוך ושוב על מהלך הפגישה - מי אמר מה ולמה. בסיבוב הראשון זכינו במשקיעים נהדרים שעשו לנו את תהליך הגיוס עצמו מאוד קל. ב2011-2012, כשניהלנו את תהליכי הגיוס הראשונים "סייבר" לא הייתה מילה שרדפו אחריה כמו היום.</p>
      <p>"אנחנו תמיד אמרנו שאנחנו רוצים להיות חברה גדולה ששוה מיליארדי דולרים וזה משהו שפחות מושך משקיעים. התהליך של הגיוס אז שונה בתכלית מהתהליך של הגיוס היום, כי המשקיעים בודקים דברים אחרים לגמרי לגביך ולגבי החברה".</p>
    </article>
  </body>
</html>