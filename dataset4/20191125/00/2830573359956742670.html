<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/basket/nba/2019/11/25-63774992/nba_doncic_superstar_con_i_mavericks_pelicans_ko_melli_delude/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Nba, Doncic superstar con i Mavericks. Pelicans ko, Melli delude"/>
    <meta property="og:description" content="Il 20enne sloveno firma 41 punti trascinando Dallas al successo sui Rockets mentre i Clippers battono New Orleans con l'italiano che segna soli 5 punti. Vittorie per Denver Nuggets, Sacramento Kings e Brooklyn Nets nel derby con i Knicks"/>
  </head>
  <body>
    <article>
      <h1>Nba, Doncic superstar con i Mavericks. Pelicans ko, Melli delude</h1>
      <h2>Il 20enne sloveno firma 41 punti trascinando Dallas al successo sui Rockets mentre i Clippers battono New Orleans con l'italiano che segna soli 5 punti. Vittorie per Denver Nuggets, Sacramento Kings e Brooklyn Nets nel derby con i Knicks</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>TORINO -</b> Nella notte dell'Nba seconda sconfitta di fila per i <a href="https://www.tuttosport.com/news/basket/nba/2019/11/24-63730772/nba_belinelli_ritrova_la_vittoria_perdono_ancora_i_pelicans_di_melli/">New Orleans Pelicans</a>, battuti allo Staples Center di Los Angeles dai <a href="https://www.tuttosport.com/news/basket/nba/2019/10/25-62621536/nba_leonard_guida_i_clippers_contro_i_warriors_ayton_sospeso_per_25_partite/">Clippers</a> per 134-109. Ingram (24 punti) e Holiday (18 punti) provano a resistere ma coach Rivers pesca dalla panchina un Montrezl Harrell da 34 punti che per una sera oscura le stelle delle squadra Leonard (26 punti) e George (18 punti). Serata negativa per <b>Nicolò Melli</b>, che in 16’39” mette a referto 5 punti (2/6 dal campo con 1/5 da tre) e tre rimbalzi. Clippers terzi a Ovest, dietro Nuggets e davanti ai Mavericks.</p>
      <h3>Quinta vittoria di fila per Denver</h3>
      <p>Denver infila la quinta vittoria di fila a spese di <b>Phoenix</b> (116-104) con 22 punti a testa per Barton e Murray e 23 di Millsap. Dallas si aggiudica invece il derby texano con Houston per 137-123, trascinata dal solito <b>Doncic</b> (41 punti per il ventenne sloveno) e da Hardaway Jr., alla miglior prestazione stagionale (31 punti). Per i Rockets 32 punti di Harden, impreciso però dall'arco (2/15) come il resto della squadra (10/44). Nelle altre gare della notte, <b>Sacramento</b> la spunta su Washington per 113-106 (26 punti per Barnes e 21 per Bogdanovic), va a <b>Brooklyn</b> il derby con New York per 103-101 al Madison Square Garden: ancora fuori Irving, è Dinwiddie a prendere per mano i Nets (30 punti) e a condurli al terzo successo nelle ultime tre gare. In classifica nella Conference Ovest Los Angeles Lakers primi con 14 vittorie, davanti a Denver Nuggets e Los Angeles Clippers a 12; a Est Milwaukee Bucks in testa grazie a 13 vittorie, davanti a Toronto Raptors, Boston Celtics, Miami Heat e Philadelphia 76ers a 11.</p>
      <related>
        <a href="https://www.tuttosport.com/news/basket/nba/2019/11/24-63730772/nba_belinelli_ritrova_la_vittoria_perdono_ancora_i_pelicans_di_melli/"/>
        <a href="https://www.tuttosport.com/news/basket/nba/2019/11/21-63599292/nba_belinelli_ne_fa_10_ma_san_antonio_ancora_ko_storico_doncic/"/>
        <a href="https://www.tuttosport.com/archivio/basket/nba"/>
        <a href="https://www.tuttosport.com/news/basket/nba/2019/11/23-63663576/nba_sconfitte_per_gallinari_e_belinelli_evacuata_arena_jazz_per_allarme_bomba/?related_news"/>
        <a href="https://www.tuttosport.com/news/basket/nba/2019/11/22-63630436/nba_giannis_e_un_gigante_melli_vince_ancora/?related_news"/>
        <a href="https://www.tuttosport.com/news/basket/nba/2019/11/21-63599292/nba_belinelli_ne_fa_10_ma_san_antonio_ancora_ko_storico_doncic/?related_news"/>
        <a href="https://www.tuttosport.com/news/basket/nba/2019/11/20-63566234/nba_lebron_james_fa_la_storia_tripla_doppia_contro_tutte_le_squadre/?related_news"/>
      </related>
    </article>
  </body>
</html>