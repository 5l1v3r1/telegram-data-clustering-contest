<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/papez-povedal-cisarovi-ze-jeho-rodicia-po-hirosime-a-nagasaki-plakali-cl722893.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Pápež povedal cisárovi, že jeho rodičia po Hirošime a Nagasaki plakali"/>
    <meta property="og:description" content="24hod.sk - Pápež povedal cisárovi, že jeho rodičia po Hirošime a Nagasaki plakali - Na snímke pápež František."/>
  </head>
  <body>
    <article>
      <h1>Pápež povedal cisárovi, že jeho rodičia po Hirošime a Nagasaki plakali</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke pápež František.</b><br/>Tokio 25. novembra (TASR) - Pápež František v pondelok japonskému cisárovi Naruhitovi povedal, že si pamätá, ako jeho rodičia plakali, keď sa dozvedeli o zhodení atómových bômb na Hirošimu a Nagasaki. Informovala o tom agentúra AP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574711635.'"/>
      </figure>
      <p>Pápež ešte v nedeľu navštívil obe juhojaponské mestá a vyzval svetové veľmoci, aby sa zbavili svojich arzenálov jadrových zbraní, pričom ich vlastníctvo označil za <i>"nemorálny" </i>zločin.<br/><br/>František podľa predstaviteľov japonského paláca Naruhitovi povedal, že počas príhovoru pred obeťami jadrových útokov na japonské mestá si spomenul na žiaľ, ktorý táto udalosť vyvolala u jeho rodičov.<br/><br/>Cisár, ktorý je symbolom Japonska, avšak nemá reálnu politickú moc, vyhlásil, že si veľmi váži pápežove úsilie o svetový mier a blaho ľudí.<br/><br/>Hovorca japonskej vlády Jošihide Suga v pondelok v reakcii na pápežovu výzvu uviedol, že hoci by si Japonsko želalo svet bez jadrových zbraní, vzhľadom na zhoršujúcu sa situáciu v regióne závisí jeho bezpečnosť od odstrašujúcej sily amerického jadrového arzenálu.<br/><br/>Suga zdôraznil, že jadrové odstrašovanie je základom japonskej bezpečnosti, pričom pretrvávajúca, prípadne aj rastúca závislosť od amerického jadrového arzenálu je podľa jeho slov "<i>realistická a primeraná"</i>.<br/><br/>Pápež v rámci svojej tretej cesty do Ázie, ktorá je jeho 32. zahraničnou cestou, navštívil Thajsko a Japonsko - dve krajiny s katolíckou menšinou, ktoré hlava katolíckej cirkvi nenavštívila od 80. rokov 20. storočia.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>