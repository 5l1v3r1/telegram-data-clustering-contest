<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387445/kadina-siddette-asil-sorun-meseleye-yaklasim-sorunudur"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Kadına şiddette asıl sorun 'meseleye yaklaşım' sorunudur!"/>
    <meta property="og:description" content="Saadet Partisi Kadın Kolları Genel Başkanı Ebru Asiltürk, “25 Kasım Kadına Şiddetle Mücadele Günü” nedeniyle bir açıklama yaptı."/>
  </head>
  <body>
    <article>
      <h1>Kadına şiddette asıl sorun 'meseleye yaklaşım' sorunudur!</h1>
      <h2>Saadet Partisi Kadın Kolları Genel Başkanı Ebru Asiltürk, “25 Kasım Kadına Şiddetle Mücadele Günü” nedeniyle bir açıklama yaptı.</h2>
      <address>
        <time datetime="2019-11-25T00:30:00+00:00">25 Nov 2019, 00:30</time>
      </address>
      <p>Saadet Partisi Kadın Kolları Genel Başkanı Ebru Asiltürk, “25 Kasım Kadına Şiddetle Mücadele Günü” nedeniyle bir açıklama yaptı. Şiddetin toplumsal bir sorun haline geldiğinin altını çizen Asiltürk, <b>“Geçtiğimiz günlerde hepimizin vicdanını parçalayan Emine Bulut cinayeti, Isparta’da daha 19’unda Güleda Cankel, Ankara’da Şule Çet ve yaşadıklarından dolayı intihar eden 22’sinde Ayşegül Güven ve daha birçok hayatlarına kıyılan insanlar. Hadiseleri kadına şiddet olarak değerlendirmeyiz, bu insanlığa karşı yapılan vahşettir. Sayılara sıkıştırılmış insanlar değil, sadece ‘bir tek kişinin’ bile haksızlığa uğraması, şiddet görmesi, hayatını kaybetmesi karşısında hepimizin elimizle, dilimizle müdahale etmesi öncelikle insanlık sorumluluğumuzdur.”</b> dedi.</p>
      <h3>KADINA ŞİDDETTE SORUN MESELEYE YAKLAŞIMDA</h3>
      <p>Asiltürk, devletin kadına şiddeti düşürmek adına uyguladığı tedbirlere rağmen kadına şiddetin arttığını ifade ederek, <b>“Ülkemizdeki eğitim seviyesinin yükselmesi ile uygulanan şiddetin oransal büyümesi hepimizi kaygılandırmaktadır. Şuna dikkat çekmek istiyorum, tüm koruyucu tedbirlere, verilen cezalara rağmen bu sorunun her geçen gün artış göstermesi, uygulamaları yeniden gözden geçirmeye bizi mecbur bırakmaktadır. Burada sorun ‘meseleye yaklaşım’ sorunudur. Şiddetin sebebini cinsiyete indirgeyerek temellendirmek çözümü olanaksızlaştırmaktadır.”</b> ifadelerini kullandı.</p>
      <h3>TÜM BAKANLIKLAR ORTAK ÇALIŞMA HAZIRLAMALI</h3>
      <p>“Devlet işlenen suçu cezalandırmakla mükelleftir” diyen Asiltürk, şunları kaydetti:</p>
      <blockquote>“Ancak failin konumu, durumu gözetilerek sürüncemede bırakılan dosyalar ve kamu vicdanını parçalayan kararlar ‘güven’ duygusunu zedelemektedir. Adaletin kâmil manada uygulanması toplumsal huzur ve barışın tesisi için ilk ve en önemli unsurdur. Şiddeti meydana getiren sebeplere yönelik eylem planı devletin yapması gereken asli vazifedir. Aile, Çalışma ve Sosyal Hizmetler Bakanlığı başta olmak üzere konuya bağlantılı tüm bakanlıklar ortak çalışma planı hazırlamalıdır. Şiddet gerçekleşmeden sebebe yönelik çalışacak takibat ve çözüm merkezleri bir an önce kurulmalıdır.”</blockquote>
    </article>
  </body>
</html>