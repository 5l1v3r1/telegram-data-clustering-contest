<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/sports/panaitolikos-panathinaikos-0-0-strabopatima-gia-toys-prasinoys-sto-agrinio"/>
    <meta property="og:site_name" content="The Pressroom"/>
    <meta property="article:published_time" content="2019-11-25T00:08:14+00:00"/>
    <meta property="og:title" content="Παναιτωλικός - Παναθηναϊκός 0-0: Στραβοπάτημα για τους «πράσινους» στο Αγρίνιο"/>
    <meta property="og:description" content="Για πέμπτο συνεχόμενο παιχνίδι απέναντι στον Παναθηναϊκό, ο Παναιτωλικός δεν μπόρεσε να σκοράρει. Λογικό να μείνει για 11ο παιχνίδι πρωταθλήματος μακριά από τη νίκη.  Η ομάδα του Μάκη Χάβου μπορεί να τα βάζει με την ατυχία της, καθώς είχε δοκάρι με τον Άντριαν Λουσέρο, ωστόσο παραμένει σε δεινή βαθμολογική θέση, με τη μικρότερη μάλιστα συγκομιδή βαθμών αλλά και τη χειρότερη επίθεση - μόλις 8 γκολ ενεργητικό. "/>
  </head>
  <body>
    <article>
      <h1>Παναιτωλικός - Παναθηναϊκός 0-0: Στραβοπάτημα για τους «πράσινους» στο Αγρίνιο</h1>
      <address>
        <time datetime="2019-11-25T00:08:14+00:00">25 Nov 2019, 00:08</time>
      </address>
      <p>
        <b>Για πέμπτο συνεχόμενο παιχνίδι απέναντι στον <a href="https://www.thepressroom.gr/tags/panathinaikos">Παναθηναϊκό</a>, ο <a href="https://www.thepressroom.gr/tags/panaitolikos">Παναιτωλικός </a>δεν μπόρεσε να σκοράρει. Λογικό να μείνει για 11ο παιχνίδι πρωταθλήματος μακριά από τη νίκη. </b>
      </p>
      <p>Η ομάδα του Μάκη Χάβου μπορεί να τα βάζει με την ατυχία της, καθώς είχε δοκάρι με τον Άντριαν Λουσέρο, ωστόσο παραμένει σε δεινή βαθμολογική θέση, με τη μικρότερη μάλιστα συγκομιδή βαθμών αλλά και τη χειρότερη επίθεση - μόλις 8 γκολ ενεργητικό. </p>
      <p>Οι Αγρινιώτες έχουν κάνει ήδη ιστορικό αρνητικό ρεκόρ με τα 13 ματς δίχως "τρίποντο" - επεκτείνοντας και στην περυσινή σεζόν - αλλά και τους οκτώ εντός έδρας αγώνες δίχως νίκη! </p>
      <p>Δεύτερο ταξίδι στην περιφέρεια για τον Παναθηναϊκό, δεύτερη ισοπαλία - είχε προηγηθεί αυτή στη Λαμία στην πρεμιέρα. Οι "πράσινοι" παραμένουν εκτός εξάδας ενώ δεν σκόραραν για πρώτη φορά μετά τις 5 του Οκτώβρη. </p>
      <p>Το παραδέχθηκε, άλλωστε, και ο ίδιος ο Γιώργος Δώνης: «Δεν ήμασταν καλοί σήμερα. Είχαμε την κυκλοφορία της μπάλας. Είχαμε κάποιες καθαρές ευκαιρίες, αλλά δεν είμαι καθόλου ευχαριστημένος από την απόδοση των παικτών μου. Μας έλειπε η ενέργεια σήμερα». Ο βοηθός του Χάβου, Μπάμπης Μιχαηλίδης, έκανε λόγο για την πίεση που νιώθουν οι παίκτες του Παναιτωλικού: «Η πίεση παραμένει. Θα συνεχίσουμε την προσπάθεια. Κάναμε τα πάντα για να κερδίσουμε το παιχνίδι, αλλά δεν τα καταφέραμε. Κρατάμε τα θετικά στοιχεία που είναι αρκετά και συνεχίζουμε την προσπάθειά μας».</p>
    </article>
  </body>
</html>