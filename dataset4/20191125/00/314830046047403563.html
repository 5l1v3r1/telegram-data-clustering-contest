<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939616/%D8%A7%D8%B3%D8%AA%D8%B9%D9%81%D8%A7%DB%8C%DB%8C-%DA%A9%D9%87-%D8%B1%D9%86%DA%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%A8%D9%87-%D8%AE%D9%88%D8%AF-%DA%AF%D8%B1%D9%81%D8%AA-%D8%B1%D8%A7%D8%A8%D8%B7%D9%87-%D8%A8%D8%A7%D8%B2%D8%AF%D8%A7%D8%B4%D8%AA-%D9%85%D8%AF%DB%8C%D8%B1%D8%A7%D9%86-%D9%88%D8%B2%D8%A7%D8%B1%D8%AA-%D8%AC%D9%87%D8%A7%D8%AF-%D8%A8%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%D8%AD%D8%AC%D8%AA%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="استعفایی که رنگ استیضاح به خود گرفت/ رابطه بازداشت مدیران وزارت جهاد با استیضاح حجتی!"/>
    <meta property="og:description" content="جدای از عملکرد وزیر جهاد کشاورزی، حواشی پیرامونی او یعنی بازداشت چند تن از معاونان و رؤسای سازمان‌هایی که او انتخاب کرده و امین و مورد وثوقش بوده اند بر جلسه استیضاح سایه خواهد افکند و فردا شاید فضای جلسه بیشتر به این سمت برود؛ موضوعاتی که گفته می‌شود در برخی موارد ربطی به فعالیت‌های افراد بازداشت شده در وزارتخانه نداشته است. باید دید پاسخ حجتی..."/>
  </head>
  <body>
    <article>
      <h1>استعفایی که رنگ استیضاح به خود گرفت/ رابطه بازداشت مدیران وزارت جهاد با استیضاح حجتی!</h1>
      <h2>مجلس و استیضاح یکی دیگر از وزیران روحانی؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>جدای از عملکرد وزیر جهاد کشاورزی، حواشی پیرامونی او یعنی بازداشت چند تن از معاونان و رؤسای سازمان‌هایی که او انتخاب کرده و امین و مورد وثوقش بوده اند بر جلسه استیضاح سایه خواهد افکند و فردا شاید فضای جلسه بیشتر به این سمت برود؛ موضوعاتی که گفته می‌شود در برخی موارد ربطی به فعالیت‌های افراد بازداشت شده در وزارتخانه نداشته است. باید دید پاسخ حجتی...</i>
      </p>
      <p>خبر استعفای «محمود حجتی» از وزارت جهاد کشاورزی در روزهای ابتدایی آبان ماه در محافل سیاسی و بخش های خبری غیررسمی مطرح شد. برخی دلیل این موضوع یعنی استعفای حجتی را اختلاف نظر او با برخی اعضای دولت و رئیس جمهور و عده ای هم آن را مرتبط با بازداشت برخی مدیران ارشد وزارتخانه تحت مدیریت «محمود حجتی» عنوان می کردند، اما این موضوع (استعفای وزیر) از سوی روابط عمومی وزارتخانه تکذیب شد.</p>
      <p>به گزارش «تابناک»؛ پس از خبر بازداشت «خلیل آقایی»، رئیس سازمان جنگل ها، مراتع و آبخیزداری کشور ـ که از مدیران مورد وثوق وزیر جهاد کشاورزی بود ـ موضوع استعفای حجتی هم خیلی جدی تر مطرح شد. گفته می‌شود اتهام آقایی ارتشا است. پس از بازداشت آقایی، روابط عمومی سازمان جنگل‌ها اعلام کرد، «موضوعی که آقای آقایی در ارتباط با آن فراخوانده شده بود، به سازمان جنگل‌ها ربطی ندارد.»</p>
      <p>همچنین در پاسخ به برخی شایعات و طرح بعضی شبهات که حکایت از درگیری احتمالی وزیر جهاد کشاورزی با پرونده رئیس سازمان جنگل ها، مراتع و آبخیزداری کشور داشت، سخنگوی دولت به این موضوع واکنش نشان داده و اخبار منتشره در ارتباط با استعفای حجتی وزیر جهاد کشاورزی را بی‌پایه دانست و از رسانه‌ها خواست از پرداختن به شایعات و اخبار نادرست اجتناب کنند.</p>
      <p>پیش از خلیل آقایی، نماینده سابق مجلس که قبل از تصدی ریاست سازمان جنگل ها، مراتع و آبخیزداری کشور، مسئولیت معاونت پارلمانی وزارت جهاد را بر عهده داشت، اخباری از بازداشت یک معاون دیگر این سازمان هم به گوش رسیده است.</p>
      <p>همچنین چهاردهم مهرماه «حمید ورناصری»، مدیرعامل شرکت پشتیبانی امور دام، به اتهام اخلال در نظام اقتصادی بازداشت شده بود که در کنار بازداشت، محاکمه و زندانی شدن تعدادی از کارمندان جهاد کشاورزی استان تهران به اتهام اخلال در نظام توزیع مایحتاج عمومی (گوشت قرمز) موضوع را بغرنج نشان می داد.</p>
      <figure>
        <img src="https://cdn.tabnak.ir/files/fa/news/1398/9/4/1095412_989.jpg"/>
      </figure>
      <p>با وجود تکذیب وزارت جهاد کشاورزی و دفتر سخنگوی دولت درباره استعفا و کناره‌گیری «محمود حجتی» از وزارت جهاد کشاورزی این موضوع همچنان ادامه یافت تا کار به اعلام وصول استیضاح وی ـ که قرار است سه شنبه هفته جاری یعنی (فردا) در صحن علنی مجلس مطرح و دنبال شود ـ کشید.</p>
      <p>روز گذشته موضوع استعفای وزیر جهاد کشاورزی بر خلاف تکذیبیه های قبلی رسما اعلام شد و حتی برخی سایت‌ها از جانشین‌های احتمالی حجتی نیز پرده‌برداری و افرادی را به عنوان سرپرستان احتمالی این وزارتخانه بعد از حجتی معرفی کردند. حتی موضوع به حدی جدی شد که برخی، خبرهایی منتشر کردند، مبنی بر اینکه از دفتر رهبری خواسته شده تا جلوی استیضاح محمود حجتی گرفته شود.</p>
      <p>با این حال، اسدالله عباسی، سخنگوی هیأت رئیسه مجلس روز گذشته رسما گفت: استیضاح وزیر جهاد کشاورزی روز سه شنبه در صحن علنی مجلس برگزار خواهد شد. او البته استعفای حجتی از مقام وزارت را هم مورد اشاره قرار داد و با بیان اینکه وزیر جهاد کشاورزی استعفا داده، گفت، رئیس جمهور استعفای حجتی را نپذیرفته است.</p>
      <p>وی درباره جلسه استیضاح وزیر جهاد کشاورزی ـ که قرار است سه شنبه برگزار شود ـ گفت: هنوز نماینده دولت در خصوص حضور وزیر جهاد کشاورزی در این جلسه به ما اعلامی نداشته است؛ بنابراین، بر پایه آیین نامه داخلی مجلس استیضاح وزیر سه شنبه هفته جاری در جریان خواهد بود.</p>
      <p>در همین خصوص، حسینعلی امیری، معاون پارلمانی رئیس جمهور اعلام کرد، محمود حجتی وزیر جهاد کشاورزی استعفا داده اند و آقای رئیس جمهور هم نپذیرفته است. مجلسی ها تأکید دارند، در صورت پذیرفته شدن، وزیر جهاد در صحن مجلس حضور نخواهد یافت، اما در هر دو صورت آنها بحث استیضاح حجتی را در جلسه علنی روز سه شنبه دنبال خواهند کرد.</p>
      <p>محمود حجتی، وزیر جهاد کشاورزی به دلیل نوع فعالیت و کار وزارتخانه اش همواره مورد سؤال نمایندگان مجلس بوده و آنها به دلیل نیازهایی که در حوزه های انتخابیه شان دارند، انتظارات زیادی از وزارتخانه او داشته اند. حجتی پیش از این هم در ۲۳ اسفند ۱۳۹۶ مورد استیضاح نمایندگان مجلس قرار گرفت، ولی در نهایت با ۱۱۷ رأی مخالف به استیضاح خود، در برابر ۱۰۵ رأی موافق به فعالیت خود به ‌عنوان وزیر جهاد کشاورزی ادامه داد و این دومین بار است که در دولت دوازدهم استیضاح می شود.</p>
      <p>حجتی همواره و در دولت های یازدهم و دوازدهم با رأی های لب مرزی نمایندگان، موفق به اخذ مجوز برای تکیه زدن بر کرسی وزارت جهاد کشاورزی شده است. حالا استعفای او توسط رئیس جمهور پذیرفته نشده تا او بار دیگر در معرض سؤال و رأی مجلسی ها قرار بگیرد. اگر اتفاق خاصی پیش نیفتد، فردا بار دیگر جلسه استیضاح وزیر جهاد کشاورزی در مجلس برقرار خواهد بود و بر خلاف اخبار گذشته که عنوان شده بود به دلیل استعفا، او در جلسه استیضاح حضور پیدا نمی کند؛ حجتی در این جلسه حاضر خواهد بود.</p>
      <p>به نظر می رسد، جدای از عملکرد وزیر جهاد کشاورزی، حواشی پیرامونی او یعنی بازداشت چند تن از معاونان او و رؤسای سازمان هایی که او انتخاب کرده و امین و مورد وثوقش بوده اند بر جلسه استیضاح سایه خواهد افکند و فردا شاید فضای جلسه بیشتر به این سمت برود. موضوعاتی که گفته می شود، در برخی موارد ربطی به فعالیت های افراد بازداشت شده در وزارتخانه نداشته است. باید دید پاسخ حجتی به این سؤالات احتمالی چیست.</p>
    </article>
  </body>
</html>