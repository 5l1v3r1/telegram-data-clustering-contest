<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215878"/>
    <meta property="og:site_name" content="e-forologia"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Μίχαλος: Η επιτάχυνση του ψηφιακού μετασχηματισμού των ελληνικών επιχειρήσεων είναι ζήτημα ζωτικής προτεραιότητας"/>
    <meta property="og:description" content="- Ομιλία Προέδρου ΚΕΕ &amp; ΕΒΕΑ Κωνσταντίνου Μίχαλου στο digital economic forum«Ο ψηφιακός μετασχηματισμός των επιχειρήσεων..."/>
  </head>
  <body>
    <article>
      <h1>Μίχαλος: Η επιτάχυνση του ψηφιακού μετασχηματισμού των ελληνικών επιχειρήσεων είναι ζήτημα ζωτικής προτεραιότητας</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Ομιλία Προέδρου ΚΕΕ &amp; ΕΒΕΑ Κωνσταντίνου Μίχαλου στο </b>
        <b>digital</b>
        <b> </b>
        <b>economic</b>
        <b> </b>
        <b>forum</b>
      </p>
      <p>«Ο ψηφιακός μετασχηματισμός των επιχειρήσεων αποτελεί τη σημαντικότερη πρόκληση για την ανάπτυξη της ελληνικής οικονομίας σήμερα και στο μέλλον.</p>
      <p>Ζούμε ήδη στην εποχή της ψηφιακής οικονομίας. Με τις ψηφιακές τεχνολογίες να ανατρέπουν υφιστάμενες οργανωτικές δομές και μοντέλα, να δημιουργούν νέα εργαλεία και διαδικασίες, νέα πρότυπα επιχειρηματικής ανάπτυξης.</p>
      <p>Σε αυτό το περιβάλλον, η εφαρμογή και η αξιοποίηση των ψηφιακών τεχνολογιών δεν αποτελεί πλέον προαιρετική επιλογή για τις επιχειρήσεις. Είναι παράγοντας επιβίωσης.</p>
      <p>Οι επιχειρήσεις που μένουν πίσω, κινδυνεύουν όλο και περισσότερο να αποδυναμωθούν ή να ακυρωθούν, από νέες επιχειρήσεις, οι οποίες αξιοποιούν νέες τεχνολογίες και καινοτόμα επιχειρηματικά μοντέλα.</p>
      <p>Δεν είναι τυχαίο ότι, σύμφωνα με εκτιμήσεις, οι παγκόσμιες δαπάνες για τον ψηφιακό μετασχηματισμό θα ξεπεράσουν τα δύο τρισεκατομμύρια δολάρια ως το 2023.</p>
      <p>Η Ελλάδα, δυστυχώς, έχει ήδη χάσει αρκετό έδαφος σε αυτή την προσπάθεια.</p>
      <p>Σύμφωνα με τον δείκτη DESI 2019, η χώρα μας κατατάσσεται 26<sup>η</sup> μεταξύ των 28 κρατών – μελών ως προς την ανάπτυξη της ψηφιακής οικονομίας και κοινωνίας. Η επίδοση αυτή, παρά το ότι είναι βελτιωμένη σε σύγκριση με τις προηγούμενες χρονιές, παραμένει εξαιρετικά χαμηλή σε σχέση με τα δεδομένα και τις ανάγκες της ελληνικής οικονομίας.</p>
      <p>Η επιτάχυνση του ψηφιακού μετασχηματισμού των ελληνικών επιχειρήσεων είναι ζήτημα ζωτικής προτεραιότητας.</p>
      <p>Και υπάρχουν σαφείς ενδείξεις ότι η αγορά κινείται προς αυτή την κατεύθυνση.</p>
      <p>Παρά τις δυσκολίες που προκάλεσε η οικονομική κρίση, όλο και περισσότερες επιχειρήσεις επενδύουν στις ψηφιακές τεχνολογίες, υλοποιώντας μεγάλα ή μικρότερα έργα.</p>
      <p>Επιπλέον, ένα από τα πιο αισιόδοξα μηνύματα στη διάρκεια της κρίσης, ήταν η ανάδειξη ενός δυναμικού οικοσυστήματος νεοφυών επιχειρήσεων, οι οποίες έχουν την ψηφιακή τεχνολογία στο DNA τους.</p>
      <p>Παρ’ όλα αυτά, θα έλεγα ότι είμαστε ακόμα σε αρχικό στάδιο.</p>
      <p>Για να επιταχυνθεί ο ψηφιακός μετασχηματισμός των ελληνικών επιχειρήσεων, χρειάζεται να εστιάσουμε σε τρία σημεία:</p>
      <p>Πρώτον, στην ενίσχυση των χρηματοδοτικών εργαλείων και των κινήτρων για επενδύσεις ψηφιακής αναβάθμισης. Με έμφαση στις μικρομεσαίες επιχειρήσεις και σε κλάδους στους οποίους η ελληνική οικονομία διαθέτει ανταγωνιστικό πλεονέκτημα.</p>
      <p>Δεύτερον στην ενίσχυση των ψηφιακών δεξιοτήτων, μέσω του εκπαιδευτικού συστήματος, αλλά και με επένδυση σε προγράμματα δια βίου μάθησης για επιχειρηματίες και εργαζόμενους.</p>
      <p>Τρίτον, στη δημιουργία ενός ευρύτερου δικτύου υποστήριξης για τις μικρομεσαίες επιχειρήσεις, με την αξιοποίηση συνεργιών μεταξύ των φορέων της αγοράς.</p>
      <p><b>Οι ελληνικές επιχειρήσεις σαφώς έχουν αντιληφθεί την αξία των ψηφιακών τεχνολογιών</b> και στρέφονται σταδιακά προς αυτή την κατεύθυνση.</p>
      <p>Αναγνωρίζουν όλο και περισσότερο τα πλεονεκτήματα του διαδικτύου για την ανάπτυξή τους: τα πλεονεκτήματα της online παρουσίας, του διαδικτυακού μάρκετινγκ, της ηλεκτρονικής επικοινωνίας με πελάτες και προμηθευτές. Αναγνωρίζουν τη χρησιμότητα των πληροφοριακών συστημάτων, για τη βελτίωση της παραγωγικής τους διαδικασίας και των εσωτερικών τους λειτουργιών.</p>
      <p>Ήδη κλάδοι όπως η μεταποίηση, η ενέργεια, η υγεία, ο τουρισμός, το εμπόριο επενδύουν στην τεχνολογία αναζητώντας να αυξήσουν την αποδοτικότητά τους και να αντεπεξέλθουν στον εγχώριο και το διεθνή ανταγωνισμό.</p>
      <p>Ωστόσο, ο βαθμός ενσωμάτωσης και αξιοποίησης της ψηφιακής τεχνολογίας, θα έλεγα ότι διαφέρει, ανάλογα με το μέγεθος και το στάδιο ανάπτυξης της επιχείρησης.</p>
      <p>Όπως επιβεβαιώνεται και από σχετικές έρευνες, οι περισσότερες επιχειρήσεις που προχωρούν σε έργα ψηφιακού μετασχηματισμού είναι μεγάλες. Είναι επιχειρήσεις που ήδη πρωταγωνιστούν στους κλάδους τους, που ήδη αναπτύσσουν εξωστρεφή δραστηριότητα, που ήδη διαθέτουν εξειδικευμένο ανθρώπινο δυναμικό.</p>
      <p>Επίσης, φαίνεται πως οι περισσότερες επιχειρήσεις επικεντρώνονται μέχρι τώρα στην πρώτη από τις τρεις διαστάσεις του ψηφιακού μετασχηματισμού: αυτή που αφορά την εμπειρία των πελατών. Εστιάζουν στο ψηφιακό μάρκετινγκ, στην ανάλυση δεδομένων για την κατανόηση του πελάτη, στον εκσυγχρονισμό της διαδικασίας πώλησης, στην αναβάθμιση της εμπειρίας του πελάτη στα σημεία επαφής. Στις άλλες δύο διαστάσεις, που αφορούν το μετασχηματισμό των διαδικασιών και το μετασχηματισμό του επιχειρηματικού μοντέλου, οι κινήσεις είναι σαφώς λιγότερες και προέρχονται – και πάλι – από μεγάλες εταιρίες.</p>
      <p>Συμπερασματικά: σαφώς υπάρχει, σε όλους τους κλάδους, κατανόηση των αλλαγών και των προκλήσεων που φέρνει η ψηφιακή τεχνολογία.</p>
      <p>Σαφώς οι επιχειρήσεις κατανοούν την ανάγκη να προσαρμοστούν σε αυτές τις αλλαγές, προκειμένου να παραμείνουν ανταγωνιστικές.</p>
      <p>Και προσπαθούν να κινηθούν προς αυτή την κατεύθυνση, ανάλογα με τις δυνατότητές τους.</p>
      <p>Η προσπάθεια αυτή, όμως, χρειάζεται διεύρυνση και εμβάθυνση.</p>
      <p>Είναι ζωτικής σημασίας ζητούμενο να στηριχθεί και να επιταχυνθεί ο ψηφιακός μετασχηματισμός των μικρομεσαίων επιχειρήσεων. Με την ανάπτυξη κατάλληλων χρηματοδοτικών εργαλείων. Με τη δημιουργία αποτελεσματικών μηχανισμών υποστήριξης και καθοδήγησης.</p>
      <p>Είναι ανάγκη να καλύψουμε το κενό των ψηφιακών δεξιοτήτων. Χρειαζόμαστε περισσότερους ανθρώπους κατάλληλα καταρτισμένους, ώστε να μπορέσουν να σχεδιάσουν και να υλοποιήσουν ψηφιακές στρατηγικές. Ανθρώπους που θα μπορέσουν να στηρίξουν τις προσπάθειες των επιχειρήσεων – και της ελληνικής οικονομίας – για ανάπτυξη στην ψηφιακή εποχή.</p>
      <p>Θεωρώ ότι <b>ο κλάδος των ψηφιακών τεχνολογιών στην Ελλάδα</b>, παρά το ότι δοκιμάστηκε σκληρά στα χρόνια της κρίσης, <b>δεν έπαψε να στηρίζει στην πράξη την προσπάθεια ψηφιακού μετασχηματισμού των επιχειρήσεων.</b></p>
      <p>Αυτό που θα θέλαμε να δούμε είναι μια νέα, πιο «ολιστική» θα έλεγα προσέγγιση στις ανάγκες της μικρομεσαίας επιχειρηματικότητας.</p>
      <p>Με προϊόντα και λύσεις που λαμβάνουν υπόψη τα δεδομένα, τα εγγενή μειονεκτήματα, αλλά και τις δυνατότητες της μικρομεσαίες επιχείρησης.</p>
      <p>Αλλά και με περισσότερες πρωτοβουλίες εκπαίδευσης, υποστήριξης και καθοδήγησης. Πρωτοβουλίες που θα βοηθήσουν τις επιχειρήσεις να εξοικειωθούν με τις ψηφιακές τεχνολογίες και να τις αξιοποιήσουν αποδοτικά, με στόχο να ενισχύσουν την ανταγωνιστικότητα και την εξωστρέφειά τους.</p>
      <p>Ήδη βλέπουμε με χαρά πολλές εταιρίες του κλάδου να στρέφονται προς αυτή την κατεύθυνση, υλοποιώντας σχετικά προγράμματα.</p>
      <p>Εμείς, ως Επιμελητηριακή Κοινότητα, έχουμε κάθε διάθεση να συνεργαστούμε σε θεσμικό επίπεδο, για τη διεύρυνση αυτής της προσπάθειας. Θεωρώ ότι τα οφέλη θα είναι σημαντικά, τόσο για τις επιχειρήσεις όσο και για την ανάπτυξη του κλάδου.</p>
      <p>
        <b>Η προώθηση της καινοτομίας, αλλά και η διαχείριση των προκλήσεων της ψηφιακής εποχής, συνιστούν κεντρική προτεραιότητα για τα Επιμελητήρια της χώρας.</b>
      </p>
      <p>Ως ΕΒΕΑ έχουμε αναλάβει τα τελευταία χρόνια μια σειρά πρωτοβουλιών και δράσεων:</p>
      <p>O Είμαστε από τους φορείς που πρωταγωνιστούν στην υποστήριξη της νεοφυούς επιχειρηματικότητας, μέσα από ένα ολοκληρωμένο πλέγμα δομών και υπηρεσιών. Σημείο αναφοράς για τις δράσεις του ΕΒΕΑ, αποτελεί η Θερμοκοιτίδα Υποστήριξης Νεοφυών Επιχειρήσεων.</p>
      <ul>
        <li>Επιπλέον, το ΕΒΕΑ έχει δημιουργήσει από το 2014 το Δίκτυο Επιχειρηματικών Αγγέλων, με σκοπό να διευκολύνει τη διασύνδεση μεταξύ έμπειρων και πετυχημένων επιχειρηματιών του Ελλαδικού χώρου, με καινοτόμες υφιστάμενες ή υπό σύσταση επιχειρήσεις.</li>
        <li>Προωθούμε δράσεις και συνεργασίες, για την καλλιέργεια μιας θετικής κουλτούρας για την καινοτόμο επιχειρηματικότητα.</li>
        <li>Υλοποιούμε δράσεις, με σκοπό την ενημέρωση και την επιμόρφωση επιχειρηματιών και στελεχών, σε θέματα όπως η διαχείριση και η ασφάλεια δεδομένων, η αποδοτική χρήση των social media για την ενίσχυση της εξωστρέφειας, κ.ά.</li>
      </ul>
      <p>O Παρέχουμε ηλεκτρονική Υπηρεσία Μιας Στάσης, μέσω της οποίας η σύσταση μιας νέας επιχείρησης μπορεί να ολοκληρωθεί ψηφιακά μέσα σε μια μέρα».</p>
    </article>
  </body>
</html>