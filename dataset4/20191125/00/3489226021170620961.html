<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mhtsotakhs-proteraiothta-o-pshfiakos-metasxhmatismos-toy-kratoys-kai-ths-oikonomias"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Μητσοτάκης: Προτεραιότητα ο ψηφιακός μετασχηματισμός του κράτους και της οικονομίας"/>
    <meta property="og:description" content="Στον ψηφιακό μετασχηματισμό του κράτους και της οικονομίας που αποτελεί κεντρική επιλογή της κυβέρνησης αναφέρθηκε ο πρωθυπουργός, Κυριάκος Μητσοτάκης, στην ομιλία του στο συνέδριο Digital Economy Forum 2019 που διοργανώσε ο Σύνδεσμος Επιχειρήσεων Πληροφορικής και Επικοινωνιών Ελλάδας."/>
  </head>
  <body>
    <article>
      <h1>Μητσοτάκης: Προτεραιότητα ο ψηφιακός μετασχηματισμός του κράτους και της οικονομίας</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Σπύρος Γκουτζάνης</a></address>
      <h4>Στον ψηφιακό μετασχηματισμό του κράτους και της οικονομίας που αποτελεί κεντρική επιλογή της κυβέρνησης αναφέρθηκε ο πρωθυπουργός, Κυριάκος Μητσοτάκης, στην ομιλία του στο συνέδριο Digital Economy Forum 2019 που διοργανώσε ο Σύνδεσμος Επιχειρήσεων Πληροφορικής και Επικοινωνιών Ελλάδας.</h4>
      <p>Καθώς μάλιστα τα όποια οφέλη από την οικονομική πολιτική λίγο πολύ έχουν προεξοφληθεί (άλλωστε οι «δεσμεύσεις» σε σημαντικό βαθμό αναιρούνται από την πραγματικότητα), ο πρωθυπουργός στρέφει την προσοχή του στην βελτίωση της καθημερινότητας του πολίτη που εν πολλοίς εξαρτάται από τον ψηφιακό μετασχηματισμό του δημοσίου.</p>
      <p>Αφού ανέφερε ότι αφετηρία της πολιτική του υπήρξε η ίδρυση ενός Υπουργείου με σαφή προσανατολισμό και χαρακτήρα και διευκρίνισε ότι το χαρτοφυλάκιο της Ψηφιακής Διακυβέρνησης είναι σήμερα διακριτό από το παλιό Υπουργείο Ψηφιακής Πολιτικής, αναφέρθηκε στις πρωτοβουλίες που έχουν ήδη ψηφιστεί:</p>
      <p>Απλοποίηση της αδειοδότησης συστημάτων κεραιών κινητής τηλεφωνίας: Εξαιρετικά σημαντική η παρέμβαση ενόψει και των νέων δικτύων 5ης γενιάς που θα χρειαστούν περισσότερες κεραίες.</p>
      <p>Δημιουργία ενός Ενιαίου Ψηφιακού Χάρτη: Πρόθεσή μας όλα τα λεγόμενα γεωχωρικά στοιχεία -όπως χρήσεις γης και πολεοδομικές πληροφορίες- να βρίσκονται σε μια ενιαία πύλη, προσιτές στον πολίτη.</p>
      <p>Δημιουργία της ψηφιακής πύλης gov.gr: Μία τομή που θα αποτελέσει την γέφυρα για μία εντελώς νέα σχέση του πολίτη με το κράτος.</p>
      <p>Και νέος σχεδιασμός Εθνικής Αρχής Κυβερνοασφάλειας: Ένα ζητούμενο των καιρών που αποτελεί προτεραιότητά μας για να αντιμετωπιστούν τα κρούσματα κυβερνοπολέμου που εκδηλώνονται σε άλλα σημεία του πλανήτη, διαβρώνοντας την κρατική ασφάλεια και υπονομεύοντας τη δημοκρατική διαδικασία, επιθέσεις οι οποίες συχνά έχουν θύματα και επιχειρήσεις.</p>
      <p>Εκτεταμένη αναφορά έκανε στην ίδρυση της πλατφόρμας gov.gr, ως μοναδικής πύλης για την πρόσβαση των πολιτών στο Δημόσιο και στις υπηρεσίες του... Στην αρχή, στην πύλη αυτή θα συγκεντρωθούν όλες οι δημόσιες υπηρεσίες που ήδη παρέχουν ψηφιακά τις υπηρεσίες τους. Προσθέτοντας, ωστόσο, και δύο από τις πιο διαδεδομένες πράξεις του πολίτη: την εξουσιοδότηση και την υπεύθυνη δήλωση. Εκεί θα περάσουν και οι περισσότερες από τις υπηρεσίες που τώρα το κράτος παρέχει με τον παραδοσιακό τρόπο. Και, καθώς πρόκειται για έναν κυλιόμενο προγραμματισμό τετραετίας, θα εντάσσονται διαρκώς όλο και πιο νέα στοιχεία. Η πύλη, πάντως, θα είναι διαθέσιμη, για την πρώτη εφαρμογή της, το πρώτο εξάμηνο του 2020.</p>
      <p>Αναφέρθηκε στις Ταυτότητες Νέου Τύπου κατά το πρότυπο της Εσθονίας...Θα είναι έγχρωμες, με σύγχρονη ψηφιακή υποδομή και θα προσφέρουν τη δυνατότητα ψηφιακών υπογραφών για τους πολίτες. Κάτι που θα επιτρέψει να επικοινωνούμε και να εξυπηρετούμαστε, πλέον, από απόσταση και χωρίς την φυσική μας παρουσία.</p>
      <p>Εξήγησε ακόμη “ότι η στρατηγική μας για την ταυτοποίηση θα περιλαμβάνει και τη χρήση, ενός ενιαίου αριθμού για τις συναλλαγές μας με το Δημόσιο. Το ΑΦΜ, το ΑΜΚΑ, ο αριθμός ταυτότητας και τόσοι άλλοι αριθμοί θα γίνουν, δηλαδή, ένας αριθμός που θα συνδέεται με τις νέες ταυτότητες. Ένας συγκεκριμένος αριθμός θα εκδίδεται με τη γέννηση κάθε παιδιού, θα ακολουθεί κάθε πολίτη καθ' όλη τη διάρκεια της ζωής του”.</p>
      <p>Ένας ακόμη στόχος είναι η απλοποίηση των διαδικασιών για τις συναλλαγές με το δημόσιο με την ολοκλήρωση του ομώνυμου Εθνικού Προγράμματος. “Με ακρογωνιαίο λίθο του την αρχή «μόνον άπαξ» -το αγγλικό «once only». Το Δημόσιο δεν θα ζητά, πλέον, ξανά και ξανά από τον πολίτη δεδομένα που ήδη του έχουν δοθεί...Γιατί η απλοποίηση των διαδικασιών είναι η άλλη όψη της ψηφιοποίησης. Διαφορετικά, το μόνο που θα πετυχαίναμε θα ήταν να μετατρέψουμε την παλιά γραφειοκρατία σε μοντέρνα και ηλεκτρονική.</p>
      <p>Ως παράδειγμα έφερε την διασύνδεση της Αρχής Δημοσίων Εσόδων με το Μητρώο Πολιτών του Υπουργείου Εσωτερικών που ανακοινώθηκε προ ημερών. «...Από 1ης Δεκεμβρίου οι πολίτες δεν θα είναι πλέον υποχρεωμένοι να προσκομίζουν στις φορολογικές Αρχές έγγραφα για ληξιαρχικά γεγονότα που τους αφορούν. Πιστοποιητικά γάμων, γεννήσεων ή διαζυγίων όπως και κάθε μεταβολή στην οικογενειακή κατάσταση θα ανταλλάσσονται, στο εξής, μόνο μεταξύ των υπηρεσιών».</p>
      <p>Ο τέταρτος στόχος προβλέπει την πρόσβαση στις νέες τηλεπικοινωνίες, είπε και εξήγησε: “Μία βασική, δηλαδή, ατομική και κοινωνική ανάγκη. Ήδη, ανοίξαμε το διάλογο για το έργο «Ultra Fast Broadband». Έχουμε ανακοινώσει, επίσης, λεπτομερές χρονοδιάγραμμα για την προκήρυξη του φάσματος του 5G μέχρι τα μέσα του 2021. Και με έμφαση στη μακροπρόθεσμη επένδυση, ώστε η Ελλάδα να αλλάξει, επιτέλους, κλίμακα και ως προς τις ψηφιακές της υποδομές”.</p>
      <p>Τέλος ο κ. Μητσοτάκης είπε ότι στο πλαίσιο του εν γενει ψηφιακού μετασχηματισμού «Είναι, λοιπόν, αναγκαίο οι πάροχοι της κινητής τηλεφωνίας να αναπροσαρμόσουν τις τιμολογιακές τους πολιτικές προς τα κάτω. Ώστε να σταθούν και αυτοί αρωγοί στο ψηφιακό εγχείρημα. Καθαρές κουβέντες, καθαρές λύσεις».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>