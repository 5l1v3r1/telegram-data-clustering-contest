<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-turnout-tops-70-percent-in-hong-kong-district-council-polls-2866966.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T00:13:26+00:00"/>
    <meta property="og:title" content="हांगकांग में रिकॉर्ड मतदान से चीन पर दबाव"/>
    <meta property="og:description" content="हांगकांग में जिला परिषद चुनाव में रविवार (24 नवंबर) को रिकॉर्ड मतदान हुआ। वोटिंग के लिए भारी संख्या में लोग घरों से बाहर निकलकर केंद्र तक पहुंचे। मतदान खत्म होने तक (8.30 बजे) रिकॉर्ड 66.5 फीसदी..."/>
  </head>
  <body>
    <article>
      <h1>हांगकांग में रिकॉर्ड मतदान से चीन पर दबाव</h1>
      <address><time datetime="2019-11-25T00:13:26+00:00">25 Nov 2019, 00:13</time> by <a rel="author">एजेंसी,हांगकांग</a></address>
      <p>हांगकांग में जिला परिषद चुनाव में रविवार (24 नवंबर) को रिकॉर्ड मतदान हुआ। वोटिंग के लिए भारी संख्या में लोग घरों से बाहर निकलकर केंद्र तक पहुंचे। मतदान खत्म होने तक (8.30 बजे) रिकॉर्ड 66.5 फीसदी वोटिंग हुई। इससे बीजिंग समर्थित सरकार पर लोकतंत्र समर्थक आंदोलन का दबाव बढ़ेगा। चुनाव में हुए भारी मतदान चीन के लिए शुभ संकेत नहीं हैं।</p>
      <p>पिछले कई महीनों से हांगकांग अशांत है। निर्वाचन मामलों के आयोग ने कहा कि मतदान के लिए 41 लाख लोग पंजीकृत हैं। जब से हांगकांग को चीन को सौंपा गया तब से अब तक जिला परिषद चुनाव के इतिहास में इस बार सबसे ज्यादा मतदान हुआ है। 2015 में हुए चुनाव में 47 फीसदी वोटिंग हुई थी। विरोध प्रदर्शन के बावजूद चुनाव के दौरान कहीं से कोई अप्रिय घटना की सूचना नहीं है।</p>
      <p>विपक्ष अच्छा प्रदर्शन करता है तो: जिला परिषद चुनाव में अगर विपक्ष अच्छा प्रदर्शन करता है तो इससे पता चलेगा कि जनता अब भी लोकतंत्र समर्थक आंदोलन के साथ है। यह संदेश चीन के खिलाफा। इसका सीधा असर आंदोलन पर पड़ेगा और आने वाले समय में विरोध प्रदर्शन बढ़ेगा।</p>
      <p>चीन की उम्मीद: हांगकांग में सत्तारूढ़ खेमे और चीन सरकार को उम्मीद है कि दैनिक जनजीवन में अशांति और बाधा के चलते मतदाता इस आंदोलन के खिलाफ वोट देंगे।</p>
      <p><b>बदलाव के लिए घरों से बाहर निकले</b><br/>19 वर्षीय माइकल नग ने कहा कि हमने बदलाव के लिए मतदान किया है। उन्होंने कहा कि मुझे उम्मीद है कि इससे समाज में बदलाव आएगा। हालांकि किसी न किसी तरह से मैं आदोलंन के पक्ष में हूं। नग पढ़ाई कर रहे हैं और उन्होंने पहली बार मतदान किया है। लोकतंत्र समर्थक उम्मीदवार जिमी शाम ने कहा कि हांगकांग में जो कुछ हुआ उस पर हम अपना फैसला देने के लिए मतदान कर रहे हैं।</p>
      <p>
        <b>41 लाख मतदाता पंजीकृत हैं, इस बार सबसे ज्यादा वोटिंग<br/>452 सीटों पर भागय आजमा रहे उम्मीदवार<br/>1090 उम्मीदवार पहली बार  चुनाव लड़ रहे </b>
      </p>
      <p><b>जिला परिषद के काम</b><br/>1. सामुदायिक स्तर पर कार्यों का निष्पादन।<br/>2. बसों का रूट निर्धारित करना।<br/>3. कूड़ा-कचरे का बेहतर प्रबंधन करना।</p>
      <p><b>पुलिसकर्मियों की तैनाती</b><br/>हांगकांग में 18 जिला परिषदों में 452 सीटों के लिए मतदान केंद्रों पर मतदाताओं की लंबी-लंबी कतारें देखने को मिलीं। हांगकांग के मुख्य सचिव मैथ्यू चेउंग ने कहा कि यह मतदान वास्तविक लोकतांत्रिक प्रक्रिया है और मतदान केंद्रों पर भारी संख्या में पुलिसकर्मियों की मौजूदगी से यह सुनिश्चित होगा कि चुनाव शांतिपूर्ण हो। </p>
    </article>
  </body>
</html>