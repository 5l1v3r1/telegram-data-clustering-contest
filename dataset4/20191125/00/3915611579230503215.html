<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/jon-peddie-research-prodeje-gpu-sly-prudce-nahoru-roste-i-trh-s-pc/50703"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Jon Peddie Research: prodeje GPU šly prudce nahoru, roste i trh s PC"/>
    <meta property="og:description" content="Společnost Jon Peddie Research (JPR) vypustila do světa další zprávu Market Watch, která se týká dodávek a prodeje grafických čipů a karet pro PC. Hlásí, že ve třetím letošním čtvrtletí nastal prudký nárůst. "/>
  </head>
  <body>
    <article>
      <h1>Jon Peddie Research: prodeje GPU šly prudce nahoru, roste i trh s PC</h1>
      <h2>Společnost Jon Peddie Research (JPR) vypustila do světa další zprávu Market Watch, která se týká dodávek a prodeje grafických čipů a karet pro PC. Hlásí, že ve třetím letošním čtvrtletí nastal prudký nárůst. </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Jon Peddie Research tak hlásí očekávanou skutečnost, neboť prudké zvýšení prodejů grafických karet/čipů ve třetím kvartálu se dalo očekávat už po ohlášení <a href="https://www.svethardware.cz/nvidia-zazila-silny-kvartal-pripravuje-po-ampere-vicecipovou-generaci-hopper/50647">finančních výsledků firmy NVIDIA</a>. Ta se opět dostala v rámci tržeb nad 3 miliardy dolarů a značně se přiblížila k výsledkům, kterých dosahovala v předchozím roce, když ještě vládla kryptotěžební horečka. <br/> </p>
      <figure>
        <img src="https://www.svethardware.cz/jon-peddie-research-prodeje-gpu-sly-prudce-nahoru-roste-i-trh-s-pc/50703/img/23e4d99c-d728-4a2f-93c8-e76885850f6a.png"/>
      </figure>
      <p> <br/>Co se týče podílu na tržbách z prodeje grafických čipů, Intel výrazně ztratil a získala právě NVIDIA, zatímco AMD se drží na 16 procentech. Jde pochopitelně o prodej veškerých GPU pro PC, a to tedy i integrovaných. Za poklesem podílu Intelu by také mohlo být i to, že výrazně klesla cena procesorů s označením F, které nemají aktivované grafické jádro. <br/> <br/>Ovšem i když se podíl AMD nezměnil, stále to pro tuto firmu znamená 8,7% růst počtu dodaných GPU na kartách i v APU. V případě NVIDIE to ovšem je rovnou 38,3 %. Dále se také dozvídáme, že přes 32 % nově prodávaných PC přichází vybavena samostatnou grafikou, na čemž se ostatně zcela jistě alespoň trochu podílely procesory Intel bez iGPU. V přechozím kvartálu jich ostatně bylo o 5 procentních bodů méně. <br/> <br/>Dle JPR zažila NVIDIA přelomový kvartál, během nějž dokázala vyčistit sklady od starých zásob a začala je plnit novým zbožím, přičemž dle informací samotné NVIDIE tvoří prodeje karet RTX ve své kategorii plné dvě třetiny příjmů. Zbývající třetina připadá na GTX, čemuž ale napomáhá i ten prostý fakt, že tyto karty jsou prostě levnější. <br/> <br/>Celkový trh s PC dle JPR meziročně rostl o 3,7 % a mezikvartálně pak o 9,2 %, přičemž tento trend by měl pokračovat. A není se čemu divit, však <a href="https://www.svethardware.cz/intel-se-omluvil-za-zpozdene-dodavky-procesoru/50683">Intel dle svých slov</a> dokázal oproti předchozímu roku výrazně zvýšit výrobní kapacitu 14nm linek a stále to nestačí na uspokojení poptávky. <br/> </p>
      <footer>Zdroj: <a href="https://www.jonpeddie.com/press-releases/sharp-rise-in-global-gpu-shipments-in-q319-reports-jon-peddie-research">JPR</a></footer>
    </article>
  </body>
</html>