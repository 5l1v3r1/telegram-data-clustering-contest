<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238634-van-basten-pyka-za-nacisticky-pozdrav-reagovala-aj-televizia-fox-sports"/>
    <meta property="og:site_name" content="ProFutbal"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Van Basten pyká za nacistický pozdrav, reagovala aj televízia Fox Sports"/>
    <meta property="og:description" content="Po škandále s nacistickým pozdravom prerušila televízna stanica Fox Sports na jeden týždeň spoluprácu s bývalým holandským reprezentantom Marcom van Bastenom."/>
  </head>
  <body>
    <article>
      <h1>Van Basten pyká za nacistický pozdrav, reagovala aj televízia Fox Sports</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">TASR</a></address>
      <p>Po škandále s nacistickým pozdravom prerušila televízna stanica Fox Sports na jeden týždeň spoluprácu s bývalým holandským reprezentantom Marcom van Bastenom.</p>
      <related>
        <a href="https://profutbal.sk/clanok/238594-video-van-basten-vtipkoval-nacistickym-pozdravom-za-svoj-cin-sa-ospravedlnil"/>
      </related>
      <p><i>"Jeho honorár za toto obdobie dostane holandský inštitút pre dokumentovanie následkov vojny. Bol to nemiestny žart v nesprávnom okamihu,"</i> citovala agentúra DPA vyhlásenie televízie.</p>
      <p>Van Basten sa už verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).</p>
      <p>Majster Európy z roku 1988 okomentoval v štúdiu jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami: "Nicht so gut, Sieg Heil, Pfannkuchen". Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</p>
      <p>Za svoj prešľap sa okamžite ospravedlnil s odôvodnením, že išlo o svojský vtip: <i>"Nemal som v úmysle šokovať ľudí. Chcel som len okomentovať Hansovu nemčinu."</i> Ospravedlnenie pridala aj televízna stanica: <i>"Jeho pripomienky boli neprimerané. Žiaľ, podobná situácia sa nestala prvýkrát."</i></p>
      <p>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.</p>
    </article>
  </body>
</html>