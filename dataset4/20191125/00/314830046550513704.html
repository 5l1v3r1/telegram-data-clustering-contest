<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939624/%D8%AC%D9%84%D8%B3%D9%87-%D8%B3%D8%B1%D9%86%D9%88%D8%B4%D8%AA-%D8%B3%D8%A7%D8%B2-%D8%AA%D8%A7%D8%AC-%D9%88-%D9%88%DB%8C%D9%84%D9%85%D9%88%D8%AA%D8%B3-%D8%A8%D8%B1%D8%A7%DB%8C-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="جلسه سرنوشت ساز تاج و ویلموتس برای فسخ قرارداد"/>
    <meta property="og:description" content="در واقع مرد بلژیکی از همه 45 روز مرخصی سالانه اش استفاده کرده است و دیگر اجازه خروج ندارد و باید در محل کارش حضور پیدا کند. در جلسه‌ای که بین او و تاج برگزار خواهد شد، شرایط حضور وی در ایران تا پایان بازی‌های دور اول مقدماتی جام جهانی بررسی می شود و اگر ویلموتس شرایط حضور تمام وقت را نپذیرد، کارش تمام است"/>
  </head>
  <body>
    <article>
      <h1>جلسه سرنوشت ساز تاج و ویلموتس برای فسخ قرارداد</h1>
      <h2>گزارش</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>در واقع مرد بلژیکی از همه 45 روز مرخصی سالانه اش استفاده کرده است و دیگر اجازه خروج ندارد و باید در محل کارش حضور پیدا کند. در جلسه‌ای که بین او و تاج برگزار خواهد شد، شرایط حضور وی در ایران تا پایان بازی‌های دور اول مقدماتی جام جهانی بررسی می شود و اگر ویلموتس شرایط حضور تمام وقت را نپذیرد، کارش تمام است</i>
      </p>
      <p>فدراسیون فوتبال در واکنش به موج خبر ناگهانی صبح امروز درباره سرمربیگری برانکو ایوانکوویچ در تیم ملی، اقدام به انتشار بیانیه‌ای کرد که برای هواداران فوتبال چیزی را روشن نکرد چراکه در یکی از بند‌های آن اعلام شده بود: «فدراسیون نه چیزی را تأیید و نه چیزی را تکذیب خواهد کرد.»</p>
      <p>به گزارش تابناک ورزشی، بدین ترتیب به نظر می‌رسد فدراسیون فوتبال ضمن آنکه خبر حضور برانکو ایوانکوویچ را تکذیب نمی‌کند، همچنین در موضوع ادامه همکاری یا پایان کار با مارک ویلموتس در ایران نیز موضع مشخصی ندارد.</p>
      <p>پیگیری ها نشان می‌دهد که فدراسیون فوتبال فعلا با گزینه مارک ویلموتس به پایان همکاری نرسیده است؛ اما در جلسه‌ای که بین او و مهدی تاج برگزار خواهد شد، شرایط حضور وی در ایران تا پایان بازی‌های دور اول مقدماتی جام جهانی مورد بررسی مجدد قرار خواهد گرفت و اگر ویلموتس شرایط ایران را نپذیرد، کار با او خاتمه یافته تلقی خواهد شد، ولی اگر این سرمربی بلژیکی بپذیرد که کارش را با شرایط مدنظر فدراسیون ادامه دهد، بدین معناست که به‌عنوان گزینه اصلی، هدایت تیم ملی ایران را در چهار بازی دور برگشت مرحله مقدماتی نیز در اختیار خواهد گرفت.</p>
      <p>موضع فدراسیون فوتبال و ویلموتس مربوط به دوره حضور او در ایران است که ظاهرا او باید در حداکثر اوقات تا پایان بازی با عراق در ایران حضور داشته باشد و اگر ویلموتس مرد حضور در تهران باشد، قرارداد او ادامه خواهد یافت. در واقع مرد بلژیکی از همه 45 روز مرخصی سالانه اش استفاده کرده است و دیگر اجازه خروج ندارد و باید در محل کارش حضور پیدا کند.</p>
      <figure>
        <img src="https://cdn.tabnak.ir/files/fa/news/1398/9/4/1095416_231.jpg"/>
      </figure>
    </article>
  </body>
</html>