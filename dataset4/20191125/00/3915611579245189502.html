<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/amd-threadripper-3970x-32-jader-zen-2-v-testu/50709"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="AMD Threadripper 3970X: 32 jader Zen 2 v testu"/>
    <meta property="og:description" content="AMD dnes vypustilo na trh první dva Threadrippery třetí generace, které by měl později následovat ještě alespoň jeden, a to 64jádrový model. Prozatím tu máme HEDT novinky se 24 a 32 jádry.  "/>
  </head>
  <body>
    <article>
      <h1>AMD Threadripper 3970X: 32 jader Zen 2 v testu</h1>
      <h2>AMD dnes vypustilo na trh první dva Threadrippery třetí generace, které by měl později následovat ještě alespoň jeden, a to 64jádrový model. Prozatím tu máme HEDT novinky se 24 a 32 jádry.  </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>AMD Ryzen Threadripper 3970X tak nabízí 32 jader, přesně polovinu toho, co jeho generace dokáže nabídnout. Vyrovnává tím nabídku předchozí generace a bude zajímavé sledovat, jaký výkon oproti předchozímu 32jádrovému modelu nabídne. <br/> </p>
      <figure>
        <img src="https://www.svethardware.cz/amd-threadripper-3970x-32-jader-zen-2-v-testu/50709/img/AMD-3rd-Gen-Ryzen-Threadripper-CPUs_1.jpg"/>
      </figure>
      <p> <br/>Provedení předchozích 24 a 32jádrových Threadripperů totiž nebylo ideální. Dva čipy Zeppelin v nich musely s deskou, paměťmi a vším ostatním komunikovat prostřednictvím dalších dvou čipů, neboť tyto procesory vycházely přímo z první generace, která nabízela maximálně dva Zeppeliny a 16 jader. A pokud AMD nechtělo překopávat celou platformu, muselo využít dosavadní zapojení jader do patice a zbylá dvě na ně prostě navěsit. <br/> <br/>Nyní tak už mají všechny čipy, respektive čiplety, rovnocenný přístup do paměti, k linkám PCIe a dalším prostředkům pomocí I/O čipu. Generace Zen 2 navíc nabízí podstatně vyšší výkon na tak a očekávat můžeme i reálně vyšší takty. V HEDT třídě se také může velice hodit sběrnice PCIe 4.0, i když to bude záviset především na nabídce dalších zařízení, která zatím zahrnuje karty generace Navi a několik modelů rychlých SSD. <br/> </p>
      <figure>
        <img src="https://www.svethardware.cz/amd-threadripper-3970x-32-jader-zen-2-v-testu/50709/img/3rd%20Gen%20Threadripper%20PIB%20Still%203.jpg"/>
      </figure>
      <p> <br/>Na této stránce <a href="https://wccftech.com/review/amd-ryzen-threadripper-3970x-asrock-trx40-taichi-review/2/">testu serveru wccftech</a> máme také srovnání staré a nové patice pro Threadrippery. Ona samotná se fyzicky nezměnila, ale změnilo se schema zapojení jednotlivých pinů. Ale už k testům. <br/> </p>
      <figure>
        <img src="https://www.svethardware.cz/amd-threadripper-3970x-32-jader-zen-2-v-testu/50709/img/stahov%C3%A1n%C3%AD.png"/>
      </figure>
      <p> <br/>Pokud jde o hrubý výkon všech jader, pak AMD nám jasně ukazuje, proč si může dovolit stanovit cenu 2000 dolarů, čili o 200 dolarů více než v případě modelu 2990X z předchozí generace. Nárůst výkonu je obrovský a přetaktováním můžeme získat ještě několik dalších procent. <br/> <br/>Ale pokud si přetaktovaných procesorů nebudeme všímat, pak je vidět, že nejnovější Core i9-10980XE má téměř přesně poloviční výkon jako nový Threadripper, takže mu sluší i poloviční cena. Intel tak v současnosti jednoduše nemůže nabídnout HEDT procesor se srovnatelným výkonem a cenou. Museli bychom sáhnout až mezi Xeony W-3200, a i model Xeon W-3275 s 28 jádry s více než dvojnásobnou cenou a i ten má v CB20 výkon někde nad 13.000 body. Core i9 tak dokáže zaujmout především v zátěži, kde se využívají přesuny velkých objemů dat.<br/> <br/>AMD tak dobře ví, že v řadě aplikací mají jeho nové Threadrippery takový výkon, že už nemusí proti Intelu jít s přehnaně nízkou cenou. Mohlo si tak dovolit nový 32jádrový Threadripper mírně zdražit, a i tak je jeho nabídka velice dobrá. <br/> <br/>Co se týče her, je na tom nový Threadripper v podstatě stejně jako Core i9-10980XE. Existují samozřejmě i rychlejší herní procesory a Threadrippery do čistě herních sestav nepatří. Rozhodně ve hrách ale nejsou pomalé a jsou výrazně lepší než první dvě generace. <br/> <br/>Spotřeba v zátěži je také odpovídající, a to pouze o 20 W vyšší než u zmíněného Core i9 a výrazně nižší oproti 32jádrovému Threadripperu 2. generace. My se tak můžeme jen těšit na to, co bude předvádět 64jádrový model, který nastoupí příští rok. <br/> </p>
      <footer>Zdroj: <a href="https://wccftech.com/review/amd-ryzen-threadripper-3970x-asrock-trx40-taichi-review/">wccftech</a></footer>
    </article>
  </body>
</html>