<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/lysty/otryiennia-chadnim-gazom-nebezpeka-prichini-osnovni-pomilki-ta-iak-vberegtisia.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="У Львівській області з початку 2019 року чадним газом на Львівщині отруїлося 172 людини"/>
    <meta property="og:description" content="Отруєння чадним газом: небезпека, причини, основні помилки та як вберегтися За даними ДСНС у Львівс..."/>
  </head>
  <body>
    <article>
      <h1>У Львівській області з початку 2019 року чадним газом на Львівщині отруїлося 172 людини</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <h3>Отруєння чадним газом: небезпека, причини, основні помилки та як вберегтися</h3>
      <p>За даними ДСНС у Львівській області з початку 2019 року чадним газом на Львівщині отруїлося 172 людини, з них 52 дітей. Через отруєння чадним газом загинуло 9 людей.</p>
      <p>Чадний газ немає запаху, безбарвний, тому його неможливо відчути. Він утворюється в результаті горіння в умовах нестачі кисню. Чадний газ (СО) небезпечний тим, що потрапляючи в кров, сполучається з гемоглобіном та робить його нездатним розносити кисень по організму. Через це людина гине, як від задухи. Знаходження протягом двох годин в приміщенні з вмістом СО у повітрі лише 0,1% від його об’єму призводить до втрати свідомості, після чого людина може швидко померти. Втрата свідомості супроводжується таким знесиленням, що людина навіть помітивши небезпеку, вже неспроможна врятуватися.</p>
      <p>В більшості випадків причиною отруєнь є відсутність достатнього доступу свіжого повітря, несвоєчасне проведення очистки будинкових димових вентиляційних каналів, внаслідок чого в помешканні утворюється чадний газ. Тому для профілактики отруєнь потрібно подбати про доступ свіжого повітря у приміщення де працює газове обладнання (кватирка має бути відкритою чи вікна мають бути у положенні провітрювання). Користуватися газовими приладами можна тільки при наявності тяги в димоходах і вентиляційних каналах.</p>
      <p>Симптомами отруєння чадним газом є головний біль, запаморочення, млявість, шум у вухах, порушення координації рухів, нудота, іноді блювання, біль у грудях, які виникають вже при незначних концентраціях. Максимально разова гранично допустима концентрація СО у повітрі закритих приміщень становить 5 мг/м3, а середньодобова гранично допустима концентрація становить 3 мг/м3.</p>
      <p>Контроль за вмістом оксиду вуглецю можливий при встановленні високочутливого приладу – газосигналізатора, який забезпечує безперервний контроль концентрації природного побутового паливного газу (метану – СН4), чадного газу (оксиду вуглецю – СО), тощо. Але, не у всіх мешканців є можливість витрачати кошти на його придбання і встановлення.</p>
      <p>З метою контролю вмісту СО в повітрі житлових та громадських будівель Червоноградським міськрайонним  відділом ДУ “Львівський обласний лабораторний центр МОЗ України” надаються послуги по дослідженню вмісту оксиду вуглецю в повітрі закритих приміщень, за допомогою високочутливого приладу.</p>
      <p>При підозрі на неефективність роботи димовентиляційних каналів, погіршенні самопочуття при перебуванні в квартирі (офісі), а також для запобігання отруєння чадним газом в кухні, ванній кімнаті, житловій квартирі, рекомендуємо звертатись для проведення відповідних лабораторно-інструментальних досліджень за адресою:</p>
      <p>
        <b>80100, м.Червоноград, вул. Івасюка, 2А, тел. 3-20-64, 093-450-28-31.</b>
      </p>
      <related>
        <h4>Публікації по темі</h4>
        <a href="https://golossokal.com.ua/lysty/v-sokali-pid-chas-vykonannia-remontnykh-robit-zahynuv-elektryk.html"/>
        <a href="https://golossokal.com.ua/lysty/shanovni-meshkanci-lvivskoi-oblasti-2.html"/>
        <a href="https://golossokal.com.ua/lysty/na-novorichno-rizdviani-sviata-priznachili-6-dodatkovih-poizdiv.html"/>
      </related>
    </article>
  </body>
</html>