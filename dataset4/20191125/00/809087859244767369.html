<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/%22Kraina+lodu+II%22+na+%C5%9Bwiecie+mia%C5%BCd%C5%BCy+box+office%27owe+rekordy-135625"/>
    <meta property="og:site_name" content="Filmweb"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="&quot;Kraina lodu II&quot; na świecie miażdży box office'owe rekordy"/>
    <meta property="og:description" content="Pierwsza animacja, która na otwarcie poza granicami USA zgarnęła ponad 200 milionów dolarów."/>
  </head>
  <body>
    <article>
      <h1>"Kraina lodu II" na świecie miażdży box office'owe rekordy</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Marcin Pietrzyk</a></address>
      <p>To, że <b>"<a href="https://www.filmweb.pl/film/Kraina+lodu+II-2019-736723">Kraina lodu II</a>"</b> będzie kolejnym tegorocznym sukcesem studia, było wiadomo od samego początku. Nikt jednak nie przypuszczał, że okaże się prawdziwym box office'owym gigantem. Choć bowiem film trafił zaledwie do 37 krajów świata, to i tak pozostawił w tyle konkurencję. Weekendowe wyniki wynoszą <b>204,6 mln dolarów</b>. Łączne wpływy po pierwszym tygodniu wyświetlania to zaś 223,2 mln dolarów.</p>
      <p>Nigdy wcześniej poza granicami USA animacja na otwarcie nie zarobiła 200 milionów dolarów. Dotychczasowym rekordzistą była<b> "<a href="https://www.filmweb.pl/film/Epoka+lodowcowa+3%3A+Era+dinozaur%C3%B3w-2009-433359">Epoka lodowcowa 3: Era dinozaurów</a>"</b> z teraz już mało imponującym wynikiem 152 mln dolarów. Globalnie jest pierwszym filmem animowanym, który na dzień dobry zgarnął ponad 300 milionów dolarów (350,2 mln). Dotychczasowym rekordzistą było <b>"<a href="https://www.filmweb.pl/film/Toy+Story+4-2019-632733">Toy Story 4</a>"</b> z wynikiem o ponad 100 milionów dolarów gorszym (240,9 mln). <br/><br/>Sukces <b>"<a href="https://www.filmweb.pl/film/Kraina+lodu+II-2019-736723">Krainy lodu II</a>"</b> w dużej mierze jest zasługą widzów z Dalekiego Wschodu. Prawie połowa wpływów pochodzi z tamtejszych rynków. Chiny, gdzie ledwie kilka animowanych produkcji Disneya zainteresowało widzów, tym razem przewodziły stawce z wynikiem 54,2 mln dolarów. W Korei Południowej padł rekord otwarcia (31,5 mln dolarów), a w Japonii rekord filmu Disneya/Pixara (18,2 mln dolarów). Rekordy animacji pobite zostały również w Tajlandii i Wietnamie, a najlepsze wyniki w historii Disneya/Pixara osiągnięto także w: Filipinach, Singapurze, Tajwanie oraz w krajach europejskich: Hiszpanii, Niemczech i Słowacji. W Wielkiej Brytanii i Francji padły rekordy otwarcia filmów animowanych. <br/><br/><b>"<a href="https://www.filmweb.pl/film/Kraina+lodu+II-2019-736723">Kraina lodu II</a>" </b>zajęła pierwsze miejsce wszędzie, gdzie miała swoją premierę. Oprócz Chin, Korei Południowej i Japonii do najważniejszych rynków należały: Wielka Brytania (17,8 mln dolarów), Niemcy (14,9 mln), Francja (13,4 mln) i Meksyk (9,3 mln). <br/><br/>Na drugim miejscu naszego zestawienia znalazł się <b>"<a href="https://www.filmweb.pl/film/Le+Mans+%2766-2019-705791">Le Mans '66</a>"</b> z wynikiem <b>14,7 mln dolarów</b>. Film dobrze radzi sobie w wielu krajach, gdzie miał premierę przed tygodniem, notując zaskakująco małe spadki. W Australii stracił 23%, w Meksyku 28%, w Niemczech i Rosji 30%, w Indonezji 32%, we Francji 33%, a w Holandii, Hiszpanii i Wielkiej Brytanii 37%. <br/><br/>Na trzecim miejscu znalazł się<b> "<a href="https://www.filmweb.pl/film/Joker-2019-810167">Joker</a>"</b>, który jeszcze przed weekendem został piątą premierą roku z zagranicznymi wpływami w wysokości co najmniej 700 mln dolarów (obecnie 708,8 mln). W weekend obraz zarobił <b>7,6 mln dolarów</b>. <br/><br/>Pozycję czwartą okupuje komedia romantyczna <b>"<a href="https://www.filmweb.pl/film/Last+Christmas-2019-830296">Last Christmas</a>"</b> z wynikiem <b>6,7 mln dolarów</b>. Obraz jest na razie pokazywany w 26 krajach. <br/><br/>O piąte miejsce rywalizują dwa tytuły: <b>"<a href="https://www.filmweb.pl/film/Terminator%3A+Mroczne+przeznaczenie-2019-723372">Terminator: Mroczne przeznaczenie</a>"</b> oraz pokazywane w Chinach <b>"<a href="https://www.filmweb.pl/film/Da+Yue+Zai+Dong+Ji-2019-844189">大约在冬季</a>"</b> (Somewhere Winter). Wyniki obu tytułów szacujemy na <b>5,6 mln dolarów</b>.</p>
    </article>
  </body>
</html>