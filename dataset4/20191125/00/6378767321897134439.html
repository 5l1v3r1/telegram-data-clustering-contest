<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/trump-zrusil-odobranie-hodnosti-vojaka-za-fotku-s-m-tvym-dzihadistom-cl722947.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Trump zrušil odobranie hodnosti vojaka za fotku s mŕtvym džihádistom"/>
    <meta property="og:description" content="24hod.sk - Trump zrušil odobranie hodnosti vojaka za fotku s mŕtvym džihádistom - Donald Trump, archívna snímka."/>
  </head>
  <body>
    <article>
      <h1>Trump zrušil odobranie hodnosti vojaka za fotku s mŕtvym džihádistom</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Donald Trump, archívna snímka.</b><br/>Washington 25. novembra (TASR) - Americký minister obrany Mark Esper v pondelok vyhlásil, že americký prezident Donald vydal priamy príkaz, aby člen elitných jednotiek Navy SEALs Edward Gallagher, ktorý bol podozrivý z vojnových zločinov, mohol odísť do výslužby a zároveň si zachovať hodnosť i štatút člena tejto elitnej jednotky. Informovala o tom agentúra AP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718349.'"/>
      </figure>
      <p>Šéf amerického rezortu obrany takto pred novinármi vysvetlil svoje nedeľňajšie oznámenie Gallagherovho odchodu do výslužby so zachovaním hodnosti a štatútu člena Navy SEALs.<br/><br/>Námorníctvo USA potrestalo Edwarda Gallaghera odobratím poddôstojníckej hodnosti za fotografiu z Iraku z roku 2017, na ktorej pózoval s mŕtvym telom zabitého džihádistu. Vojakovi v tejto súvislosti hrozilo aj odobratie odznaku člena Navy SEALs, čo by sa rovnalo oficiálnemu vylúčeniu.<br/><br/>Do prípadu sa však osobne zaangažoval prezident USA Donald Trump, ktorý minulý týždeň vyhlásil, že vylúčenie Gallaghera z týchto elitných jednotiek nepripustí. Vojakovi tiež vrátil pôvodnú vojenskú hodnosť.<br/><br/>Gallagher bol pôvodne podozrivý aj z toho, že džihádistu zabil, v tomto prípade však bol od obvinenia zbavený.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>