<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/zahranicnym-agentom-moze-byt-v-rusku-po-novom-aj-fyzicka-osoba-cl722840.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Zahraničným agentom môže byť v Rusku po novom aj fyzická osoba"/>
    <meta property="og:description" content="24hod.sk - Zahraničným agentom môže byť v Rusku po novom aj fyzická osoba - Ilustračná snímka."/>
  </head>
  <body>
    <article>
      <h1>Zahraničným agentom môže byť v Rusku po novom aj fyzická osoba</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Moskva 25. novembra (TASR) - Horná komora ruského parlamentu v pondelok schválila zákon, ktorý umožňuje označovať za tzv. zahraničných agentov aj fyzické osoby: blogerov, novinárov a používateľov sociálnych sietí, ak sú financované zo zahraničia. Informovala o tom agentúra TASS.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690968.'"/>
      </figure>
      <p>Odmena za šírenie informácií alebo materiálov pre širokú verejnosť nemusí byť len finančná. Ako spresnil TASS, môže ísť aj o materiálny ekvivalent získaný od cudzieho štátu, jeho štátnych orgánov, medzinárodných a zahraničných organizácií, občanov cudzích štátov alebo ruských právnických osôb dostávajúcich finančné prostriedky zo zahraničia.<br/><br/>Ako uviedol predseda ústavnoprávneho výboru ruskej Rady federácie Andrej Klišas, rozhodnutie označiť fyzické osoby za zahraničných agentov sa bude uplatňovať výlučne recipročne, ako odpoveď na kroky cudzích štátov voči ruským novinárom.<br/><br/><i>"Prijatie zákona zabráni protiprávnym konaniam proti ruským médiám</i>" zo strany cudzích štátov, na ktorých území je činnosť ruských médií obmedzovaná, vysvetlil Klišas.<br/><br/>Dolná komora ruského parlamentu - Štátna duma - schválila tento návrh zákona koncom minulého týždňa.<br/><br/>Týmto zákonom sa rozširuje už existujúca legislatíva vzťahujúca sa na mediálne spoločnosti financované zo zahraničia. Ide o zákon prijatý v roku 2017 ako odpoveď na rozhodnutie ministerstva spravodlivosti Spojených štátov, ktoré ruskú štátom financovanú televíziu RT označilo za zahraničného agenta.<br/><br/>Nový zákon sa vzťahuje na každého, kto bude šíriť obsah vyrábaný mediálnymi spoločnosťami, ktoré sú zaregistrované ako zahraniční agenti a sú platené zo zahraničia.<br/><br/>Prijatie zákona sa v Rusku stretlo s vlnou kritiky za to, že ešte viac obmedzili slobodu prejavu a štátu umožní tvrdé zákroky voči opozícii.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>