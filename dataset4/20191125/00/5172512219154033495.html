<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/prima-schita-oficiala-cu-viitorul-mazda-rx-vision-gt3-concept-prototipul-94939.html"/>
    <meta property="og:site_name" content="Automarket"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Prima schiță oficială cu viitorul Mazda RX-Vision GT3 Concept: prototipul virtual va fi prezentat în 2020"/>
    <meta property="og:description" content="Mazda a publicat prima schiță cu viitorul RX-Vision GT3 Concept, un prototip virtual care va putea fi pilotat începând de anul viitor în cadrul platformei Gran Turismo Sport."/>
  </head>
  <body>
    <article>
      <h1>Prima schiță oficială cu viitorul Mazda RX-Vision GT3 Concept: prototipul virtual va fi prezentat în 2020</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Cornel Șocariciu</a></address>
      <p>Mazda a publicat prima schiță cu viitorul RX-Vision GT3 Concept, un prototip virtual care va putea fi pilotat începând de anul viitor în cadrul platformei Gran Turismo Sport.</p>
      <p>
        <b>Dezvoltatorii jocului video Gran Turismo Sport au pregătit un update important pe care îl vor lansa la finalul lunii curente. Jaguar și Lamborghini sunt doi constructori care au ales să lucreze împreună cu Polyphony Digital pentru lansarea unor concepte virtuale dedicate iubitorilor platformei Gran Turismo Sport.</b>
      </p>
      <p>Ambele concepte au fost prezentate în weekend-ul care tocmai s-a încheiat în cadrul finalei FIA World Tour in Gran Turismo Sport. În cadrul aceluiași eveniment, <a href="https://www.automarket.ro/masini-noi/mazda/">Mazda</a> a făcut un anunț interesant pentru iubitorii jocurilor video: anul viitor, producătorul nipon va lansa noul RX-Vision GT3 Concept.</p>
      <p>Prototipul va miza pe <a href="https://www.automarket.ro/stiri/scoateti-posterele-de-la-naftalina-reinviati-guma-turbo-mazda-rx-vision-e-67161.html">liniile estetice introduse în 2015 de conceptul RX-Vision</a>, va beneficia de un motor amplasat frontal, iar distribuția maselor va fi de 48:52. În același timp, producătorul nipon a publicat și o schiță oficială cu viitorul RX-Vision GT3 Concept.</p>
      <p>Constructorul japonez a semnat și un parteneriat cu Polyphony Digital, iar începând cu anul viitor, numărul modelelor Mazda disponibile în jocul video Gran Turismo Sport ar urma să crească. Aceeași strategie a fost adoptată pe parcursul acestui an atât de Toyota, cât și de Porsche.</p>
    </article>
  </body>
</html>