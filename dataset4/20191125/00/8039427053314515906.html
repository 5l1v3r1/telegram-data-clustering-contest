<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=963490"/>
    <meta property="og:site_name" content="Andhrajyothy"/>
    <meta property="article:published_time" content="2019-11-25T00:27:05+00:00"/>
    <meta property="og:title" content="మూడేళ్లలో రుణరహిత కంపెనీగా అరబిందో"/>
    <meta property="og:description" content="ADVT"/>
  </head>
  <body>
    <article>
      <h1>మూడేళ్లలో రుణరహిత కంపెనీగా అరబిందో</h1>
      <address>
        <time datetime="2019-11-25T00:27:05+00:00">25 Nov 2019, 00:27</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>జనవరికల్లా చేతికి శాండోజ్‌ వ్యాపారాలు</b>
        </li>
      </ul>
      <p><b>హైదరాబాద్‌:</b> అరబిందో ఫార్మా అప్పులు తగ్గించుకుంటోంది. ఈ సంవత్సరం జూన్‌ త్రైమాసికంతో పోలిస్తే సెప్టెంబరు త్రైమాసికంలో కంపెనీ అప్పుల భారం 7.1 కోట్ల డాలర్లు తగ్గి 52.2 కోట్ల డాలర్లకు చేరింది. ‘ఈ సంవత్సరం మరో 15 లేదా 20 కోట్ల డాలర్ల అప్పులు చెల్లించేస్తాం. ఈ లెక్కన వచ్చే మూడేళ్లలో కంపెనీ అప్పులన్నీ తీరిపోతాయని భావిస్తున్నాం’ అని ఇటీవలి ఎర్నింగ్స్‌ కాల్‌లో కంపెనీ సీఎ్‌ఫఓ సంతానం సుబ్రమణియన్‌ చెప్పారు. అయితే అమెరికాలో శాండోజ్‌ కంపెనీకి చెందిన కొన్ని వ్యాపారాలు, ఉత్పత్తి యూనిట్ల కొనుగోలు కోసం చేసే 90 కోట్ల డాలర్ల అప్పులు మాత్రం అలాగే ఉంటాయన్నారు.</p>
      <p> </p>
      <p>ఆమోదమే తరువాయి</p>
      <p>అమెరికా ఫెడరల్‌ ట్రేడ్‌ కమిషన్‌ ఆమోదం లభించిన వెంటనే శాండోజ్‌ కంపెనీకి చెందిన కొన్ని ఉత్పత్తులు, మూడు ఉత్పత్తి యూనిట్లు అరబిందో ఫార్మా చేతికి వస్తాయని కంపెనీ ఎండీ నారాయణన్‌ గోవిందరాజన్‌ ఒక ఇన్వెస్టర్‌ కాల్‌కు సమాధానంగా చెప్పారు. డిసెంబరు లేదా వచ్చే ఏడాది జనవరికల్లా ఈ అనుమతులు లభిస్తాయని భావిస్తున్నట్టు తెలిపారు. శాండోజ్‌ వ్యాపారాల కొనుగోలుతో దాదాపు 300 కొత్త ఉత్పత్తులు అరబిందో ఫార్మా చేతికి వస్తాయి. ఈ కొనుగోలు పూర్తయితే అమెరికాలో మొదటి ఏడాదికాలంలోనే 90 కోట్ల డాలర్ల వ్యాపారం చేతికి వస్తుందని అరబిందో ఫార్మా భావిస్తోంది.</p>
      <p> </p>
      <p>మార్చి లేదా ఏప్రిల్‌కల్లా తనిఖీలు</p>
      <p>అరబిందో ఫార్మాకు చెందిన మూడు ఉత్పత్తి యూనిట్లను అమెరికా ఎఫ్‌డీఏ అధికారులు వచ్చే ఏడాది మార్చి లేదా ఏప్రిల్‌కల్లా తిరిగి తనిఖీ చేసే అవకాశం ఉందని కంపెనీ భావిస్తోంది. ఇందులో ఒక ఉత్పత్తి యూనిట్‌ నాణ్యతా ప్రమాణాలపై ఎఫ్‌డీఏ ఇప్పటికే హెచ్చరిక నోటీసు జారీ చేసింది. మిగతా రెండు యూనిట్లపై అధికారికంగా తీసుకునే చర్యలను తెలిపింది. దీంతో ఈ పునర్‌ తనిఖీల్లో ఎలాంటి లోపాలకు తావు లేకుండా చర్యలు తీసుకుంటున్నట్టు ఎండీ గోవింద రాజన్‌ చెప్పారు.</p>
    </article>
  </body>
</html>