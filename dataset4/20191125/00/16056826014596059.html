<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200909"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="পাকিস্তানে প্রধান নির্বাচন কমিশনারের নিরপেক্ষতা নিয়ে প্রশ্ন"/>
    <meta property="og:description" content="প্রধান নির্বাচন কমিশনার অবসরপ্রাপ্ত বিচারপতি সরদার মুহাম্মদ রাজার নিরপেক্ষতা নিয়ে প্রশ্ন তুলেছেন পাকিস্তানে ক্ষমতাসীন পাকিস্তান তেহরিকে ইনসাফ (পিটিআই) দলের শীর্ষ নেতারা। উল্লেখ্য, আগামী ৬ই ডিসেম্বরে অবসরে যাবেন প্রধান বিচারপতি রাজা। তার আগেই তিনি পিটিআইয়ের বৈদেশিক তহবিল সংক্রান্ত মামলার রায় দিয়ে যেতে চান বলেই মনে হচ্ছে। এর প্রেক্ষিতে রোববার দলটির কেন্দ্রীয় মূল কমিটির বৈঠক বসে। তাতে সভাপতিত্ব করেন প্রধানমন্ত্রী ইমরান খান। সেখানে পাকিস্তানের তিনটি বড় রাজনৈতিক দল পিটিআই, পাকিস্তান মুসলিম লিগ-নওয়াজ (পিএমএলএন) এবং পাকিস্তান পিপলস পার্টির (পিপিপি) বিরুদ্ধে বৈদেশিক তহবিল সংক্রান্ত মামলা আমলে নেয়ার দাবি জানানো হয়। বলা হয়, শুধু ক্ষমতাসীন দলের বিষয়ে দৃষ্টি দেয়া থেকে বিরত থাকতে হবে। এ খবর দিয়েছে অনলাইন ডন। ওই বৈঠকে উপস্থিত ছিলেন এমন একজন সূত্র বলেছেন, প্রধানমন্ত্রী ইমরান লাহোর সফরে যাবেন এবং সেখানে ধারাবাহিক বৈঠক করবেন। ওই সময়েই পিটিআই শাসিত পাঞ্জাবে শিগগিরই প্রশাসনিক কিছু রদবদল হবে। পিটিআইয়ের বৈদেশিক তহবিল সংক্রান্ত মামলা নিয়ে এক প্রশ্নের জবাবে প্রধানমন্ত্রীর তথ্য বিষয়ক বিশেষ সহকারী ড. ফিরদৌস আশিক আওয়ান সংবাদ সম্মেলনে…"/>
  </head>
  <body>
    <article>
      <h1>পাকিস্তানে প্রধান নির্বাচন কমিশনারের নিরপেক্ষতা নিয়ে প্রশ্ন</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">মানবজমিন ডেস্ক</a></address>
      <p>প্রধান নির্বাচন কমিশনার অবসরপ্রাপ্ত বিচারপতি সরদার মুহাম্মদ রাজার নিরপেক্ষতা নিয়ে প্রশ্ন তুলেছেন পাকিস্তানে ক্ষমতাসীন পাকিস্তান তেহরিকে ইনসাফ (পিটিআই) দলের শীর্ষ নেতারা। উল্লেখ্য, আগামী ৬ই ডিসেম্বরে অবসরে যাবেন প্রধান বিচারপতি রাজা। তার আগেই তিনি পিটিআইয়ের বৈদেশিক তহবিল সংক্রান্ত মামলার রায় দিয়ে যেতে চান বলেই মনে হচ্ছে। এর প্রেক্ষিতে রোববার দলটির কেন্দ্রীয় মূল কমিটির বৈঠক বসে। তাতে সভাপতিত্ব করেন প্রধানমন্ত্রী ইমরান খান। সেখানে পাকিস্তানের তিনটি বড় রাজনৈতিক দল পিটিআই, পাকিস্তান মুসলিম লিগ-নওয়াজ (পিএমএলএন) এবং পাকিস্তান পিপলস পার্টির (পিপিপি) বিরুদ্ধে বৈদেশিক তহবিল সংক্রান্ত মামলা আমলে নেয়ার দাবি জানানো হয়। বলা হয়, শুধু ক্ষমতাসীন দলের বিষয়ে দৃষ্টি দেয়া থেকে বিরত থাকতে হবে। এ খবর দিয়েছে অনলাইন ডন।</p>
      <p>ওই বৈঠকে উপস্থিত ছিলেন এমন একজন সূত্র বলেছেন, প্রধানমন্ত্রী ইমরান লাহোর সফরে যাবেন এবং সেখানে ধারাবাহিক বৈঠক করবেন। ওই সময়েই পিটিআই শাসিত পাঞ্জাবে শিগগিরই প্রশাসনিক কিছু রদবদল হবে। পিটিআইয়ের বৈদেশিক তহবিল সংক্রান্ত মামলা নিয়ে এক প্রশ্নের জবাবে প্রধানমন্ত্রীর তথ্য বিষয়ক বিশেষ সহকারী ড. ফিরদৌস আশিক আওয়ান সংবাদ সম্মেলনে বিস্ময় প্রকাশ করে বলেছেন, প্রধান নির্বাচন কমিশনার কেন পিটিআইয়ের বিরুদ্ধে মামলা নিয়ে তাড়াহুড়ো লাগিয়েছেন। কেন পিএমএলএন এবং পিপিপির বিরুদ্ধে পিটিআইয়ের একই রকম অভিযোগ আমলে নেয়া হচ্ছে না।</p>
      <p>পিটিআইয়ের বিরুদ্ধে বৈদেশিক তহবিল সংক্রান্ত মামলা গত ৫ বছর হাতে নিয়েছে পাকিস্তানের নির্বাচন কমিশন। তবে আগামীকাল মঙ্গলবার থেকে কমিশন প্রতিদিন এ বিষয়ে শুনানি করার সিদ্ধান্ত নিয়েছে। এর ফলে আগামী ১৫ দিনের মধ্যে এ মামলার রায় আসতে পারে। কেন এমন জরুরি ভিত্তিতে এই মামলাটিতে সিদ্ধান্ত নিতে হবে এ প্রশ্ন তুলেছেন ড. ফিরদৌস আশিক আওয়ান। নির্বাচন কমিশনের আইন অনুসরণ করা উচিত। সব দলকে সমান সুযোগ দেয়া উচিত। যদি এই মামলায় রায় পিটিআইয়ের বিরুদ্ধে যায় তাহলে তারা কি করবেন এমন এক প্রশ্নের জবাবে তিনি বলেন, মামলা সংক্রান্ত সব প্রমাণ এবং অডিট রিপোর্ট এরই মধ্যে দল জমা দিয়েছে। বিরোধীরা বলছে, এই মামলার রায়ের পর সরকার আর টিকে থাকবে না। তারা প্রতিদিন এমন সব কথা বলে বেড়াচ্ছে। ফিরদৌস আশিক আওয়ান বলেন, কিন্তু সত্য বেরিয়ে আসবে, যদি নির্বাচন কমিশন সংবিধান ও আইনের আলোকে সিদ্ধান্ত নেয়।</p>
      <p>এই বিভাগের সর্বাধিক পঠিত</p>
    </article>
  </body>
</html>