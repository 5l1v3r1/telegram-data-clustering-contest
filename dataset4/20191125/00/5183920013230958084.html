<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/146580"/>
    <meta property="og:site_name" content="Контракты.UA"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Через ініційований Герусом імпорт електроенергії з РФ шахтарі «Львіввугілля» вже місяць без зарплат"/>
    <meta property="og:description" content="Через імпорт електроенергії з Росії, який розпочався через &quot;поправку Геруса&quot;, «Львіввугілля» вже місяць не отримує гроші за поставлене вугілля і не може виплатити зарплати шахтарям, його потрібно зупинити."/>
  </head>
  <body>
    <article>
      <h1>Через ініційований Герусом імпорт електроенергії з РФ шахтарі «Львіввугілля» вже місяць без зарплат</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Через імпорт електроенергії з Росії, який розпочався через "поправку Геруса", «Львіввугілля» вже місяць не отримує гроші за поставлене вугілля і не може виплатити зарплати шахтарям, його потрібно зупинити.</p>
      <p>Про це заявив в.о. генерального директора ДП «Львіввугілля» Олег Акімов.</p>
      <p>Він зазначив, що зростання імпорту російської електроенергії критично вплинуло на роботу підприємства, адже у вітчизняної генерації зменшились потреби у вугіллі і, як наслідок, «Лівіввугілля» вже місяць не отримує кошти за поставлене вугілля.</p>
      <p>«Критично вплинуло. Тому що ми місяць без заробітної плати. Не можемо платити людям гроші. Місяць «Центренерго» не розраховується з нами за поставлене вугілля», сказав Акімов.</p>
      <p>На його думку, це може призвести до кризової ситуації в роботі підприємства, аж до його закриття, внаслідок чого понад 100 тисяч людей у львівському регіоні можуть залишитись без засобів для існування</p>
      <p>«Це два регіони з населенням практично більше 100 тисяч людей залишаться без фінансування. Шахти в регіоні в Сокальському районі являються бюджетоутворюючими. Фактично до 50% бюджету міст, Червоноград і Сокальський район, йде від роботи цих підприємств. І до 100 тисяч людей залишаться просто без засобів до існування», - сказав Акімов.</p>
      <p>Він вважає, що імпорт російської електроенергії має бути зупинений, адже у вітчизняної генерації достатньо потужностей і дефіциту струму у нас немає.</p>
      <p>«На мою думку потрібно відновити нормальну роботу теплової генерації, від якої залежать підприємства, шахти. Для початку нехай енергетичний баланс країни складуть, треба порахувати. А після цього можна буде говорити, купувати за кордоном електроенергію чи не купувати. Поки у нас існує можливість виробляти свою теплову генерацію, я не бачу необхідності закупляти за кордоном», - наголосив Акімов.</p>
      <p>Нагадаємо, раніше керівники енергокомпаній звернулись до президента України Володимира Зеленського з проханням зупинити імпорт російської електроенергії, наголосивши, що імпорт дешевого струму з РФ та Білорусі знищує українську енергетичну та вуглевидобувну галузі і загрожує енергетичній незалежності країни та національній безпеці, і його потрібно зупинити.</p>
      <p>11 жовтня Президент України Володимир Зеленський заявив - він не знав, що ухвалені з ініціативи Геруса зміни до закону про ядерну енергетику дали можливість відновити комерційний імпорт електроенергії з РФ. Президент зауважив, що необхідно розібратися з імпортом електроенергії з Росії.</p>
      <related>
        <a href="http://kontrakty.ua/article/146426"/>
        <a href="http://kontrakty.ua/article/146189"/>
        <a href="http://kontrakty.ua/article/145527"/>
      </related>
    </article>
  </body>
</html>