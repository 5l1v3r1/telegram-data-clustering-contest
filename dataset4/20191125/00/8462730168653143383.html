<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003117/1841079/Strany-maju-este-necely-tyzden-na-podanie-kandidacnych-listin-do-parlamentnych-volieb"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Strany majú ešte necelý týždeň na podanie kandidačných listín do parlamentných volieb"/>
    <meta property="og:description" content="BRATISLAVA - Politické strany, hnutia a koalície majú ešte necelý týždeň na to, aby podali kandidačné listiny do parlamentných volieb. Termín na ich podanie uplynie v nedeľu 1. decembra o polnoci. Návrh kandidátky ešte nedoručil žiaden subjekt. Uviedla to Silvia Keratová z tlačového odboru Kancelárie ministra vnútra."/>
  </head>
  <body>
    <article>
      <h1>Strany majú ešte necelý týždeň na podanie kandidačných listín do parlamentných volieb</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Strany majú ešte necelý týždeň na podanie kandidačných listín do parlamentných volieb</h3>
      <p>
        <i>BRATISLAVA - Politické strany, hnutia a koalície majú ešte necelý týždeň na to, aby podali kandidačné listiny do parlamentných volieb. Termín na ich podanie uplynie v nedeľu 1. decembra o polnoci. Návrh kandidátky ešte nedoručil žiaden subjekt. Uviedla to Silvia Keratová z tlačového odboru Kancelárie ministra vnútra.</i>
      </p>
      <p>Kandidátku musia politické subjekty doručiť elektronicky alebo listom zapisovateľovi Štátnej komisie pre voľby a kontrolu financovania politických strán. Ponúknuť na nej môžu najviac 150 mien. S kandidátkou musia politické subjekty zaplatiť volebnú kauciu 17.000 eur. Vráti sa tým stranám, ktoré dostanú vo voľbách aspoň dve percentá hlasov.</p>
      <p>Do 1. decembra musia strany spolu s kandidátkou podať aj zoznam členov najvyššieho orgánu strany v počte najmenej päťnásobku členov výkonného orgánu alebo zoznam členov strany rovnajúci sa najmenej dvojnásobku počtu kandidátov uvedených na kandidátnej listine.</p>
      <p>Parlamentné voľby sa budú konať 29. februára 2020. Oficiálna volebná kampaň sa začala 5. novembra. Politické subjekty môžu na kampaň minúť najviac tri milióny eur vrátane dane z pridanej hodnoty. Musia mať transparentný účet. Kampaň sa končí volebným moratóriom, teda 48 hodín pred dňom konania sa volieb.</p>
    </article>
  </body>
</html>