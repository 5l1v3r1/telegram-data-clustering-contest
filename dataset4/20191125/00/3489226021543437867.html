<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/oyte-poy-xerei-ti-ypegrapse-o-mhtsotakhs-to-2014-gia-thn-anathewrhsh-toy-syntagmatos"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ούτε που ξέρει τι υπέγραψε ο Μητσοτάκης το 2014 για την αναθεώρηση του συντάγματος"/>
    <meta property="og:description" content="Ακόμα και την ίδια του την υπογραφή μπορεί να απαρνηθεί ο πρωθυπουργός στην προσπάθειά του να δικαιολογήσει την ανακολουθία των θέσεων του κόμματός του."/>
  </head>
  <body>
    <article>
      <h1>Ούτε που ξέρει τι υπέγραψε ο Μητσοτάκης το 2014 για την αναθεώρηση του συντάγματος</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Άγγελος Προβολισιάνος</a></address>
      <h4>Ακόμα και την ίδια του την υπογραφή μπορεί να απαρνηθεί ο πρωθυπουργός στην προσπάθειά του να δικαιολογήσει την ανακολουθία των θέσεων του κόμματός του.</h4>
      <p>Αδιάβαστο αποκάλεσε για άλλη μια φορά τον Αλέξη Τσίπρα ο πρωθυπουργός στην Ολομέλεια όταν ο πρόεδρος της αξιωματικής αντιπολίτευσης του ζήτησε να αιτιολογήσει γιατί το κόμμα του άλλαξε στάση από την εκπεφρασμένη θέση του 2014 περί αναλογικού εκλογικού συστήματος.</p>
      <p>Συγκεκριμένα, επί πρωθυπουργίας Σαμαρά η ΝΔ προσπάθησε να εκκινήσει τη διαδικασία της συνταγματικής αναθεώρησης, εγχείρημα που δεν ευοδώθηκε λόγω των όσων ακολούθησαν με τη μη εκλογή Προέδρου της Δημοκρατίας και τη διάλυση της Βουλής.</p>
      <p>Τότε, λοιπόν, εκτός από την πρόταση για προσφυγή στο λαό ως έσχατη λύση για την εκλογή ΠτΔ, η ΝΔ είχε προτείνει την αναθεώρηση του άρθρου 54 παρ. 1 στην κατεύθυνση της συνταγματικής κατοχύρωσης αναλογικού εκλογικού συστήματος.</p>
      <p>
        <b>Ιδού τι έγραφε η πρόταση της ΝΔ:</b>
      </p>
      <p>Του άρθρου 54 παρ. 1, ως προς το εκλογικό σύστημα. Και τούτο προς δύο κατευθύνσεις: Η πρώτη προσδιορίζεται από την ανάγκη ρητής καθιέρωσης μιας μορφής αναλογικού συστήματος, με δεδομένο το γεγονός ότι η ως τώρα κοινοβουλευτική μας εμπειρία έχει καταδείξει πως το αναλογικό σύστημα ανταποκρίνεται περισσότερο στις ανάγκες διεύρυνσης της δημοκρατικής νομιμοποίησης της Βουλής, συνακόλουθα δε της Κυβέρνησης, η οποία ούτως ή άλλως στηρίζεται στην εμπιστοσύνη της Βουλής. Και η δεύτερη προσδιορίζεται από την ανάγκη καθιέρωσης αποτελεσματικότερων εγγυήσεων για την αποφυγή της συχνής -και μάλιστα με αμιγώς κομματικά κριτήρια- αλλαγής του εκλογικού συστήματος.</p>
      <p>Την εν λόγω πρόταση είχε υπογράψει και ο σημερινός πρωθυπουργός. Ωστόσο, στις εγκλήσεις του Αλ. Τσίπρα για αυτήν την αντιφατική στάση απάντησε με τη γνωστή πλέον πρακτική συκοφάντησης του πολιτικού του αντιπάλου, τον οποίο αποκάλεσε αδιάβαστο.</p>
      <p>Υπενθυμίζεται ότι το ίδιο είχε πράξει ο Κυρ. Μητσοτάκης και για τις περιβόητες δηλώσεις του Στέλιου Πέτσα για το προσφυγικό, χαρακτηρίζοντας και τότε τον πρόεδρο του ΣΥΡΙΖΑ «ψεύτη». Όταν αποκαταστάθηκε η αλήθεια με την επιβεβαίωση των λεγόμενων του Αλέξη Τσίπρα, ο πρωθυπουργός όχι μόνο δεν ζήτησε συγγνώμη αλλά απάντησε μπροστά σε όλη τη Βουλή ότι έχει μία χώρα να κυβερνήσει και δεν μπορεί να ασχολείται με ζητήματα ήσσονος σημασίας. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>