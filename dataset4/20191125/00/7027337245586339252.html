<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700054/%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%AE%D8%A7%D9%86%D9%87-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="کاهش قیمت خانه در تهران"/>
    <meta property="og:description" content="جدیدترین گزارش وزارت راه‌و شهرسازی از کاهش قیمت هر مترمربع خانه در آبان‌ماه در شهر تهران خبر می‌دهد. بر اساس این گزارش قیمت هر مترمربع خانه در دومین ماه پاییز به ۱۲ میلیون و ۶۱۷ هزار تومان کاهش یافت."/>
  </head>
  <body>
    <article>
      <h1>کاهش قیمت خانه در تهران</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040451_982.jpg"/>
      </figure>
      <p>جدیدترین گزارش وزارت راه‌و شهرسازی از کاهش قیمت هر مترمربع خانه در آبان‌ماه در شهر تهران خبر می‌دهد. بر اساس این گزارش قیمت هر مترمربع خانه در دومین ماه پاییز به ۱۲ میلیون و ۶۱۷ هزار تومان کاهش یافت.</p>
      <p>دفتر برنامه‌ریزی و اقتصاد مسکن وزارت راه و شهرسازی، جدیدترین وضعیت معاملات بازار پایتخت در آبان‌ماه را منتشر کرد.</p>
      <p>بر اساس این گزارش متوسط قیمت هر متر مربع خانه در پایتخت، ۱۲ میلیون و ۶۱۷ هزار و ۶۰۰ تومان است که نسبت به مهرماه ۹۸ حدود ۲ درصد کاهش قیمت داشته و در هر متر مربع ۲۳۰ هزار تومان کاهش یافته است.</p>
      <p>متوسط قیمت هر متر مربع خانه در مهر ماه امسال ۱۲ میلیون و ۸۴۸ هزار تومان بود.</p>
      <p>این گزارش اما از افزایش تعداد معاملات مسکن به نسبت نخستین ماه پاییز و همچنین آخرین ماه تابستان امسال خبر می‌دهد که می‌تواند نشانه‌ای از کاهش سرعت رکود معاملات همزمان با ثبات نسبی قیمت خانه باشد.</p>
      <p>در آبان ماه۴ هزار و ۶۸ فقره معامله مسکن ثبت شده است که نسبت به ماه گذشته حدود ۵۰۰ فقره افزایش داشته و از رشد ۱۵ درصدی معاملات در سطح پایتخت خبر می‌دهد.</p>
      <p>وضعیت معاملات پایتخت در شهریورماه امسال به تعداد ۲ هزار و ۸۵۵ فقره رسیده بود که در نیمه دوم سال و همزمان با ثبات قیمت ارز روند رو به رشدی را شاهد هستیم.</p>
      <p>در گزارش جدید وزارت راه و شهرسازی منطقه یک همچنان به عنوان گران‌ترین منطقه پایتخت با متوسط قیمت ۲۴ میلیون و ۹۸۶ هزار و ۱۰۰ تومان در هر متر مربع به فروش رفته است و منطقه ۵ پایتخت با میانگین قیمتی، ۱۴ میلیون و ۵۴۱ هزار و ۵۰۰ تومان به عنوان پرتعدادترین منطقه از نظر فروش خانه بوده است.</p>
    </article>
  </body>
</html>