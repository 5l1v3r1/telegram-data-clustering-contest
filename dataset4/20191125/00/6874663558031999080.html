<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774441,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="אסי שמלצר: &quot;מה שיפתור את הפקקים זה רק הסעת המונים&quot;"/>
    <meta property="og:description" content="בוועידת Mind the Tech TLV של כלכליסט ובנק לאומי אמר יו&quot;ר קבוצת שלמה אחזקות שניהול צי רכב מאפשר לאסוף מידע שמספק ערך ללקוח: &quot;יש אינדיקציות שאני יודע עוד לפני שהלקוח בכלל נכנס לרכב, זה מאפשר תחזוקה טובה ופחות תקלות&quot;"/>
  </head>
  <body>
    <article>
      <h1>אסי שמלצר: "מה שיפתור את הפקקים זה רק הסעת המונים"</h1>
      <h2>בוועידת Mind the Tech TLV של כלכליסט ובנק לאומי אמר יו"ר קבוצת שלמה אחזקות שניהול צי רכב מאפשר לאסוף מידע שמספק ערך ללקוח: "יש אינדיקציות שאני יודע עוד לפני שהלקוח בכלל נכנס לרכב, זה מאפשר תחזוקה טובה ופחות תקלות"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ליאור גוטמן</a></address>
      <p>"מה שיפתור את בעיית הפקקים זה רק שיפור בהסעת המונים. אחרי שתהיה לנו אחת, נוכל לדבר על מודלים חדשים ושימוש בפיתרונות אחרים כמו אגרות גודש או הגבלות של נסיעה לעיר". כך אמר הבוקר (ב) יו"ר קבוצת שלמה אחזקות אסי שמלצר בוועידת Mind the Tech TLV של כלכליסט ובנק לאומי.</p>
      <p>שמלצר שוחח עם עורך כלכליסט TECH אליחי וידל על אפשרויות החדשנות בעולם הרכב. קבוצת שמלצר נחשבת לקבוצת הרכב הגדולה בישראל עם צי ליסינג והשכרה של יותר מ-70 אלף מכוניות, הפעלת רשת מוסכים ומגרשי מכירת רכב, כמו גם חברת ביטוח.</p>
      <figure>
        <img src="https://images1.calcalist.co.il/PicServer3/2019/11/25/949863/CAL167562L.jpg"/>
        <figcaption>אסי שמלצר, יו"ר קבוצת שלמה אחזקות בשיחה עם אליחי וידל בוועידת Mind the Tech TLV של כלכליסט ובנק לאומי <br/>צילום: יריב כץ</figcaption>
      </figure>
      <p>"אני רוצה לדבר על שלושה דברים שקשורים לעולמות שלנו – דאטה, ניתוח וחשמול. יש לנו היום אפשרות להתחבר גם עם הרכב וגם עם הנהג, כל אחד בגזרה שלו. את המידע שאנחנו אוספים אפשר לשתף. הנדבך השלישי הוא עולם הרכב החדש שמשלב חשמול וניטור אחרי טעינה של מכוניות", אמר שמלצר.</p>
      <p>שמלצר התייחס לחזון הרכב האוטונומי כרחוק מיישום. "אני לא רואה בעתיד הקרוב כניסה של רכב אוטונומי. אנחנו עוד לא שם. אולי העולם הזה רלוונטי בשלב הזה באזורי מסחר ושירות סגורים ולא בכביש הציבורי, אנחנו עוד לא שם".</p>
      <p>בהתייחסו לניהול מאגרי מידע וחדשנות שמלצר טען שמבחינתו כל נהג תורם לו לאיסוף המידע הנדרש לניהול ציי רכב ומאגר של נהגים.</p>
      <p>"ניהול צי רכב הוא משהו דינמי עם עשרות אלפי משתמשים. זה גם הנהג, גם המשפחה שלו שנוסעת ברכב וגם האוטו עצמו. אנחנו נייצר כלים מהמידע שיש לנו ועסקים שלא יעשו את זה לא יוכלו להתקיים.</p>
      <p>"זה מתחיל במידע על הרכב והטיפול בו, או השחיקה של הבלמים, ועד הכלים שיש לנו לגבי אופן הנהיגה של כל נהג. הפירמידה מתחילה ברכב עם המוניטורים על הרכב. זה שירות ללקוח לרבות מידע האם הרכב מתחמם, מה מצב הבלמים או הסוללה. אלו אינדיקציות שאני יודע עוד לפני שהלקוח בכלל נכנס לרכב. זה מאפשר לי ליצור איתו קשר ומייצר תחזוקה טובה ופחות תקלות כי אני יוצר קשר יזום עם הלקוח.</p>
      <p>"הרובד השני יכול להיות עוצמות הסיבוב במהלך הנהיגה לו, וביום שנוכל לייצר תעודת זהות על הרכב זה יעניק ללקוח מידע הרבה יותר טוב על רכב מאשר בדיקה אקראית שמבצעים במכוני בדיקה לפני הרכישה. זה מנוע צמיחה של מידע שאמור להוביל לייצור הכנסות עתידיות", סיכם שמלצר.</p>
    </article>
  </body>
</html>