<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939670/%D8%B9%D8%B1%D8%B6%D9%87-%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D8%B1%D9%88%D9%85%DB%8C%D8%B2%DB%8C-%D8%A7%DB%8C%D8%B1%D8%A7%D9%86%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="عرضه جدیدترین بازی‌های رومیزی ایرانی"/>
    <meta property="og:description" content="بازی‌های رومیزی (بُردگیم‌ها) در این دوره به طور ویژه مورد توجه سرمایه‌گذاران قرار خواهد گرفت.به گزارش خبرگزاری صدا و سیما به نقل از اداره کل روابط عمومی و امور بین‌الملل کانون، محسن حموله با اشاره به این‌که از بازی‌های رومیزی در سال‌های اخیر در سطح جهان استقبال و در صنعت اسباب بازی، به یکی از شاخه‌های مهم و جدی تبدیل شده است، افزود: براساس سیاست‌های جشنواره ملی اسباب‌بازی، در این دوره بحث طراحی اسباب‌بازی و معرفی افراد جوان و خلاق جزو اولویت‌های کار بوده است."/>
  </head>
  <body>
    <article>
      <h1>عرضه جدیدترین بازی‌های رومیزی ایرانی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>بازی‌های رومیزی (بُردگیم‌ها) در این دوره به طور ویژه مورد توجه سرمایه‌گذاران قرار خواهد گرفت.<br/><br/>به گزارش خبرگزاری صدا و سیما به نقل از اداره کل روابط عمومی و امور بین‌الملل کانون، محسن حموله با اشاره به این‌که از بازی‌های رومیزی در سال‌های اخیر در سطح جهان استقبال و در صنعت اسباب بازی، به یکی از شاخه‌های مهم و جدی تبدیل شده است، افزود: براساس سیاست‌های جشنواره ملی اسباب‌بازی، در این دوره بحث طراحی اسباب‌بازی و معرفی افراد جوان و خلاق جزو اولویت‌های کار بوده است.</p>
      <p>دبیر پنجمین جشنواره اسباب‌بازی گفت: با توجه به رعایت نکردن حق نشر (کپی‌رایت) در صنعت اسباب‌بازی ایران، اکثر تولیدات، الگوگرفته از نمونه‌های خارجی است بنابراین کانون پرورش فکری کودکان و نوجوانان بعد از جشنواره چهارم، یکی از سیاست‌های کاری خود را به توجه ویژه به طراحی اسباب‌بازی و کپی‌رایت آن معطوف کرد.</p>
      <p>به گفته مدیرکل سرگرمی‌های سازنده‌های کانون، با همین هدف بود که دومین رویداد ملی ایده‌بازار برگزار شد و در گام اول ۱۲۰ نفر در سامانه این رویداد، طرح‌ها و ایده‌هاشان را ارائه دند و در نهایت استادان این حوزه ۴۰ نفر را برای آموزش تخصصی انتخاب کردند که در پایان، پس از برپایی کارگاه‌ها و نشست‌های آموزشی، ۲۰ طرح برگزیده به مرحله ماکت‌سازی رسید.</p>
      <p>وی افزود: این نمونه‌های برگزیده، در پنجمین جشنواره‌ی ملی اسباب‌بازی، پیش روی سرمایه‌گذاران و تولیدکنندگان قرار خواهد گرفت که به نوبه‌ی خود، ممکن است به انتخاب و سرمایه‌گذاری برای تولید انبوه برسد.</p>
      <p>به گفته مدیرکل سرگرمی‌های سازنده‌های کانون، برخی از این طرح‌های ماکت‌شده، حتی پیش از جشنواره پنجم به مرحله تولید انبوه رسیده است.</p>
      <p>حموله با اشاره به صنعت بازی‌های رومیزی، گفت: از میان آثار برتر دومین رویداد ایده‌بازار، ۷ اثر در دایره‌ی بازی رومیزی (بردگیم) است که در این دوره، با توجه به سیاست‌گذاری‌های خاص برای این حوزه، شاهد اتفاق‌های خوبی در زمینه سرمایه‌گذاری خواهیم بود.</p>
      <p>علاقه‌مندان به بازی‌های رومیزی می‌توانند در روز‌های جشنواره در بخش نمایشگاه ترویجی از نزدیک شاهد این نمونه‌های ایرانی باشند و ضمن بازی با آن، با دنیای بازی‌های رومیزی آشنا شوند.</p>
      <p>دبیر پنجین جشنواره ملی همچنین خبر داد که امسال با برخی نهاد‌ها هماهنگی‌هایی انجام شده است که در صورت نهایی‌شدن، در برخی از مکان‌های عمومی، بازی‌های رومیزی تعبیه شود تا هم امکان بازی و آشنایی مردم با آن‌ها پدید آید، هم امکان خرید از سوی مردم و نیز سرمایه‌گذاران و تولیدکنندگان بیشتر فراهم شود.</p>
      <p>ولی افزود: دبیرخانه جشنواره هماهنگی خوبی با شورای همکاری مراکز بازی رومیزی داشته تا با حضور متخصصان و تولیدکنندگان این بازی‌ها، عموم مردم بیشتر با این صنعت سرگرمی آشنا شوند.</p>
      <p>امسال علاوه بر حضور در بخش ترویجی، تولیدکنندگان این بازی‌ها در بخش نمایشگاه تخصصی نیز آثار خود را به فروش می‌رسانند.</p>
      <p>پنجمین جشنواره ملی اسباب‌بازی از ۷ تا ۱۳ دی در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب تهران برگزار می‌شود.</p>
    </article>
  </body>
</html>