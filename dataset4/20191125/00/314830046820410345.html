<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939645/%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%B9%D8%AF%D9%85-%D9%88%D8%A7%D8%B1%DB%8C%D8%B2-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C-%D8%A8%D9%87-%D8%AD%D8%B3%D8%A7%D8%A8-%D8%A8%D8%B1%D8%AE%DB%8C-%D8%A7%D8%B2-%D8%B3%D8%B1%D9%BE%D8%B1%D8%B3%D8%AA%D8%A7%D9%86-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="انتقاد از عدم واریز یارانه معیشتی به حساب برخی از سرپرستان خانوار"/>
    <meta property="og:description" content="عضو کمیسیون اقتصادی مجلس گفت: مجلس مُصر به اجرای قانون و توزیع عادلانه یارانه معیشتی میان مردم است، از این رو دولت باید هر چه سریع تر نسبت به پرداخت این بسته معیشتی به خانوارهای جا مانده اقدام کند."/>
  </head>
  <body>
    <article>
      <h1>انتقاد از عدم واریز یارانه معیشتی به حساب برخی از سرپرستان خانوار</h1>
      <h2>نادری با تاکید بر تنظیم بازار مطرح کرد</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>عضو کمیسیون اقتصادی مجلس گفت: مجلس مُصر به اجرای قانون و توزیع عادلانه یارانه معیشتی میان مردم است، از این رو دولت باید هر چه سریع تر نسبت به پرداخت این بسته معیشتی به خانوارهای جا مانده اقدام کند.</i>
      </p>
      <p>شهاب نادری عضو کمیسیون اقتصادی مجلس در گفت‌وگو با خانه ملت، با انتقاد از عدم واریز یارانه معیشتی به حساب برخی از سرپرستان خانوار، گفت: مهلت دولت برای واریز یارانه معیشتی به حساب خانوارها پایان یافت، اما متأسفانه هنوز بسیاری از خانوارهای ضعیف و متوسط جامعه از جمله برخی از بازنشستگان این مبلغ را دریافت نکرده اند.</p>
      <p>
        <b>تاکید مجلس بر اجرای قانون و توزیع عادلانه یارانه معیشتی</b>
      </p>
      <p>نماینده مردم اورامانات در مجلس شورای اسلامی ادامه داد: مجلس مصر به اجرای قانون و توزیع عادلانه یارانه معیشتی میان مردم است، از این رو دولت باید هر چه سریع تر نسبت به پرداخت این یارانه به خانوارهای جا مانده اقدام کند.به نظر من بسیاری از مردم باید یارانه معیشتی دریافت کنند و دولت باید در این راستا حرکت کند.</p>
      <p>نادری از تدوین طرح شفاف سازی درآمدهای حاصل از افزایش قیمت بنزین در مجلس خبر داد و گفت: این طرح برای شفاف سازی منابع حاصل از افزایش قیمت بنزین تدوین و ارایه شده و قرار است که بر اساس این طرح، حساب جداگانه ای برای درآمدهای مذکور در خزانه ایجاد شود.</p>
      <p>عضو کمیسیون اقتصادی مجلس ادامه داد: دولت باید از راه کارهای مختلف برای کاهش فشار اقتصادی بر جامعه و تنظیم بازار استفاده کند تا شرایط اقتصادی دچار تلاطم و نوسان نشود.</p>
    </article>
  </body>
</html>