<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939699/%D8%A7%D8%AE%D8%AA%D9%84%D8%A7%D9%81-%D8%B3%D8%B1%D9%85%D8%B1%D8%A8%DB%8C-%D9%88-%D8%B3%D8%AA%D8%A7%D8%B1%D9%87-%D9%BE%D8%A7%D8%B1%DB%8C%D8%B3-%D8%AF%D8%B1%D8%A2%D8%B3%D8%AA%D8%A7%D9%86%D9%87-%D8%A8%D8%A7%D8%B2%DB%8C-%D8%A8%D8%A7-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="اختلاف سرمربی و ستاره پاریس درآستانه بازی با رئال مادرید"/>
    <meta property="og:description" content="پی اس جی فردا در برنابئو یکی از حساس‌ترین بازی‌های فصل خود را پیش رو دارد، اما در آستانه این بازی اوضاع بین توماس توخل (سرمربی) و نیمار خوب پیش نمی‌رود."/>
  </head>
  <body>
    <article>
      <h1>اختلاف سرمربی و ستاره پاریس درآستانه بازی با رئال مادرید</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>پی اس جی فردا در برنابئو یکی از حساس‌ترین بازی‌های فصل خود را پیش رو دارد، اما در آستانه این بازی اوضاع بین توماس توخل (سرمربی) و نیمار خوب پیش نمی‌رود.</p>
      <p>به گزارش تابناک ورزشی، پی اس جی صدرنشین گروه A. لیگ قهرمانان است و رئال مادرید با ۵ امتیاز اختلاف این تیم را تعقیب می‌کند. رئال که بازی رفت را به پاریسی‌ها ۳-۰ باخته، برای هموار کردن مسیر صعودش به دور بعد، محکوم به کسب سه امتیاز است.</p>
      <p>برخلاف بازی رفت، پی اس جی با تمام قوا به میدان خواهد رفت. نیمار و امباپه در بازی رفت غایب بودند، ولی برای بازی فردا مشکلی نخواهند داشت، ولی از بین این دو، احتمالا نیمار کار را از روی نیمکت شروع می‌کند. ستاره برزیلی پس از دو ماه دوری از میادین، جمعه شب برابر لیل از ابتدا در ترکیب قرار گرفت، ولی در نیمه دوم جای خود را به امباپه داد. نمایش نیمار چندان خوب نبود و او که از تعویضش نیز ناراضی بود، مستقیما به رختکن رفت.</p>
      <p>توماس توخل در نشست خبری بازی فرم نه چندان خوب نیمار را به دوری او از میادین مربوط دانست و در مورد رفتنش به رختکن نیز گفت که این مشکل را حل خواهد کرد؛ با این حال رسانه‌های فرانسوی اعتقاد دارند که توخل فعلا روی نیمار به عنوان بازیکن ثابت حساب نمی‌کند و برابر رئال ترجیح می‌دهد از مثلث امباپه، دی ماریا و ایکاردی استفاده کند. به خصوص فرم عالی این هفته‌های دی ماریا و ایکاردی، چاره‌ای دیگر برای توخل باقی نمی‌گذارد.</p>
      <p>لوپاریزین در این مورد نوشته است که نیمکت نشینی نیمار برابر رئال، نوعی آغاز پروژه خراب کردن ستاره برزیلی در پی اس جی خواهد بود. بازیکنی که تابستان مصمم به جدایی بود و خشم باشگاه و هواداران را باعث شد.</p>
      <p>نیمار تاکنون ۴ بار در برنابئو به میدان رفته است. سه بار با پیراهن بارسا و یک بار با پیراهن پی اس جی. او دو سال پیش در بازی رفت یک هشتم نهایی لیگ قهرمانان، از ابتدا در ترکیب پی اس جی برابر رئال حاضر بود، ولی نتوانست مانع شکست ۳-۱ تیمش شود. شرایط برای او فردا چگونه خواهد بود؟</p>
    </article>
  </body>
</html>