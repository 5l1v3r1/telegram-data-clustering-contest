<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/popradski-pediatri-chcu-ockovanim-zabranit-prenosu-chripky-na-pacienta-cl722858.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Popradskí pediatri chcú očkovaním zabrániť prenosu chrípky na pacienta"/>
    <meta property="og:description" content="24hod.sk - Popradskí pediatri chcú očkovaním zabrániť prenosu chrípky na pacienta - Ilustračná snímka."/>
  </head>
  <body>
    <article>
      <h1>Popradskí pediatri chcú očkovaním zabrániť prenosu chrípky na pacienta</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Poprad 25. novembra (TASR) – Pediatri v popradskej nemocnici chcú aktívnym prístupom zabrániť prenosu chrípky na pacienta a v tejto súvislosti sa v pondelok hromadne dali zaočkovať proti tomuto ochoreniu. Pediater Miroslav Repko potvrdil, že chcú prekonať hranicu 70 percent zaočkovanosti u lekárov na ich oddelení a zároveň tak motivovať aj ostatných zdravotníckych pracovníkov v nemocnici.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574704274.'"/>
      </figure>
      <p><i>„Očkovanie zdravotníkov sme na našom oddelení sledovali v sezóne 2017/2018, kedy bola zaočkovanosť lekárov na úrovni 29 percent. Z pohľadu nelekárskych pracovníkov to boli len štyri percentá, čo približne zodpovedá celoslovenskému priemeru. Tento rok sme o tejto téme viac rozprávali, upozornili sme ich na to, že máme novú tetravalentnú očkovaciu látku a doteraz sme u lekárov zaznamenali dvojnásobný nárast počtu zaočkovaných,“</i> skonštatoval Repko. Zároveň upozornil, že zdravotnícki pracovníci patria do rizikovej skupiny v súvislosti s chrípkou, keďže pracujú v infekčnom prostredí, môžu sa nakaziť od chorých pacientov a preniesť chorobu domov. Zároveň môžu byť zdrojom nákazy a nakaziť tak iných pacientov. <i>„Možno my pediatri sme ešte citlivejší na toto, pretože pracujeme s deťmi, aj zdravými, ale aj s kriticky chorými. Práve preto si myslím, že je dôležité o tom hovoriť a očkovať sa proti chrípke,“</i> zdôraznil Repko s tým, že najideálnejší čas na očkovanie je štyri až šesť týždňov pred začiatkom chrípkovej sezóny, teda do konca roka, prípadne začiatkom toho budúceho.<br/><br/>Aj preto lekári z pediatrie organizujú vakcinačné dni v popradskej nemocnici a dávajú tak priestor zaočkovať sa aj zdravotníkom z iných oddelení. <i>„Okrem zníženia rizika cirkulácie vírusu chrípky v nemocnici, má organizované očkovanie na pracovisku za cieľ zabezpečiť plynulý chod nemocnice, zamedziť absenciám nášho personálu a postarať sa tak na 100 percent o našich pacientov v období chrípkových epidémií,“</i> dodáva medicínsky riaditeľ Nemocnice Poprad, a. s., Miloš Kňaze.<br/><br/>Primárka pediatrie s JIS Beáta Šoltýsová upozornila, že na ich oddelení ležia mnohí pacienti, pre ktorých by mohol mať kontakt s personálom nakazeným chrípkou závažné dôsledky. <i>„Preto sa snažíme, aby k pacientom, ktorí majú oslabený imunitný systém, alebo deťom ležiacim na JIS, mali prístup len zaočkovaní lekári,“</i> dodáva s tým, že očkovanie prinieslo veľký pokrok v prevencii mnohých ochorení. Víta túto iniciatívu najmä mladých lekárov a verí, že sa zvýši povedomie aj u medicínskych pracovníkov o očkovaní proti chrípke. Zároveň priznala, že nie všetci zdravotníci majú jasné a relevantné informácie o očkovaní, a preto je dôležité toto povedomie zvýšiť.<br/><br/>Projekt Slovenskej epidemiologickej a vakcionologickej spoločnosti <i>„Chránime našich pacientov. Očkujeme sa proti chrípke“</i>, ktorý pokračuje už piaty rok, vznikol s primárnym cieľom informovať o potrebe očkovania zdravotníkov proti chrípke, a tým chrániť hospitalizovaných pacientov. Z prieskumov vyplýva, že neočkovaní zdravotníci majú 3,4-krát vyššie riziko dostať chrípku, ako neočkovaný zdravý dospelý človek. Napriek tomu sa Slovensko radí medzi krajiny s dlhodobo najnižšou ochranou zdravotníkov očkovaním. <i>„V súčasných legislatívnych podmienkach a podmienkach poisťovní je veľmi zložité a komplikované zabezpečiť organizované hromadné očkovanie zdravotníkov na pracovisku, čo je veľkou bariérou, ktorá významným spôsobom negatívne vplýva na ochotu a záujem o očkovanie u našich zamestnancov,“</i> uzatvára Kňaze.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>