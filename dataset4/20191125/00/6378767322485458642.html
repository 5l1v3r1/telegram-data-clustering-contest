<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/mfsr-pripravilo-pozmenujuci-navrh-k-rozpoctu-upravia-sa-prijmy-cl722878.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="MFSR pripravilo pozmeňujúci návrh k rozpočtu, upravia sa príjmy"/>
    <meta property="og:description" content="24hod.sk - MFSR pripravilo pozmeňujúci návrh k rozpočtu, upravia sa príjmy - Na snímke minister financií Ladislav Kamenický počas 159. rokovania vlády 4. júna 2019 v Bratislave."/>
  </head>
  <body>
    <article>
      <h1>MFSR pripravilo pozmeňujúci návrh k rozpočtu, upravia sa príjmy</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke minister financií Ladislav Kamenický počas 159. rokovania vlády 4. júna 2019 v Bratislave.</b><br/>Bratislava 25. novembra (TASR) - Rezort financií pripravil pozmeňujúci návrh k návrhu rozpočtu verejnej správy na budúci a nasledujúce roky, ktorým sa majú upraviť príjmy aj výdavky. Rezort financií zároveň upustil od zvýšenia spotrebnej dane z tabakových výrobkov, ktorá mala priniesť dodatočné zdroje do rozpočtu. Pozmeňujúci návrh odobril v pondelok parlamentný finančný výbor. Tiež odporučil na ďalšie prerokovanie návrh zákona o štátnom rozpočte.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574693933.'"/>
      </figure>
      <p>Minister financií Ladislav Kamenický (Smer-SD) pozmeňujúci návrh zdôvodnil tým, že rezort financií síce vníma všetky riziká rozpočtu, nemá však dosah na prijímanie opatrení v parlamente, čo môže znamenať nedodržanie cieľa. Zároveň priblížil, že od predloženia návrhu o štátnom rozpočte do parlamentu nastalo viacero zmien. "Je na ne potrebné reagovať prostredníctvom pozmeňujúceho návrhu. Reaguje aj na prijaté návrhy v parlamente," doplnil Kamenický. Priznal, že rozpočet zostavený na tento rok predpokladal vyrovnané hospodárenie, od jeho prijatia však nastalo niekoľko skutočností, v dôsledku ktorých má byť v tomto roku deficit 0,68 % hrubého domáceho produktu (HDP).<br/><br/>"<i>Pozitívnou informáciou je, že po očistení o úrokové náklady na verejný dlh by mali byť verejné financie opätovne v primárnom prebytku aj v roku 2019</i>," uviedol minister. V budúcom roku má byť schodok 0,49 % HDP, vyrovnané hospodárenie má byť až od roku 2021 a 2022. "<i>Pracujem v oveľa horších podmienkach ako môj predchodca a snažím sa, aby boli zdravé verejné financie. Odmietam debatu, že my máme deficit do jedného percenta a tvárime sa, ako keby sa išli 'zložiť' verejné financie</i>," adresoval opozičným kritikom rozpočtu Kamenický.<br/><br/>Po novom dochádza k zníženiu príjmov štátneho rozpočtu z dôvodu vypustenia odvodu zo zisku od štátneho podniku Lesy SR v sume päť miliónov eur. Z dôvodu rastu minimálnych dôchodkov sa zvyšujú výdavky rezortu práce o 80,5 milióna eur. V kapitole ministerstva zdravotníctva sa zvyšujú výdavky o 4,55 milióna eur v súvislosti s krytím výpadku príjmov verejného zdravotného poistenia z dôvodu schvaľovania novely zákona o dani z príjmov, ktorou sa rieši podpora mobility pracovnej sily a má sa zaviesť inštitút podnikových bytov. <br/><br/>Ministerstvo upustilo aj od zámeru zvýšiť spotrebnú daň pri tabaku, ktorá mala priniesť dodatočné zdroje do štátneho rozpočtu. Kamenický vyčíslil, že v dôsledku tohto kroku dochádza k výpadku príjmov o 101,8 milióna eur. Naopak, pozitívny vplyv na príjmy štátu bude mať podľa Kamenického zvýšenie bankového odvodu, ktoré má priniesť 114,1 milióna eur. "<i>Banky napriek zavedeniu bankového odvodu každoročne zvyšujú zisky. Ziskovosť bánk na Slovensku je na úrovni toho, čo je priemer Európskej únie. Osobne som presvedčený, že odvod nemôže narušiť stabilitu finančného systému</i>," doplnil Kamenický. Parlament by mal o návrhu rokovať v úvode schôdze, ktorá sa začína v utorok 26. novembra.<br/><br/>"<i>V záujme dodržania cieľa na rok 2020 v podobe schodku rozpočtu verejnej správy na úrovni 0,49 % hrubého domáceho produktu (HDP) sa znižujú výdavky v kapitole Všeobecná pokladničná správa (VPS) o 105,5 milióna eur. Zároveň sa presúvajú výdavky v objeme 25 miliónov eur z kapitoly VPS do kapitoly ministerstva pôdohospodárstva tak, aby v roku 2020 bolo na realizáciu podpôr štátnej pomoci a národných podpôr smerujúcich do pôdohospodárstva k dispozícii celkovo 50 miliónov eur</i>," vyčíslil Kamenický.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>