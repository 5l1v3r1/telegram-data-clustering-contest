<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939515/%D8%A7%D9%84%D8%AA%D9%87%D8%A7%D8%A8-%D9%85%D8%AC%D8%AF%D8%AF-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%A7%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%AC%D9%86%D9%88%D8%A8%DB%8C-%D8%B9%D8%B1%D8%A7%D9%82-%DA%AF%D8%B1%D9%88%D9%87%DA%A9%E2%80%8C%D9%87%D8%A7%DB%8C%DB%8C-%D8%A7%D8%B2-%D8%AA%D8%B8%D8%A7%D9%87%D8%B1%D8%A7%D8%AA-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="التهاب مجدد در بغداد و استان‌های جنوبی/ عراق: گروهک‌هایی از تظاهرات سوء استفاده می‌کنند"/>
    <meta property="og:description" content="امروز (یکشنبه) بار دیگر تظاهرات در مناطق مختلف عراق شاهد درگیری‌هایی شده است، سخنگوی نیروهای امنیتی عراق تاکید کرد، گروهک‌هایی هستند که از تظاهرات برای حمله به تاسیسات نفتی و بنادر سوء استفاده می‌کنند."/>
  </head>
  <body>
    <article>
      <h1>التهاب مجدد در بغداد و استان‌های جنوبی/ عراق: گروهک‌هایی از تظاهرات سوء استفاده می‌کنند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>امروز (یکشنبه) بار دیگر تظاهرات در مناطق مختلف عراق شاهد درگیری‌هایی شده است، سخنگوی نیروهای امنیتی عراق تاکید کرد، گروهک‌هایی هستند که از تظاهرات برای حمله به تاسیسات نفتی و بنادر سوء استفاده می‌کنند.</i>
      </p>
      <p>امروز (یکشنبه) بار دیگر تظاهرات در مناطق مختلف عراق شاهد درگیری‌هایی شده است، سخنگوی نیروهای امنیتی عراق تاکید کرد، گروهک‌هایی هستند که از تظاهرات برای حمله به تاسیسات نفتی و بنادر سوء استفاده می‌کنند.</p>
      <p>به گزارش ایسنا، به نقل از سایت النشره، سخنگوی نیروهای مسلح عراق امروز اعلام کرد، گروهک‌هایی از تظاهرات برای تلاش جهت نابودی و به آتش کشیدن تاسیاست دولتی، بنادر،‌ تاسیسات نفتی و اموال و منازل شهروندان سوء استفاده می‌کنند.</p>
      <p>این سخنگو گفت: با این گروهک‌ها با قاطعیت و با روحیه مسؤولانه برای ممانعت از تخریب برخورد می‌کنیم و عوامل پشت پرده را بازداشت خواهیم کرد.</p>
      <p>پیشتر سخنگوی وزارت کشور عراق نیز اعلام کرده بود، تظاهرات در بغداد طی ۲۴ ساعت گذشته منجر به کشته شدن سه تظاهرکننده و زخمی شدن ۱۰۷ تن شده در حالیکه بین آنها ۳۷ تن نیروهای امنیتی هستند. این درحالی است که شاهدان عینی به الجزیره از افزایش تعداد کشته‌ها به چهار تن خبر دادند.</p>
      <p>وی خاطرنشان کرد، گروهی سه فروشگاه فروش لوازم ورزشی در منطقه حافظ القاضی را آتش زدند و نیروهای امنیتی نیز سه مظنون را بازداشت کردند.</p>
      <p>در بصره نیز منابع محلی گفتند، تظاهرکنندگان تعدادی از خیابان‌ها و مسیرهای اصلی را به منظور ممانعت از رفتن کارمندان به محل‌های کارشان بستند، تظاهرکنندگان خواستار اعتصاب و دست کشیدن از کار در موسسات دولتی هستند.<br/><br/>خبرنگار الجزیره نیز گزارش داد، از ساعات اولیه صبح امروز تعداد زیادی از دانش‌آموزان و دانشجویان به میدان التحریر در مرکز بغداد رفتند این به رغم هشدار وزارت آموزش نسبت به اتخاذ تدابیری علیه دانشجویان و دانش‌آموزان غایب است.</p>
      <p>منطقه بین خیابان الرشید و پل الاحرار، جایی که بانک مرکز قرار دارد نیز طی دو روز گذشته شاهد درگیری‌هایی بود اما امروز صبح آرام بود.</p>
      <p>این در حالی است که شنبه نیز بغداد شاهد درگیری‌هایی بین نیروهای ضد شورش با تظاهرکنندگان در نزدیکی پل الاحرار در مرکز بغداد بود. در عین حال برای چهار روز متوالی درگیری‌ها در خیابان الرشید بغداد در جریان بود. تظاهرکنندگان قصد دارند از موانع بتنی به سمت پل الشهدا عبور کنند. پل الاحرار یکی از پل‌های اصلی در بغداد است.</p>
      <p>تظاهرکنندگان عراقی مسیرها و پل‌های اصلی در بصره و ذی قار را بستند. گفته می‌شود تعداد کشته‌های بصره به سه تن و تعداد زخمی‌ها به بیش از ۷۰ تن افزایش یافت. در پی رخدادهای این استان پلیس بصره سطح آماده باش خود را بالا برد.</p>
      <p>تظاهرکنندگان پل النصر در مرکز شهر ناصریه در استان ذی قار را بستند و مانع از حرکت افراد و عبور و مرور شدند آنها با تایرهای شعله ور ورودی پل را مسدود کردند. همچنین یک منبع پلیس استان ذی قار گفت: نیروهای امنیتی با شلیک تیر هوایی اجازه عبور صدها تن از معترضان را از پل الزیتون ندادند.</p>
      <p>از سوی دیگر، مقتدی صدر، رهبر جریان صدر مخالفت خود را با حمل تصاویر "خاندان صدر" در اعتراضات اعلام کرد و خواستار عدم فراگیری مدارس ابتدایی و بخش بهداشت در اعتصاب در صورت تداوم آن شد.</p>
      <p>صفحه صالح محمد العراقی نزدیک به مقتدی صدر در فیسبوک نوشت: نیروهای امنیتی باید دست در دست ملت بدهند و حمایت از تظاهرکنندگان عمل کنند و این نیروها نباید دست به تجاوز بزنند زیرا خداوند تظاهرکنندگان را دوست ندارد.<br/><br/>العراقی افزود: صدر به من اطلاع داده راضی نیست تصاویر خاندان صدر در دست معترضان باشد و شعارهایی برای آنها یا علیه آنها سر داده شود.</p>
      <p>صدر اعلام کرده در صورت تداوم اعتصابها بخش بهداشت و آموزش به خصوص مدارس ابتدایی از آن مستثنی شوند زیرا آموزش امری واجب است و نباید آینده‌شان تضییع شود.</p>
      <p>همچنین شورای استانداری نینوا در شمال عراق امروز نجم الجبوری سرلشکر بازنشسته را به عنوان استاندار جدید بعد از برکناری منصور المرعید استاندار سابق انتخاب کرد.</p>
      <p>عراق از اکتبر صحنه اعراضات گسترده علیه وضعیت اقتصادی بوده است که در جریان این اعتراضات تعدادی کشته و زخمی شدند.</p>
    </article>
  </body>
</html>