<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100370/1841139/Prvy-posun-v-pripade-zavrazdenej-Violy--Sekta-reaguje-na-policajnu-verziu--modelka-bola-jej-clenkou"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Prvý posun v prípade zavraždenej Violy? Sekta reaguje na policajnú verziu, modelka bola jej členkou"/>
    <meta property="og:description" content="BRATISLAVA - Prípad na smrť dobitej Violy Macákovej, ktorý otriasol Slovenskom, sa v týchto dňoch intenzívne vyšetruje. Na stole sú navyše nové fakty a polícia sa mala počas víkendu pohybovať v priestoroch prístavu, kde k otrasnému skutku malo dôjsť. Vyšetrovacie orgány sa majú dokonca zaujímať aj istá Apoštolská cirkev."/>
  </head>
  <body>
    <article>
      <h1>Prvý posun v prípade zavraždenej Violy? Sekta reaguje na policajnú verziu, modelka bola jej členkou</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Prvý posun v prípade zavraždenej Violy? Sekta reaguje na policajnú verziu, modelka bola jej členkou</h3>
      <p>
        <i>BRATISLAVA - Prípad na smrť dobitej Violy Macákovej, ktorý otriasol Slovenskom, sa v týchto dňoch intenzívne vyšetruje. Na stole sú navyše nové fakty a polícia sa mala počas víkendu pohybovať v priestoroch prístavu, kde k otrasnému skutku malo dôjsť. Vyšetrovacie orgány sa majú dokonca zaujímať aj istá Apoštolská cirkev.</i>
      </p>
      <p>Mladá Viola mala totiž patriť do náboženskej skupiny s názvom Otcov Dom. Podľa zistení <a href="https://www.cas.sk/clanok/913710/dva-tyzdne-po-vrazde-violy-34-velka-akcia-policie-vysetruju-clenov-cirkvi/">Nového Času</a> sa stredobodom záujmu polície v kontexte vyšetrovania tohto skutku stala aj spomínaná cirkev. Telo nebohej Violy pritom v bratislavskom prístave našli 11. novembra 2019. Pastor Vladimír Žák dokonca potvrdil, že ho v súvislosti s týmto incidentom navštívili policajti.</p>
      <p><b><i>„Nemôžem vám nič povedať, všetky otázky musíte smerovať na políciu. Policajti nás navštívili, respektíve navštívili všetkých, ktorí sa s Violkou posledné dva týždne pred smrťou stretli,“</i></b> povedal Žák pre Nový Čas.</p>
      <h4>Reakcia na sociálnej sieti</h4>
      <p>Po medializácii prípadu, že cirkev sa ocitla v hľadáčiku polície, sa Otcov Dom vyjadril priamo cez status na sociálnej sieti. Cirkev potvrdila, že nebohá Viola bola členkou tohto zoskupenia. <b><i>"Violka Macáková bola súčasťou nášho kresťanského spoločenstva Apoštolskej cirkvi - Otcov dom v Bratislave. Nesmierne nám chýba a s jej stratou aj spôsobom, akým zahynula sa tieto dni ako jej priatelia vysporadúvame veľmi ťažko,"</i></b> píše sa v stanovisku Apoštolskej cirkvi - Otcov dom v Bratislave.</p>
      <figure>
        <img src="https://img.topky.sk/big/2524933.jpg/stanovisko-Viola-Macakova-Otcov-dom.jpg"/>
      </figure>
      <p>Zdroj: Facebook/Otcov Dom - Father's House</p>
      <p>Vzhľadom na citlivosť a aktuálnosť celého prípadu sa ale predstavitelia spolku rozhodli nevyjadrovať sa k ďalším otázkam. <b><i>"Vzhľadom na žiadosť policajných vyšetrovateľov, s ktorými ako kresťanské spoločenstvo spolupracujeme ako aj prebiehajúce vyšetrovanie sme boli požiadaní neposkytovať ohľadom Violky žiadne ďaľšie informácie,"</i></b> uzavrelo cirkevné spoločenstvo Otcov dom cez pastora zboru Vlada Žáka.</p>
      <p>V osudné ráno krátko po deviatej hodine mali dobitú fotografku a učiteľku angličtiny nájsť na Prístavnej ulici okoloidúci robotníci. Tí okamžite zalarmovali pomoc. Podľa našich informácií mala byť doráňaná a podchladená, no stále dýchala. Keď prišli na miesto záchranári, bola už v bezvedomí. Resuscitácia pomohla a Violu mali napojiť na pľúcnu ventiláciu. Žiaľ, počas prevozu do nemocnice zomrela.</p>
    </article>
  </body>
</html>