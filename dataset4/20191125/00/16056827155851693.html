<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200882"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="তাইওয়ানে সামাজিক ব্যবসা সম্মেলনে যোগ দিলেন প্রফেসর ইউনূস"/>
    <meta property="og:description" content="নোবেল জয়ী প্রফেসর মুহাম্মদ ইউনূস তাইওয়ানে দ্বিতীয় সামাজিক ব্যবসা পূর্ব এশিয়া সম্মেলনে প্রধান অতিথি হিসেবে অংশ নেন। গত ১৭ থেকে ১৯ নভেম্বর এ সম্মেলন অনুষ্ঠিত হয়। প্রফেসর ইউনূস তাইওয়ানের বিলিয়নিয়ার ব্যবসায়ী টেরি গাউসহ দেশটির ব্যবসায়ী সম্প্রদায়ের সঙ্গে বৈঠক করেন। ফক্সকনের প্রতিষ্ঠাতা চেয়ারম্যান টেরি তাইওয়ানের সবচেয়ে ধনী ব্যক্তি হিসেবে পরিগণিত। টেরি গাউ তাইওয়ানের তরুণ সমাজকে সহায়তা করতে একটি সামাজিক ব্যবসা ভেঞ্চার ক্যাপিটাল ফান্ড তৈরি করার লক্ষ্যে ৩ মিলিয়ন মার্কিন ডলার অনুদানের ঘোষণা দেন যাতে দেশটির তরুণরা চাকরির পেছনে না ছুটে বরং নিজেরাই উদ্যোক্তায় পরিণত হতে পারে। এই ভেঞ্চার ক্যাপিটাল ফান্ডটি গঠিত হবে বাংলাদেশে সৃষ্ট নবীন উদ্যোক্তা কর্মসূচির আদলে যা এরই মধ্যে ৫৫ হাজারেরও বেশি তরুণ-তরুণীকে বিনিয়োগ সহায়তা দিয়েছে। সফরকালে প্রফেসর ইউনূস দেশটির তাওইয়ুয়ান নগরী পরিদর্শন করেন যা এশিয়ার প্রথম ও পৃথিবীর তৃতীয় সামাজিক ব্যবসা নগরী। নগরীর মেয়র ন্যাশনাল সেন্ট্রাল ইউনিভার্সিটি অব তাইওয়ানের সহযোগিতায় একটি সামাজিক ব্যবসা ফোরামের আয়োজন করেন যেখানে বিশ্ববিদ্যালয়টির ছাত্র ও শিক্ষকবৃন্দ ছাড়াও নগরীর ব্যবসায়ী সম্প্রদায় যোগ দেন। প্রফেসর…"/>
  </head>
  <body>
    <article>
      <h1>তাইওয়ানে সামাজিক ব্যবসা সম্মেলনে যোগ দিলেন প্রফেসর ইউনূস</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">মানবজমিন ডেস্ক</a></address>
      <p>নোবেল জয়ী প্রফেসর মুহাম্মদ ইউনূস তাইওয়ানে দ্বিতীয় সামাজিক ব্যবসা পূর্ব এশিয়া সম্মেলনে প্রধান অতিথি হিসেবে অংশ নেন। গত ১৭ থেকে ১৯ নভেম্বর এ সম্মেলন অনুষ্ঠিত হয়। প্রফেসর ইউনূস তাইওয়ানের বিলিয়নিয়ার ব্যবসায়ী টেরি গাউসহ দেশটির ব্যবসায়ী সম্প্রদায়ের সঙ্গে বৈঠক করেন। ফক্সকনের প্রতিষ্ঠাতা চেয়ারম্যান টেরি তাইওয়ানের সবচেয়ে ধনী ব্যক্তি হিসেবে পরিগণিত। টেরি গাউ তাইওয়ানের তরুণ সমাজকে সহায়তা করতে একটি সামাজিক ব্যবসা ভেঞ্চার ক্যাপিটাল ফান্ড তৈরি করার লক্ষ্যে ৩ মিলিয়ন মার্কিন ডলার অনুদানের ঘোষণা দেন যাতে দেশটির তরুণরা চাকরির পেছনে না ছুটে বরং নিজেরাই উদ্যোক্তায় পরিণত হতে পারে। এই ভেঞ্চার ক্যাপিটাল ফান্ডটি গঠিত হবে বাংলাদেশে সৃষ্ট নবীন উদ্যোক্তা কর্মসূচির আদলে যা এরই মধ্যে ৫৫ হাজারেরও বেশি তরুণ-তরুণীকে বিনিয়োগ সহায়তা দিয়েছে। সফরকালে প্রফেসর ইউনূস দেশটির তাওইয়ুয়ান নগরী পরিদর্শন করেন যা এশিয়ার প্রথম ও পৃথিবীর তৃতীয় সামাজিক ব্যবসা নগরী। নগরীর মেয়র ন্যাশনাল সেন্ট্রাল ইউনিভার্সিটি অব তাইওয়ানের সহযোগিতায় একটি সামাজিক ব্যবসা ফোরামের আয়োজন করেন যেখানে বিশ্ববিদ্যালয়টির ছাত্র ও শিক্ষকবৃন্দ ছাড়াও নগরীর ব্যবসায়ী সম্প্রদায় যোগ দেন।</p>
      <p>প্রফেসর ইউনূস সম্মেলনের মূল ভাষণ প্রদান করেন।</p>
      <p>সম্মেলনে প্রফেসর ইউনূস নগরীর মেয়র চেং ওয়েন-সান এর সঙ্গে একটি সেশনে অংশ নেন। বর্তমানে দেশটির ১০টি বিশ্ববিদ্যালয়ে ইউনূস সোশ্যাল বিজনেস সেন্টার রয়েছে। তাইপেইতে অনুষ্ঠিত দ্বিতীয় সামাজিক ব্যবসা পূর্ব এশিয়া সম্মেলনে রাজনৈতিক নেতা, সরকারী কর্মকর্তা ও এই ১০টি বিশ্ববিদ্যালয়ের প্রেসিডেন্টগণ ছাড়াও দেশটির ব্যবসায়ী নেতৃবৃন্দ অংশগ্রহণ করেন।</p>
      <p>সম্মেলনে অংশগ্রহণকারী অন্যান্য বিশিষ্ট ব্যক্তিদের মধ্যে ছিলেন তাইওয়ানের সাবেক প্রধানমন্ত্রী, মাও চি-কুও, তাইওয়ান ফাইন্যান্সিয়াল হোল্ডিংস এর প্রধান নির্বাহী, ন্যাশনাল ওয়ার্কার এন্ড বিজনেস ইউনিয়ন কনসালটেন্ট, তাইপেই ইউনিভার্সিটি অব বিজনেস এর প্রেসিডেন্ট, গ্লোবাল ভিউজ মান্থলি এর প্রেসিডেন্ট এবং তাইওয়ানের যে ১০টি বিশ্ববিদ্যালয়ে ইউনূস সোশ্যাল বিজনেস সেন্টার প্রতিষ্ঠিত হয়েছে সে সকল বিশ্ববিদ্যালয়ের প্রধানগণ। প্রফেসর ইউনূস তাঁর পূর্ব এশিয়া সামাজিক ব্যবসা সফর শুরু করেন ১৩ই নভেম্বর চীনের শেনজেন থেকে।</p>
      <p>শেনজেন থেকে প্রফেসর ইউনূস জাপান সফর করেন। যেখানে তিনি কিয়োটোর রিওকোকু বিশ্ববিদ্যালয়ে অনুষ্ঠিত ওয়ার্ল্ড রিলিজিয়াস ফোরামে প্রধান অতিথি ও মূল বক্তা হিসেবে ভাষণ দেন। উল্লেখ্য যে, বিশ্ববিদ্যালয়টির ৩৮০তম প্রতিষ্ঠা বার্ষিকী ও এই ফোরাম একই সঙ্গে অনুষ্ঠিত হয়। বিশ্ববিদ্যালয়টির ৩৮০তম প্রতিষ্ঠা বার্ষিকীর অংশ হিসেবে প্রফেসর ইউনূস জাপানের সবচেয়ে প্রাচীন বিশ্ববিদ্যালয় রিওকোকু বিশ্ববিদ্যালয়ের ইউনূস সোশ্যাল বিজনেস সেন্টারটি উদ্বোধন করেন। ২০শে নভেম্বর জাপানের টোকিওতে ট্রাস্ট কর্পোরেশন কর্তৃক স্পন্সরকৃত সোশ্যাল বিজনেস ফোরাম ২০১৯-এ মূল ভাষণ প্রদান করেন। এই অনুষ্ঠানে যোগ দেন ১,৬০০ এর বেশি নারী উদ্যোক্তা।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>