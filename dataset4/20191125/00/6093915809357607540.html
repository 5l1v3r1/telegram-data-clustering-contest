<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/health/item/490319-%CE%BC%CF%80%CE%BF%CF%81%CE%B5%CE%AF-%CE%B7-vegan-%CE%BA%CE%B1%CE%B9-vegetarian-%CE%B4%CE%B9%CE%B1%CF%84%CF%81%CE%BF%CF%86%CE%AE-%CE%BD%CE%B1-%CE%B1%CF%85%CE%BE%CE%AE%CF%83%CE%B5%CE%B9-%CF%84%CE%BF%CE%BD-%CE%BA%CE%AF%CE%BD%CE%B4%CF%85%CE%BD%CE%BF-%CE%B5%CE%B3%CE%BA%CE%B5%CF%86%CE%B1%CE%BB%CE%B9%CE%BA%CE%BF%CF%8D"/>
    <meta property="og:site_name" content="thestival.gr"/>
    <meta property="article:published_time" content="2019-11-25T00:26:00+00:00"/>
    <meta property="og:title" content="Μπορεί η vegan και vegetarian διατροφή να αυξήσει τον κίνδυνο εγκεφαλικού;"/>
    <meta property="og:description" content="Ανησυχητικά είναι τα αποτελέσματα νέας βρετανικής έρευνας για όσους ακολουθούν χορτοφαγική διατροφή, καθώς όπως προκύπτει έχουν μεγαλύτερο κίνδυνο εμφάνισης εγκεφαλικού επεισοδίου."/>
  </head>
  <body>
    <article>
      <h1>Μπορεί η vegan και vegetarian διατροφή να αυξήσει τον κίνδυνο εγκεφαλικού;</h1>
      <address><time datetime="2019-11-25T00:26:00+00:00">25 Nov 2019, 00:26</time> by <a rel="author">Thestival team</a></address>
      <p>Ανησυχητικά είναι τα αποτελέσματα νέας βρετανικής έρευνας για όσους ακολουθούν χορτοφαγική διατροφή, καθώς όπως προκύπτει έχουν μεγαλύτερο κίνδυνο εμφάνισης εγκεφαλικού επεισοδίου.</p>
      <p>Μπορεί ο σύγχρονος τρόπος ζωής να προωθεί τη μείωση ή και την πλήρη αποχή από την κατανάλωση του κρέατος και των ζωικών προϊόντων, ωστόσο οι επιστήμονες πέρα από τα οφέλη αναζητούν και τις αρνητικές επιπτώσεις που έχει αυτού του είδους η διατροφή στον οργανισμό. Πιο πρόσφατο παράδειγμα οι ερευνητές του Πανεπιστημίου της Οξφόρδης που βρήκαν ότι οι vegans και οι vegetarians μπορεί να έχουν χαμηλότερο κίνδυνο εμφάνισης στεφανιαίας νόσου σε σχέση με όσους τρώνε κρέας, αλλά μεγαλύτερο κίνδυνο εμφάνισης εγκεφαλικού επεισοδίου.</p>
      <p>Όπως αναφέρεται στον Independent οι ερευνητές ανέλυσαν δεδομένα από περισσότερους από 48.000 ενήλικες που συμμετείχαν σε μια ευρύτερη μελέτη μεταξύ 1993 και 2001 και οι οποίοι, δεν είχαν ιστορικό καρδιακής νόσου ή εγκεφαλικού επεισοδίου. Οι συμμετέχοντες κλήθηκαν να απαντήσουν σε ερωτήσεις σχετικά με τον τρόπο ζωής τους, το ιατρικό ιστορικό και τη διατροφή τους, επιτρέποντας στην ερευνητική ομάδα να τους ταξινομήσει σε ομάδες ως κρεατοφάγους (24.428 άτομα), vegans και vegetarians (16.254 άτομα) ή pescatarians (7.506 άτομα). Κάποιες από αυτές τις ερωτήσεις επαναλήφθηκαν το 2010 και οι συμμετέχοντες ανακατατάχθηκαν αν είχαν αλλάξει στο μεταξύ τη διατροφή τους.</p>
      <p>Η κατάσταση της υγείας των συμμετεχόντων παρακολουθήθηκε μέσω ιατρικών αρχείων μέχρι τον Μάρτιο του 2016 και σε αυτό το χρονικό διάστημα σημειώθηκαν 2.820 περιστατικά στεφανιαίας νόσου και 1.072 περιπτώσεις εγκεφαλικού επεισοδίου.</p>
      <p>Αφότου έλαβαν υπόψη τους παράγοντες που μπορεί να επηρέαζαν τα αποτελέσματα, όπως η ηλικία, το φύλο, αν ήταν καπνιστές ή την κοινωνικοοικονομική τους κατάσταση, οι ερευνητές κατέληξαν ότι όσοι έτρωγαν μόνο ψάρι (pescatarians) είχαν 13% μικρότερο κίνδυνο καρδιακών παθήσεων από τους όσους έτρωγαν κρέας, ενώ οι χορτοφάγοι και οι vegans είχαν 22% μικρότερο κίνδυνο. Ωστόσο, οι χορτοφάγοι είχαν 20% μεγαλύτερο κίνδυνο εμφάνισης εγκεφαλικού επεισοδίου από όσους κατανάλωναν το κρέας και δεν υπήρχε ξεκάθαρη επίδραση για όσους έτρωγαν ψάρι.</p>
      <p>Συνολικά, τα ευρήματα έδειξαν ότι σε διάστημα 10 ετών και ανά 1.000 άτομα, υπήρχαν 10 λιγότερες περιπτώσεις στεφανιαίας νόσου σε χορτοφάγους και vegan, σε σύγκριση με όσους έτρωγαν κρέας, αλλά και 3 περισσότερες περιπτώσεις εγκεφαλικού επεισοδίου.</p>
      <p>Σύμφωνα με τους ερευνητές, ο αυξημένος κίνδυνος αγγειακού εγκεφαλικού επεισοδίου μπορεί να οφείλεται στα χαμηλότερα ποσοστά βιταμινών μεταξύ των χορτοφάγων και των vegans στη μελέτη. «Παρατηρήσαμε χαμηλότερα ποσοστά ισχαιμικής καρδιακής νόσου σε όσους τρώνε ψάρι (pescatarians) και στους χορτοφάγους σε σχέση με τους κρεατοφάγους, που φαίνεται να οφείλεται, τουλάχιστον εν μέρει, στο χαμηλότερο δείκτη μάζας σώματος και στη χαμηλότερη αρτηριακή πίεση, την υψηλή χοληστερόλη, και τον διαβήτη που σχετίζεται με αυτές τις δίαιτες», εξήγησαν οι ερευνητές.</p>
      <p>Οι ερευνητές πάντως αναγνωρίζουν ότι η μελέτη τους, που δημοσιεύθηκε στο British Medical Journal, έχει περιορισμούς.</p>
      <p>
        <i>Πηγή: OliveMagazine.gr</i>
      </p>
    </article>
  </body>
</html>