<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/primarul-din-iasi-mihai-chirica-romania-si-iasiul-au-fost-eliberate-de-psdragnea-nu-cred-ca-razboiul-este-castigat-1922402625542019110019179612"/>
    <meta property="og:site_name" content="News.ro"/>
    <meta property="article:published_time" content="2019-11-25T00:26:54+00:00"/>
    <meta property="og:title" content="Primarul din Iaşi, Mihai Chirica: România şi Iaşiul au fost eliberate de PSDragnea. Nu cred că războiul este câştigat"/>
    <meta property="og:description" content="Primarul Iaşiului, Mihai Chirica, susţine că România şi Iaşiul au fost eliberate de &quot;PSDragnea&quot;, însă consideră că războiul n-a fost câştigat, întrucât &quot;rămăşiţele fostelor structuri bolşevice zac prin diverse cotloane&quot;."/>
  </head>
  <body>
    <article>
      <h1>Primarul din Iaşi, Mihai Chirica: România şi Iaşiul au fost eliberate de PSDragnea. Nu cred că războiul este câştigat</h1>
      <address><time datetime="2019-11-25T00:26:54+00:00">25 Nov 2019, 00:26</time> by <a rel="author">Florin Ghetau</a></address>
      <p>
        <b>Primarul Iaşiului, Mihai Chirica, susţine că România şi Iaşiul au fost eliberate de "PSDragnea", însă consideră că războiul n-a fost câştigat, întrucât "rămăşiţele fostelor structuri bolşevice zac prin diverse cotloane".</b>
      </p>
      <p>Mihai Chirica îl felicită pe Klaus Iohannis pentru victoria obţinută la alegerile prezidenţiale, edilul ieşean precizând că "după bucuria firească a momentului, trebuie să ne gândim şi la responsabilitatea votului acordat de români“.</p>
      <p>"România suferă, Iaşiul suferă, românii de pretutindeni suferă, iar de mâine, acest lucru trebuie să se schimbe. După o luptă grea, de uzură, am reuşit să eliberăm România şi Iaşiul de PSDragnea! Nu cred că războiul a fost câştigat, rămăşiţele fostelor structuri bolşevice mai zac prin diverse cotloane ale ţării. Este momentul reconstrucţiei, momentul relansării politicilor în justiţie, în economie, politici fiscale şi sociale pentru ieşeni şi români care să constate şi să repare dezastrul din ultimii 30 de ani. Aşteptările sunt mari, la fel şi proiectele restante - împreună putem schimba cu adevărat România în bine“, scrie primarul Mihai Chirica pe Facebook.</p>
      <p>Klaus Iohannis a obţinut aproape 72 de procente în municipiul Iaşi şI 66 la sută în judeţul Iaşi.</p>
      <p>Prezenţa la vot în judeţul Iaşi a fost de 43,21 la sută, pe listele electorale find înscrişI 777.321 alegători.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>