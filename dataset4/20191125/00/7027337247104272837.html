<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700089/%D8%B5%D8%AF%D8%B1%D9%86%D8%B4%DB%8C%D9%86%D8%A7%D9%86-%D8%AA%D8%A7%D8%B1%DB%8C%D8%AE-%D9%81%DB%8C%D9%84%D9%85%D8%B3%D8%A7%D8%B2%DB%8C-%D9%87%D8%A7%D9%84%DB%8C%D9%88%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="صدرنشینان تاریخ فیلمسازی هالیوود"/>
    <meta property="og:description" content="دنیای اقتصاد-شایان ربیعی: در آستانه پایان دومین دهه از قرن بیست و یکم، نشریه معتبر هالیوود ریپورتر فهرستی از ۱۰۰ اثر سینمایی برتر هالیوود را از نظر ۲ هزار نفر از صاحبان اسکار، استودیوهای فیلمسازی و چهره‌های مطرح تلویزیونی منتشر کرده است."/>
  </head>
  <body>
    <article>
      <h1>صدرنشینان تاریخ فیلمسازی هالیوود</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040577_398.jpg"/>
      </figure>
      <p>دنیای اقتصاد-شایان ربیعی: در آستانه پایان دومین دهه از قرن بیست و یکم، نشریه معتبر هالیوود ریپورتر فهرستی از ۱۰۰ اثر سینمایی برتر هالیوود را از نظر ۲ هزار نفر از صاحبان اسکار، استودیوهای فیلمسازی و چهره‌های مطرح تلویزیونی منتشر کرده است.</p>
      <p> </p>
      <p>به بیان دقیق‌تر صنف سرگرمی‌سازهای آمریکا ۱۰۰ فیلم برتر تاریخ هالیوود را معرفی کرده‌اند. مراد از «سرگرمی‌سازها» کسانی هستند که به ویژه در دو حوزه سینما و تلویزیون‌ فعالند. سینما و تلویزیون در آمریکا بزرگ‌ترین صنایع سرگرمی‌ساز به شمار می‌آیند.</p>
      <p> </p>
      <p>در این نظرسنجی تنها فیلم‌هایی انتخاب شده‌اند که در هالیوود ساخته شده باشند. در واپسین روزهای باقی‌مانده از سال ۲۰۱۹ بسیاری از اصناف سینمایی فهرست‌هایی را به عنوان آثار برتر معرفی کرده‌اند اما این فهرست از یک نظر اهمیت قابل توجهی دارد.</p>
      <p> </p>
      <p>در این نظرسنجی نیز با توجه به شأن حرفه‌ای رای‌دهندگان انتظار می‌رفت که بیش از هر چیز فیلم‌های پرفروش، فیلم‌های پرهزینه و البته فیلم‌های یکی، دو دهه اخیر سینما ردیف‌های فهرست نهایی را پر کنند اما نتیجه چیزی بسیار متفاوت با این بود. در میان اصناف گوناگون هالیوود تفاوت نظر چشمگیری در انتخاب برترین فیلم‌ها دیده می‌شود.</p>
      <p> </p>
      <p>به‌عنوان مثال کارگردانان و تهیه‌کنندگان در مجموع فیلم «پدرخوانده» را فیلم برتر خود معرفی کردند اما از نگاه جامعه تصویربرداران، فیلم «۲۰۰۱: اودیسه فضایی» برترین فیلم تاریخ هالیوود است.</p>
      <p> </p>
      <p>در این فهرست نیز استیون اسپیلبرگ با هفت فیلم، استنلی کوبریک، آلفرد هیچکاک و ریدلی اسکات با چهار فیلم، فرانسیس فورد کوپولا، مارتین اسکورسیزی، دیوید لین و کریستوفر نولان هر یک با سه فیلم پربسامدترین نام‌های فهرست هستند. همچنین بیلی وایلدر، کوئنتین تارانتینو، برادران کوئن، رابرت زمه‌کیس، رابرت وایز، جیمز کامرون، مل بروکس، میلوش فورمن و دیوید فینچر نیز هر یک با دو فیلم در این فهرست حضور دارند. شاید جالب باشد دانستن اینکه آخرین فیلم فهرست یاد شده فیلم «هفت سامورائی» به کارگردانی آکیرا کوروساوا است.</p>
      <p> </p>
      <p>پس از این پنج فیلم نیز فیلم معروف و عاشقانه «کازابلانکا» ساخته مایکل کورتیز، «پدرخوانده ۲» ساخته کوپولا، «ای.تی» ساخته اسپیلبرگ، «اودیسه فضایی» ساخته استنلی کوبریک و «فهرست شیندلر» ساخته اسپیلبرگ ردیف شده‌اند.</p>
    </article>
  </body>
</html>