<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/hong-kong-lideri-carrie-lamdan-hukumete-vatandaslari-dinlecagrisi/1655133"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Hong Kong lideri Carrie Lam'dan Hükümete 'vatandaşları dinle&quot;'çağrısı"/>
    <meta property="og:description" content="Hong Kong lideri Lam Pekin yanlılarının yerel seçimde uğradığı hezimet hakkında, &quot;Hükümet, vatandaşların görüşlerini alçak gönüllülükle dinleyecek ve bu görüşler üzerinde ciddi şekilde düşünecek.&quot; dedi."/>
  </head>
  <body>
    <article>
      <h1>Hong Kong lideri Carrie Lam'dan Hükümete 'vatandaşları dinle"'çağrısı</h1>
      <h2>Hong Kong lideri Lam Pekin yanlılarının yerel seçimde uğradığı hezimet hakkında, "Hükümet, vatandaşların görüşlerini alçak gönüllülükle dinleyecek ve bu görüşler üzerinde ciddi şekilde düşünecek." dedi.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Tevfik Durul  </a></address>
      <h4>Hong Kong</h4>
      <p><b>Çin</b>'in <b>Hong Kong</b> Özel İdari Bölgesi Baş Yöneticisi <b>Carrie Lam</b>, dün yapılan yerel seçimde Pekin yanlısı partilerin uğradığı yerel seçim hezimetine ilişkin, "Hükümet, vatandaşların görüşlerini alçak gönüllülükle dinleyecek ve bu görüşler üzerinde ciddi şekilde düşünecek." dedi.</p>
      <p>Pekin yönetimi yanlısı Carrie Lam, kentte haziran ayından bu yana süren hükümet karşıtı protestoların gölgesinde dün yapılan yerel seçimden demokrasi yanlılarının zaferle çıkması sonrası yazılı açıklama yaptı.</p>
      <p>Sandık sonuçlarının birçok kesim tarafından halkın mevcut durumdan duyduğu memnuniyetsizliğin yansıması şeklinde yorumlandığına dikkati çeken Lam, "Hükümet, vatandaşların görüşlerini alçak gönüllülükle dinleyecek ve bu görüşler üzerinde ciddi şekilde düşünecek." ifadesini kullandı.</p>
      <h3>Sandık sonuçları protestoların halktan destek gördüğüne işaret</h3>
      <p>Hong Kong'da dün yapılan mahalli idareler seçiminde demokrasi yanlıları 18 seçim bölgesinin 17'sinde ipi göğüslemişti. Çin karşıtları toplam 452 sandalye için yarışılan mahalli idare seçiminde yüzde 76,7 oyla 347 sandalyenin sahibi oldu. Pekin yanlılarının yüzde 13,2 oyla sadece 60 sandalye alabildiği yerel seçimde, bağımsız adaylar yüzde 10,1 oyla 45 sandalye kazanabildi.</p>
      <p>Otonom bölgenin en büyük Pekin yanlısı partisi olan İyileştirme ve İlerleme için Demokratik İttifak Partisi, yerel seçimde büyük bir hüsrana uğrayarak, 179 adayından sadece 21'ini belediye meclislerine sokabilmişti.</p>
      <p>Bölgenin tek "tam demokratik" seçimine halkın rekor katılımı dikkati çekerken, Çin'e iade yasa tasarısına karşı başlayan ve hazirandan bu yana şiddetini giderek artıran protestoların halkın çoğunluğundan sandıkta destek bulduğu görülmüştü.</p>
      <p>Carrie Lam için "güven oylaması" niteliği taşıyan seçim, aynı zamanda Çin merkezi hükümetinin Hong Kong üzerindeki uygulamalarının halk nezdindeki karşılığını görmek açısından da belirleyici rol oynuyordu.</p>
      <h3>"Hong Kong, Çin toprağı olmaya devam edecek"</h3>
      <p>Yerel seçimde Pekin yanlılarının uğradığı hüsran sonrası G20 Dışişleri Bakanları Toplantısı için bulunduğu Japonya'da gazetecilere açıklama yapan Çin Dışişleri Bakanı Vang Yi, "Hong Kong'da ne olursa olsun Çin topraklarının parçası olmaya devam edecek." değerlendirmesini yapmıştı.</p>
      <p>Vang, haziran başından bu yana devam eden ve son haftalarda polis ile göstericiler arasında çatışmalara ve şiddet olaylarına sahne olan protestolarla ilgili "Hong Kong'u yok etmeye veya istikrarına ve refahına zarar vermeye yönelik tüm girişimler başarısız olacaktır." ifadesini kullanmıştı.</p>
      <h3>Genel seçimde halk sandığa gidemiyor</h3>
      <p>Milletvekilleri, kabine üyeleri ve hükümet liderinin 1200 kişilik komite tarafından Pekin yönetiminin belirlediği adaylar üzerinden seçildiği kentte, demokrasi savunucuları, bu tek "tam demokratik" sandık pratiğine Pekin'in bölgedeki baskınlığını kırmak adına büyük önem veriyordu.</p>
      <p>Yerel seçimden zaferle ayrılan adaylar, temsil ettikleri bölgelerde yaşayan vatandaşlar adına 1200 kişilik komiteye girerek hükümeti belirlemek üzere oy verme hakkına da sahip olacak.</p>
      <h3>Hong Kong'un statüsü</h3>
      <p>Hong Kong, 1898'de imzalanan "kira sözleşmesi" ile uzun yıllar İngiltere hakimiyetinde kaldıktan sonra 1997'de Çin'e devredilmişti.</p>
      <p>İmzalanan ortak deklarasyon çerçevesinde Hong Kong'a 2047'ye kadar basın, ifade, toplanma, inanç ve serbest akademik çalışma gibi özgürlükleri ile bağımsız idari ve hukuki yapısını koruma hakkı tanınmıştı.</p>
      <p>Hong Kong, Çin'e bağlı olmasına rağmen kendine ait para birimi, dil, hukuk sistemi ve kimlik kullanıyor. Özerk yapılı bölgenin sadece savunma ve dış politika gibi konularda Pekin'e bağlı olduğu bu yönetim modeli, "bir ülke, iki sistem" olarak adlandırılıyor.</p>
      <p>Demokrasi savunucuları, başta Hong Kong'da adayların Pekin yönetimince belirlendiği seçim modeli olmak üzere, bölgedeki mevcut Çin kaynaklı pratiklerin söz konusu modele aykırı olduğu görüşünü savunuyor.</p>
      <related>
        <a href="https://www.aa.com.tr/tr/dunya/hong-kong-lideri-carrie-lamdan-hukumete-vatandaslari-dinlecagrisi/1655133"/>
        <a href="https://www.aa.com.tr/tr/dunya/hong-kongda-halk-yerel-secim-icin-sandik-basinda/1653858"/>
      </related>
    </article>
  </body>
</html>