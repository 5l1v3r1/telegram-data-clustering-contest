<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naturetoday.com/intl/nl/nature-reports/message/?msg=25674"/>
    <meta property="og:site_name" content="NatureToday"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Stabiel warm herfstweer zorgt voor zeer late bladverkleuring en bladval"/>
    <meta property="og:description" content="In het perspectief van driehonderd jaar temperatuurmetingen kijken we terug op een warme herfst. De eerste zeer lichte nachtvorst in De Bilt deed zich pas in de laatste dag van oktober voor. Door het stabiele herfstweer zit er nu, eind november, nog steeds veel blad aan de bomen. Op basis van gegevens uit De Natuurkalender en GrowApp kwalificeren we de herfst van 2019 als zeer laat."/>
  </head>
  <body>
    <article>
      <h1>Stabiel warm herfstweer zorgt voor zeer late bladverkleuring en bladval</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">De Natuurkalender, GLOBE Nederland, Wageningen University</a></address>
      <p>
        <b>25-NOV-2019 - In het perspectief van driehonderd jaar temperatuurmetingen kijken we terug op een warme herfst. De eerste zeer lichte nachtvorst in De Bilt deed zich pas in de laatste dag van oktober voor. Door het stabiele herfstweer zit er nu, eind november, nog steeds veel blad aan de bomen. Op basis van gegevens uit De Natuurkalender en GrowApp kwalificeren we de herfst van 2019 als zeer laat.</b>
      </p>
      <p>Na de zeer warme zomer deed de herfst het relatief kalm aan. Er waren deze herfst geen extreem koude of warme maanden. De combinatie met het uitblijven van een vroege nachtvorst en herfststormen heeft ervoor gezorgd dat de blaadjes laat verkleurden en lang aan de bomen bleven/blijven hangen. Veel boomsoorten, zoals witte paardenkastanjes en linden, zijn inmiddels wel kaal. Veel berken, elzen, walnoten, acacia’s en hazelaars verliezen rond deze tijd pas hun bladeren. De meeste beuken en eiken hebben nog volop blad. In de onderstaande tabel zie je dat de herfst daarmee laat tot zeer laat is. De referentie is gebaseerd op fenologische waarnemingen in de eerste helft van de vorige eeuw. Deze waarnemingen hebben we in het kader van <a href="http://www.natuurkalender.nl/">De Natuurkalender</a> geanalyseerd.</p>
      <table bordered="">
        <tr>
          <td>
            <b>Soort en fase herfstontwikkeling</b>
          </td>
          <td>
            <b>Duiding in de laatste tien dagen van november</b>
          </td>
        </tr>
        <tr>
          <td>Aalbes al het blad gevallen</td>
          <td>Kwam vroeger niet zo laat in het jaar voor</td>
        </tr>
        <tr>
          <td>Acacia al het blad gevallen</td>
          <td>Zeer laat</td>
        </tr>
        <tr>
          <td>Berk al het blad in herfstkleur</td>
          <td>Kwam vroeger niet zo laat in het jaar voor</td>
        </tr>
        <tr>
          <td>Berk al het blad gevallen</td>
          <td>Zeer laat</td>
        </tr>
        <tr>
          <td>Beuk al het blad in herfstkleur</td>
          <td>Zeer laat</td>
        </tr>
        <tr>
          <td>Beuk al het blad gevallen</td>
          <td>Laat</td>
        </tr>
        <tr>
          <td>Els al het blad gevallen</td>
          <td>Zeer laat</td>
        </tr>
        <tr>
          <td>Hazelaar al het blad gevallen</td>
          <td>Zeer laat</td>
        </tr>
        <tr>
          <td>Walnoot al het blad gevallen</td>
          <td>Zeer laat</td>
        </tr>
        <tr>
          <td>Zomereik al het blad in herfstkleur</td>
          <td>Kwam vroeger niet zo laat in het jaar voor</td>
        </tr>
        <tr>
          <td>Zomereik al het blad gevallen</td>
          <td>Laat</td>
        </tr>
      </table>
      <figure>
        <img src="https://images.e-vision.nl/naturetoday/images/optimized/1829a3b7-f62a-4667-9213-6a8ebb317265.JPG&amp;w=1280"/>
        <figcaption>Hazelaar nog vol met groen blad op 24 november 2019<cite>Bron: Arnold van Vliet</cite></figcaption>
      </figure>
      <h3>Jarenlang gekleurde blaadjes tellen</h3>
      <p>Van een aantal bomen op de campus van Wageningen University tel ik regelmatig het percentage verkleurde bladeren dat aan de boom hangt. Dit doe ik door op 10 willekeurige plaatsen in de boom (4 onderin, 3 middenin en 3 bovenin) van 10 bij elkaar gelegen blaadjes het aantal gekleurde bladeren te tellen. Door ze simpel op te tellen, heb je een schatting van het percentage. Door ook iedere keer een foto te maken, krijg je een nog beter beeld van het verloop van de herfst. Het resultaat zijn de onderstaande grafieken.</p>
      <p>In onderstaande figuur van een berk is mooi te zien dat de bladverkleuring dit jaar laat op gang kwam. Het moment van 50 procent bladverkleuring deed zich dit jaar bijna een maand later voor dan in 2015, het vroegste jaar uit de reeks. September en oktober waren in 2015 koud in vergelijking met de jaren erna.</p>
      <figure>
        <img src="https://images.e-vision.nl/naturetoday/images/optimized/6bbf7fe3-bf47-44e7-8bc8-171860060c6d.png&amp;w=1280"/>
        <figcaption>Verloop van het percentage bladverkleuring van de berk achter het Lumengebouw van Wageningen University in de jaren 2015 tot en met 2019<cite>Bron: Natuurkalender.nl</cite></figcaption>
      </figure>
      <figure>
        <img src="https://images.e-vision.nl/naturetoday/images/optimized/5f61d2c6-72c1-4117-89fb-ef336398000b.png&amp;w=1280"/>
        <figcaption>Berk achter Lumengebouw Wageningen University op 17 november 2016, 24 november 2017, 21 november 2018 en 22 november 2019<cite>Bron: GrowApp.today</cite></figcaption>
      </figure>
      <h3>Herfstverkleuring met de GrowApp in beeld gebracht</h3>
      <p>De <a href="http://www.growapp.today/">GrowApp</a>-foto’s en timelapse-video’s die inmiddels in heel Nederland en Europa gemaakt worden, brengen de late herfst mooi in beeld. Hieronder een impressie.</p>
      <figure>
        <img src="https://images.e-vision.nl/naturetoday/images/optimized/02f4579d-f065-4e61-b4c5-64596cbaab12.png&amp;w=1280"/>
        <figcaption>Bennekomse berk op 17 november 2017, 19 november 2018 en 17 november 2019<cite>Bron: GrowApp.today</cite></figcaption>
      </figure>
      <p>
        <a href="https://growapp.today/#/?activePhoto=68003&amp;activePhotoSet=5830&amp;fullScreen=true">Bekijk de timelapse-video op GrowApp.today</a>
      </p>
      <figure>
        <img src="https://images.e-vision.nl/naturetoday/images/optimized/a7a43c6a-e0e1-4b97-a0b6-0bd0406e1a03.png&amp;w=1280"/>
        <figcaption>Sierkers in Bennekom op 15 november 2017, 19 november 2018 en 17 november 2019<cite>Bron: GrowApp.today</cite></figcaption>
      </figure>
      <p> <a href="https://www.growapp.today/#/?activePhoto=3075&amp;activePhotoSet=2954&amp;fullScreen=true">Bekijk de hele timelapse-video op GrowApp.today</a></p>
      <figure>
        <img src="https://images.e-vision.nl/naturetoday/images/optimized/bdfe0d81-2597-4e72-9323-a1bfeea5c993.png&amp;w=1280"/>
        <figcaption>Sierkers in Ede op 14 november 2017, 19 november 2018 en 17 november 2019<cite>Bron: GrowApp.today</cite></figcaption>
      </figure>
      <p>
        <a href="https://growapp.geodan.nl/#/?activePhoto=67989&amp;activePhotoSet=4259&amp;fullScreen=true">Bekijk de hele timelapse-video op GrowApp.today</a>
      </p>
      <figure>
        <img src="https://images.e-vision.nl/naturetoday/images/optimized/f2b571b7-ed4b-4d1c-a139-905ae45655b6.png&amp;w=1280"/>
        <figcaption>Diverse plantensoorten in (omgeving van) achtertuin in Ede op 18 november 2016, 17 november 2017, 17 november 2018 en 17 november 2019<cite>Bron: GrowApp.today</cite></figcaption>
      </figure>
      <figure>
        <img src="https://images.e-vision.nl/naturetoday/images/optimized/f4c2c2e5-2b88-4ba7-ac1d-666d33f60ad4.png&amp;w=1280"/>
        <figcaption>Zomereiken in Wageningen op 16 november 2016, 17 november 2017, 19 november 2018 en 17 november 2019<cite>Bron: GrowApp.today</cite></figcaption>
      </figure>
      <p>
        <a href="https://www.growapp.today/#/?activePhoto=1511&amp;activePhotoSet=272&amp;fullScreen=true">Bekijk de hele timelapse-video op GrowApp.today</a>
      </p>
      <figure>
        <img src="https://images.e-vision.nl/naturetoday/images/optimized/26354a37-4348-4736-8707-952c7316279a.png&amp;w=1280"/>
        <figcaption>Diverse boomsoorten op 17 november 2018 en 16 november 2019 aan de Rotterdamseweg in Vlaardingen<cite>Bron: GrowApp.today</cite></figcaption>
      </figure>
      <p>
        <a href="https://growapp.geodan.nl/#/?activePhoto=67934&amp;activePhotoSet=37303&amp;fullScreen=true">Bekijk de hele timelapse-video op GrowApp.today</a>
      </p>
      <figure>
        <img src="https://images.e-vision.nl/naturetoday/images/optimized/732b65d9-b466-4856-85a6-34fdd2b4b35f.png&amp;w=1280"/>
        <figcaption>Populier Johan Huizingalaan Amsterdam op 20 november 2018 en 21 november 2019<cite>Bron: GrowApp.today</cite></figcaption>
      </figure>
      <p>
        <a href="https://growapp.geodan.nl/#/?activePhoto=68203&amp;activePhotoSet=19897&amp;fullScreen=true">Bekijk de hele timelapse-video op GrowApp.today</a>
      </p>
      <figure>
        <img src="https://images.e-vision.nl/naturetoday/images/optimized/9b34538a-b654-494e-894c-a6ebe7aae6a7.png&amp;w=1280"/>
        <figcaption>Verloop van de herfst in 2019 bij een beuk op de Veluwe<cite>Bron: GrowApp.today</cite></figcaption>
      </figure>
      <p><a href="https://growapp.geodan.nl/#/?activePhoto=67832&amp;activePhotoSet=49910&amp;fullScreen=true">Bekijk de hele timelapse-video op GrowApp.today</a>  </p>
      <p>Onderstaande afbeeldingen geven alle locaties weer waar in Nederland en Europa het afgelopen jaar timelapse-video's gemaakt zijn met de GrowApp in het kader van het GLOBE-programma.</p>
      <figure>
        <img src="https://images.e-vision.nl/naturetoday/images/optimized/b10fd869-ff85-4b05-b06a-925813a159a0.png&amp;w=1280"/>
        <figcaption>GrowApp-locaties in Nederland in het afgelopen jaar. Het cijfer in de bolletjes geeft aan hoeveel locaties er in die regio gemaakt zijn<cite>Bron: GrowApp.today</cite></figcaption>
      </figure>
      <figure>
        <img src="https://images.e-vision.nl/naturetoday/images/optimized/341fa5f0-3d1b-4151-9574-9d5905fa0b05.png&amp;w=1280"/>
        <figcaption>Locaties waar het afgelopen jaar in Europa timelapse-video's zijn gemaakt. Het cijfer in de bolletjes geeft aan hoeveel locaties er in die regio gemaakt zijn<cite>Bron: GrowApp.today</cite></figcaption>
      </figure>
      <h3>Doe mee met De Natuurkalender en GrowApp</h3>
      <p>Het is belangrijk en spannend om te zien wat de opeenvolgende weersextremen voor gevolgen hebben voor de natuur. Door mee te doen met <a href="http://www.natuurkalender.nl/">De Natuurkalender</a> en/of de <a href="http://www.growapp.today/">GrowApp</a> help je ons bij het onderzoek naar het effect van veranderingen in weer en klimaat op de natuur. Hieronder diverse links naar meer informatie.</p>
      <ul>
        <li>
          <a href="https://www.naturetoday.com/intl/nl/observations/growapp/about-growapp/instructions">Instructies voor maken van timelapse-video’s met de GrowApp</a>
        </li>
        <li>
          <a href="http://www.growapp.today/">Downloaden GrowApp voor Android en iOS via GrowApp.today</a>
        </li>
        <li>
          <a href="https://globenederland.nl/onderzoeksproject/natuurkalender-growapp/">GrowApp-educatieprogramma van GLOBE</a>
        </li>
        <li>
          <a href="http://www.natuurkalender.nl/">Doorgeven van waarnemingen van bladverkleuring en bladval in het kader van De Natuurkalender (kan met NatureToday-account)</a>
        </li>
        <li>
          <a href="https://www.naturetoday.com/intl/nl/registration">Registreren voor NatureToday-account met gratis nieuwsbrief (dagelijks of wekelijks)</a>
        </li>
      </ul>
      <p>Tekst: Arnold van Vliet en Wichertje Bron, <a href="http://www.globenederland.nl/">GLOBE Nederland</a>, <a href="http://www.natuurkalender.nl/">De Natuurkalender</a>, <a href="http://www.esa.wur.nl/">Wageningen University</a><br/>Foto’s: Arnold van Vliet; GrowApp.today</p>
      <related>
        <h4>Zie ook</h4>
        <a href="https://www.naturetoday.com/intl/nl/nature-reports/message/?msg=25624"/>
        <a href="https://www.naturetoday.com/intl/nl/nature-reports/message/?msg=23923"/>
        <a href="https://www.naturetoday.com/intl/nl/nature-reports/message/?msg=23704"/>
        <a href="https://www.naturetoday.com/intl/nl/nature-reports/message/?msg=24678"/>
        <a href="https://www.naturetoday.com/intl/nl/nature-reports/message/?msg=23069"/>
      </related>
    </article>
  </body>
</html>