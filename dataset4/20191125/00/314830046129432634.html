<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939725/%D8%A7%D8%BA%D9%84%D8%A8-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%A8%DB%8C%DA%A9%D8%A7%D8%B1-%D9%88-%DA%A9%D9%85%E2%80%8C%D8%AF%D8%B1%D8%A2%D9%85%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="اغلب بازداشتی‌های اخیر بیکار و کم‌درآمد هستند"/>
    <meta property="og:description" content="سخنگوی کمیسیون امنیت ملی و سیاست خارجی مجلس شورای اسلامی گفت که طبق توضیحات یکی از نمایندگان وزارت اطلاعات در جلسه امروز این کمیسیون برای بررسی اعتراضات اخیر وزارت اطلاعات از یک سال قبل بحران امنیتی را پیش‌بینی کرده و آن را در قالب نامه‌ای به وزارت کشور فرستاده است در این اعتراضات هم اغلب دستگیرشدگان بیکار یا دارای مشاغل کم‌درآمد بوده و از سواد کمی برخوردار بودند.به گزارش تابناک به نقل از ایسنا، سید حسین نقوی حسینی در تشریح جلسه امروز کمیسیون امنیت ملی و سیاست خارجی مجلس شورای اسلامی گفت: کمیسیون امروز جلسه مشترکی با کمیسیون شورا‌ها درباره بررسی اتفاقات اخیر بعد از سهمیه‌بندی و افزایش قیمت بنزین با حضور مسئولان مربوطه برگزار کرد. در ابتدای این جلسه از حضور امت حزب‌الله و مردم مومن و انقلابی در راهپیمایی‌ها برای محکوم کردن اقدامات خرابکارانه و آشوب‌های اخیر قدردانی شد.وی با بیان این‌که در این جلسه ذوالفقاری معاون انتظامی – امنیتی وزارت کشور به بررسی ابعاد و جوانب مختلف اتفاقات اخیر پرداخت، اضافه کرد: طبق توضیحات آقای ذوالفقاری جمع‌بندی و برآورد دستگاه‌های مختلف در ارتباط با موضوع بنزین، تک‌نرخی شدن آن با قیمت…"/>
  </head>
  <body>
    <article>
      <h1>اغلب بازداشتی‌های اخیر بیکار و کم‌درآمد هستند</h1>
      <h2>نقوی حسینی به نقل از نماینده وزارت اطلاعات:</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>سخنگوی کمیسیون امنیت ملی و سیاست خارجی مجلس شورای اسلامی گفت که طبق توضیحات یکی از نمایندگان وزارت اطلاعات در جلسه امروز این کمیسیون برای بررسی اعتراضات اخیر وزارت اطلاعات از یک سال قبل بحران امنیتی را پیش‌بینی کرده و آن را در قالب نامه‌ای به وزارت کشور فرستاده است در این اعتراضات هم اغلب دستگیرشدگان بیکار یا دارای مشاغل کم‌درآمد بوده و از سواد کمی برخوردار بودند.<br/><br/>به گزارش تابناک به نقل از ایسنا، سید حسین نقوی حسینی در تشریح جلسه امروز کمیسیون امنیت ملی و سیاست خارجی مجلس شورای اسلامی گفت: کمیسیون امروز جلسه مشترکی با کمیسیون شورا‌ها درباره بررسی اتفاقات اخیر بعد از سهمیه‌بندی و افزایش قیمت بنزین با حضور مسئولان مربوطه برگزار کرد. در ابتدای این جلسه از حضور امت حزب‌الله و مردم مومن و انقلابی در راهپیمایی‌ها برای محکوم کردن اقدامات خرابکارانه و آشوب‌های اخیر قدردانی شد.<br/><br/>وی با بیان این‌که در این جلسه ذوالفقاری معاون انتظامی – امنیتی وزارت کشور به بررسی ابعاد و جوانب مختلف اتفاقات اخیر پرداخت، اضافه کرد: طبق توضیحات آقای ذوالفقاری جمع‌بندی و برآورد دستگاه‌های مختلف در ارتباط با موضوع بنزین، تک‌نرخی شدن آن با قیمت متوسط بود، ولی به هرحال بعد از تصمیم‌گیری و تصویب در شورای هماهنگی همه دستگاه‌ها آماده اجرا شدند.<br/><br/>این نماینده مجلس شورای اسلامی ادامه داد: در این جلسه آقای ذوالفقاری تاکید داشت که علی‌رغم وجود نگرانی برای اتفاقات بعد از آنکه عملیات اجرایی شروع شد اتفاقات دیگری رخ داد که قابل قبول نبود. وقتی مقام معظم رهبری اظهارنظر کردند جریان تغییر کرد و مردم هم در صحنه حضور پیدا کردند همچنین دستگاه‌های امنیتی – انتظامی و نظارتی وارد شدند و در چند روز کل آشوب‌ها جمع شد.<br/><br/>وی ادامه داد: در این جلسه نماینده اطلاعات سپاه بیان داشت که در این حادثه همه ظرفیت‌های ضد انقلاب و معاند که سال‌ها تدارک دیده بودند به صحنه آمده و با سوء‌استفاده از اعتراض‌های مردم سعی کردند آشوب ایجاد کنند.<br/><br/>نقوی حسینی افزود: موضوع دیگری که نماینده اطلاعات سپاه در این جلسه اشاره داشت این بود که برآورد‌های امنیتی دستگاه‌های مختلف چنین بود که شرایط و مقطع زمانی خوبی نیست، ولی وقتی طرح مصوب و اجرای آن آغاز شد ما همه امکانات خود را به کمک آوردیم البته که این حوادث آخر نخواهد بود و ممکن است در آخر شاهد اتفاقات مشابه باشیم.<br/><br/>سخنگوی کمیسیون امنیت ملی و سیاست خارجی مجلس شورای اسلامی با اشاره به صحبت‌های نماینده نیروی انتظامی در این جلسه اظهار کرد: آقای ساجدی‌نیا از طرف نیروی انتظامی توضیح داد پلیس با حضور فعال و سازمان‌یافته خود سعی کرد با کمک سپاه، بسیج و ارتش در برخی نقاط به کنترل و مدیریت اتفاقات بپردازد.<br/><br/>وی ادامه داد: در این جلسه نماینده وزارت اطلاعات نیز در اظهاراتی مطرح کرد که ما تمامی برآورد‌های خود را از یک سال قبل به وزارت کشور اعلام کردیم. بحران امنیتی را پیش‌بینی کرده و در این باره یک سال قبل نامه‌ای به وزارت کشور فرستاده بودیم. اغلب دستگیرشده‌ها بیکار و یا دارای مشاغل کم‌درآمد بوده و از سواد کم برخوردار بودند. حضور نیرو‌های معاند سازمان‌یافته در حوادث اخیر با تاکتیک‌ها و استراتژی‌های مشخص غیرقابل انکار است که برای ما مکشوف بود.<br/><br/>نقوی حسینی افزود: یکی دیگر از نمایندگان وزارت اطلاعات هم در این جلسه توضیح داد که آمریکایی‌ها از گروه‌های تروریستی حمایت و آن‌ها را تشویق و تجهیز می‌کنند؛ البته که جمهوری اسلامی ایران آن‌ها را کنترل کرد. منافقین طی دو سال گذشته اقدام به آموزش گروه‌ها و حلقه‌های مختلف و هدایت آن‌ها در اعتراضات کردند. هدف آن‌ها موضوعاتی مثل بنزین و گرانی نیست آن‌ها به دنبال بهره‌برداری از فضای اعتراض‌آمیز هستند.<br/><br/>وی با اشاره به صحبت‌های معاون سیاسی وزارت کشور، گفت که طبق توضیحات ارائه شده از قبل کاملا آماده بودیم پیش‌بینی‌های لازم صورت گرفته بود شورا‌های تامین استان‌ها هم توجیه شده بودند به همین دلیل توانستیم موضوع را در ۷۲ ساعت مدیریت کنیم.<br/><br/>به گفته نقوی حسینی، در این جلسه دستگاه‌های امنیتی تحلیلی از طیف، سن و سال، طبقه اقتصادی، شغل و جنسیت و محل سکونت اغتشاشگران ارائه کرد.</p>
    </article>
  </body>
</html>