<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rozpocet-dubravky-na-rok-2020-je-planovany-na-urovni-18-5-miliona-eur-cl722792.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Rozpočet Dúbravky na rok 2020 je plánovaný na úrovni 18,5 milióna eur"/>
    <meta property="og:description" content="24hod.sk - Rozpočet Dúbravky na rok 2020 je plánovaný na úrovni 18,5 milióna eur - Ilustračná snímka."/>
  </head>
  <body>
    <article>
      <h1>Rozpočet Dúbravky na rok 2020 je plánovaný na úrovni 18,5 milióna eur</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Bratislava 25. novembra (TASR) – Príjmy bratislavskej Dúbravky by mali v roku 2020 dosiahnuť 18.593.500 eur, výdavky 18.592.700 eur. Návrh rozpočtu zverejnila mestská časť na svojom webe, poslanci by sa ním mali zaoberať na rokovaní miestneho zastupiteľstva 10. decembra 2019.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687820.'"/>
      </figure>
      <p>Príjmy by mali byť o tri milióny vyššie, ako je očakávaná skutočnosť za rok 2019. Vyše polovica plánovaných výdavkov, 9.731.700 eur, je alokovaná pre oblasť vzdelávania. Výdavky v oblasti prostredia pre život, v ktorej sú zarátané starostlivosť o zeleň, čistenie verejných priestranstiev či detské ihriská sú plánované vo výške 2.370.000 eur. Na kultúru ráta návrh so sumou 822.000 eur, z toho je 659.000 eur určených na podporu Domu kultúry v Dúbravke, na údržbu a opravy komunikácií, vrátane zimnej údržby a výstavby parkovísk má ísť 720.000 eur. Na sociálne služby vyčlenili v návrhu 562.000 eur.<br/><br/>Kapitálové výdavky na rok 2020 by sa mali pohybovať na úrovni takmer 3,3 milióna eur, vyše polovice tejto sumy, približne 1.900.000 eur by mali tvoriť externé zdroje, najmä prostriedky z tzv. Nórskych fondov. Prostredníctvom nich plánuje samospráva kompletne zrealizovať park na ulici Pod záhradami a zrevitalizovať verejné priestranstvo s ihriskami a športoviskami na Hanulovej ulici.<br/><br/>Ďalšie kapitálové výdavky, aj s prispením dotácií hlavného mesta, majú smerovať do postupnej rekonštrukcie štyroch malých telocviční v dúbravských základných školách. "<i>Z prostriedkov hlavného mesta bude financované aj vybudovanie nových parkovacích státí v sume 105.000 eur a výstavba spomaľovacích ostrovčekov na ulici Pri kríži v objeme 75.000 eur,“ </i>uvádzajú predkladatelia návrhu.<br/><br/>Investície sa majú týkať aj obnovy a vybavenia školských a predškolských zariadení. <i>"Rekonštrukciu a modernizáciu materských škôl (MŠ) plánujeme vo výške 60.000 eur, rekonštrukciu troch kuchýň na MŠ Ožvoldíkova, Bazovského a Švantnerova navrhujeme v sume 80.000 eur a vybavenie kuchýň, nákup zariadení do školských jedální pri MŠ a ZŠ bude stáť spolu 40.000 eur,“</i> uvádza samospráva v materiáli.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>