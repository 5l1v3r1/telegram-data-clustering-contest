<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700039/%D9%BE%DB%8C%D8%B1%D9%88%D8%B2%DB%8C-%D9%86%D8%A7%D9%85%D8%B2%D8%AF%D9%87%D8%A7%DB%8C-%D9%85%D9%88%D8%B1%D8%AF-%D8%AD%D9%85%D8%A7%DB%8C%D8%AA-%D9%85%D8%B9%D8%AA%D8%B1%D8%B6%D8%A7%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%D9%86%DA%AF-%DA%A9%D9%86%DA%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="پیروزی نامزدهای مورد حمایت معترضان در انتخابات هنگ کنگ"/>
    <meta property="og:description" content="خبرگزاری رویترز مدعی شد که طبق آمارهای اولیه، نامزدهای مورد حمایت معترضان در انتخابات هنگ کنگ موفق شده‌اند بیش از نیمی از کرسی‌های شوراهای محلی این منطقه را تصاحب کنند."/>
  </head>
  <body>
    <article>
      <h1>پیروزی نامزدهای مورد حمایت معترضان در انتخابات هنگ کنگ</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>خبرگزاری رویترز مدعی شد که طبق آمارهای اولیه، نامزدهای مورد حمایت معترضان در انتخابات هنگ کنگ موفق شده‌اند بیش از نیمی از کرسی‌های شوراهای محلی این منطقه را تصاحب کنند.</p>
      <p>به گزارش خبرگزاری فارس، خبرگزاری رویترز از پیروزی نامزدهای نزدیک به معترضان در انتخابات شوراهای منطقه‌ای در هنگ کنگ خبر داد.</p>
      <p>براساس این گزارش، طبق نتایج غیررسمی، کاندیداهای نزدیک به معترضان موفق شده‌اند بیش از نیمی از شوراهای منطقه‌ای هنگ کنگ که دارای 452 صندلی است را برای اولین بار تصاحب کنند.</p>
      <p>در این انتخابات که روز یک شنبه برگزار شد 1104 نامزد برای تصاحب کرسیهای شورا با یکدیگر رقابت کردند.</p>
      <p>رویترز پیش از این گزارش داده بود که، اطلاعات منتشر شده از سوی دولت نشان می‌دهد که حدود 3 میلیون نفر در انتخابات شرکت کرده‌اند که 71 درصد افراد واجد شرایط دادن است و آماری چشمگیر محسوب می‌شود.</p>
      <p>هنگ دارای جمعیتی بالغ بر 7 میلیون نفر است.</p>
      <p>خبرگزاری رویترز می‌گوید که معترضان هنگ کنگی که از شش ماه قبل این منطقه خودمختار را صحنه اغتشاشات و اعتراضات خود کرده‌اند از زمان اعلام نتایج که از نیمه شب به وقت محلی آغاز شده در مراکز شمارش رای تجمع کرده و با اعلام پیروزی نامزدهای مورد حمایت خود شعارهایی مانند «انقلاب در هنگ کنگ» سر داده‌اند.</p>
      <p>براساس این گزارش، در حالی که هنوز نتایج رسمی و نهایی اعلام نشده است نامزدهای دموکراسی خواه موفق شده‌اند بیش از 300 کرسی را تصاحب کنند. این آمار در انتخابات 4 سال پیش 100 کرسی بود. نامزدهای حامی دولت محلی نیز تا کنون 41 کرسی را از آن خود کرده‌اند.</p>
      <p>شوراهای محلی هنگ کنگ بر هزینه های دولتی نظارت میکنند و درباره طیف وسیعی از مسائل از جمله مسائل معیشتی و حمل و نقل تصمیم گیری می‌کنند و دارای نفوذ سیاسی زیادی در اداره این منطقه خودمختار تحت حاکمیت چین هستند.</p>
      <p>از ماه ژوئن‌ (اواخر خرداد ماه)، منطقه نیمه مختار هنگ کنگ به صحنه آشوب تبدیل شده است و معترضانی که ابتدا به لایحه استرداد مجرمین به دولت مرکزی چین اعتراض داشتند، هم‌اکنون با لغو این لایحه همچنان به اعتراضات خشونت‌آمیز خود ادامه می‌دهند و خواستار آزادی‌های بیشتر و برکناری «کری لام» فرماندار این منطقه شده‌اند.</p>
      <p>معترضان هنگ کنگ هم‌اکنون خواستار جدایی کامل از چین شده‌اند و در مقابل نیز دولت چین نیز به کشورهای غربی و به طور خاص آمریکا و بریتانیا در خصوص دامن زدن به اعتراضات هنگ کنگ هشدار داده و خواستار توقف مداخله در امور هنگ کنگ شده است.</p>
    </article>
  </body>
</html>