<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774401,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="איתן יוחננוף: &quot;הסיבה היחידה שהלכנו על הנפקה היא ההעברה הבין־דורית&quot;"/>
    <meta property="og:description" content="מנכ&quot;ל רשת השיווק המשפחתית, שתיסחר בת&quot;א מיום רביעי בשווי של 2.35 מיליארד שקל, הופתע מהביקושים למניות. הוא לא חושש משופרסל, ומאמין שבעידן של ריבית יורדת עסקי המזון הם מקלט טוב לכסף שמחפש השקעה"/>
  </head>
  <body>
    <article>
      <h1>איתן יוחננוף: "הסיבה היחידה שהלכנו על הנפקה היא ההעברה הבין־דורית"</h1>
      <h2>מנכ"ל רשת השיווק המשפחתית, שתיסחר בת"א מיום רביעי בשווי של 2.35 מיליארד שקל, הופתע מהביקושים למניות. הוא לא חושש משופרסל, ומאמין שבעידן של ריבית יורדת עסקי המזון הם מקלט טוב לכסף שמחפש השקעה</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">גולן חזני</a></address>
      <p>"שמחנו מאוד מקבלת הפנים של המוסדיים והציבור. זו היתה הפתעה נעימה וחוויה נהדרת", אומר איתן יוחננוף, מנכ"ל רשת המרכולים הקרויה על שם המשפחה, לאחר ההנפקה המוצלחת בבורסת תל אביב.</p>
      <p>הרשת גייסה חצי מיליארד שקל לפי שווי של 1.85 מיליארד שקל לפני הכסף, ותחל להיסחר בבורסה ביום רביעי הקרוב בשווי של 2.35 מיליארד שקל. הביקושים בשלב הציבורי עמדו על 440 מיליון שקל, כך שכל משקיע קיבל 8.5% בלבד מההזמנות, שהגיעו ל־38 מיליון שקל. בשלב המוסדי, שבמסגרתו גויסו 460 מיליון שקל, עמדו הביקושים על 1.5 מיליארד שקל. יוחננוף תהיה רשת הקמעונאות השלישית בגודלה בבורסה אחרי שופרסל, עם שווי שוק של 5.7 מיליארד שקל, ורמי לוי עם 2.8 מיליארד שקל.</p>
      <p>
        <b>למה הלכתם להנפקה?</b>
      </p>
      <p>"סיבה אחת ויחידה: מעבר בין־דורי".</p>
      <p>
        <b>לפני שנה בדקתם את המהלך, אבל ההנפקה הושהתה.</b>
      </p>
      <p>"אנחנו עושים דברים בקצב שלנו. לאט לאט. הכנו את כל התהליך, ובסוף קיבלנו אישור מהבוס — אבא שלנו (מרדכי יוחננוף — ג"ח). המשפחה שלנו כבר 50 שנה בעסקים פרטיים, ולא קל לקבל החלטה כזו. לקח זמן עד שאבא הבין שמעבר בין־דורי יכול להיפתר רק באמצעות הנפקה בבורסה. עכשיו המהלך מוצא חן בעיניו".</p>
      <figure>
        <img src="https://images1.calcalist.co.il/PicServer3/2019/07/22/922461/3_l.jpg"/>
      </figure>
      <figure>
        <img src="https://images1.calcalist.co.il/PicServer3/2019/11/24/949681/21-2.jpg"/>
      </figure>
      <p>
        <b>איתן יוחננוף <br/>צילום: עמית שעל ההנפקה תופסת את החברה בשיאה, מבחינת הכנסות, רווחים וסניפים.</b>
      </p>
      <p>"אבא שלי בן 80, והוא אומר שאנחנו רק מתחילים".</p>
      <p>
        <b>לאיזה שווי שוק אתם מסוגלים להגיע בתוך שנתיים־שלוש?</b>
      </p>
      <p>"אנחנו לא מסתכלים על הבורסה כעל אלמנט מספרי. השווי הוא תוצר של התוצאות שאנחנו מתכוונים להביא. אנחנו נביא ביצועים, והבורסה תבטא אותם. חוץ מהמטרה יש גם דרך, והיא חשובה יותר. בדרך הולכים רוב הזמן, בעוד המטרות מושגות בפיקים, פה ושם. ה־Welcome הזה עשה לנו מאוד שמח ונתן לנו להבין שמאמינים בנו".</p>
      <p>
        <b>הופתעת?</b>
      </p>
      <p>"אנחנו מאמינים מאוד בחברה שלנו ויודעים שמדובר בסחורה טובה. נעים היה לגלות שגם הציבור חשב כך".</p>
      <p>
        <b>לבורסה יש גם חסרונות. אתם לא חוששים?</b>
      </p>
      <p>"אין משהו בחיים שאין בו חסרונות. אנחנו לא פחדנים, ויודעים להתמודד עם דברים".</p>
      <p>תחום הקמעונאות נהנה מפריחה בשוק ההון, שמתבטאת בשווי החברות בבורסה. רשת יוחננוף הרחיבה את פעילותה באופן משמעותי בשנים האחרונות באמצעות רכישות סניפים ופתיחת חדשים. היא הגיעה כיום ל־26 סניפים המתפרסים על 63 אלף מ"ר — נתון שמשקף את העובדה שסניפיה גדולים יחסית לענף. צמיחת הרשת מתבססת על מכירה במחירי דיסקאונט.</p>
      <p>במחצית הראשונה של 2019 זינקו הכנסות יוחננוף ב־26% לסכום של 1.4 מיליארד שקל, אחרי שבסיכום 2018 כולה עלו ההכנסות ב־41% לעומת התקופה המקבילה ל־2.4 מיליארד שקל. הרווח במחצית נותר על 42 מיליון שקל, בהשפעת תקן החשבונאות הקשור לחכירה (IFRS16), שהביא לעדכון התשקיף לאחר שבטיוטה קודמת צוין רווח של 51 מיליון שקל.</p>
      <p>
        <b>אתה לא חושב שתמחור במכפיל של פי 20 לחברות הקמעונאות הוא יקר מדי?</b>
      </p>
      <p>"אני לא מכיר את המילה יקר. המכפילים בארה"ב הם של 30 ויותר. השוק מבין שענף המזון מעניין, ושיש לו עתיד גדול. הצמיחה הריאלית בישראל היא נכס מהותי לעולם הקמעונאות, ורואים בה פוטנציאל אדיר. לא סתם הענף שלנו נהנה מפריחה. המכפילים הם לא בזכותנו, אלא בגלל שהמשקיעים יודעים משהו. יותר מזה — אני חושב שיש לנו עוד דרך ללכת בנושא המכפילים. בעולם המערבי יש הרבה כסף שצמא להשקעות, והשקעה נהפכת למשימה יותר ויותר קשה.</p>
      <p>הריבית יורדת, התשואות יורדות, ודווקא עסקים כמו מזון הם טובים ויציבים. משקיעים מבינים שזה עסק טוב להשקיע בו. עם כל הכבוד למכפילים, ההצלחה שלנו קשורה יותר למבנה ההנפקה. השארנו את הנדל"ן בתוך החברה המונפקת, אנחנו מושכים דיבידנד בסכום ממש קטן (100 מיליון שקל — ג"ח) וגם זה אחרי הגיוס".</p>
      <p>
        <b>אתם חברה משפחתית מול שחקן גדול, מפלצת - שופרסל.</b>
      </p>
      <p>"אז יש לאן לשאוף. תמיד אהבתי שווקים שיש בהם לאן לזוז ולמה לשאוף. אין קשר לכך שאנחנו חברה משפחתית, היא תתנהל כציבורית".</p>
      <p>
        <b>איך מתחלקת הפעילות? האח גיורא איננו בעל מניות, ואחותכם חלי עזבה.</b>
      </p>
      <p>"אנחנו מעדיפים לא להיכנס לזה. תכבדו בבקשה את הפרטיות שלנו כמשפחה".</p>
    </article>
  </body>
</html>