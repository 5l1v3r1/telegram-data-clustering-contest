<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/telewizja-i-vod/canal-plus-usunal-z-sieci-prawie-2700-pirackich-zrodel-z-odcinkami-zmijowiska"/>
    <meta property="og:site_name" content="Telepolis"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="CANAL+ usunął z sieci prawie 2700 pirackich źródeł z odcinkami „Żmijowiska”"/>
    <meta property="og:description" content="Sekcja do walki z piractwem telewizyjnym CANAL+ wykryła 2720 pirackich źródeł, w których nielegalnie udostępniano do obejrzenia lub pobrania cztery pierwsze odcinki serialu „Żmijowisko” i w ramach podjętych działań operacyjnych skutecznie usunęła z sieci 99 proc. z nich."/>
  </head>
  <body>
    <article>
      <h1>CANAL+ usunął z sieci prawie 2700 pirackich źródeł z odcinkami „Żmijowiska”</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Mieszko</a></address>
      <p>
        <b>Sekcja do walki z piractwem telewizyjnym CANAL+ wykryła 2720 pirackich źródeł, w których nielegalnie udostępniano do obejrzenia lub pobrania cztery pierwsze odcinki serialu „Żmijowisko” i w ramach podjętych działań operacyjnych skutecznie usunęła z sieci 99 proc. z nich.</b>
      </p>
      <p>Wydawałoby się, że wraz z korzystnymi ofertami platform telewizyjnych i rozwojem serwisów VoD <b>piractwo filmowe</b> powinno odchodzić w niebyt. Tymczasem okazuje się, że <b>ma się nadzwyczaj dobrze</b>, czego dowodzi ostatnia akcja antypiracka CANAL+. </p>
      <related>
        <h4>Zobacz:</h4>
        <a href="https://www.telepolis.pl/wiadomosci/prawo-finanse-statystyki/canal-plus-kupil-70-proc-udzialow-w-kino-swiat"/>
        <a href="https://www.telepolis.pl/wiadomosci/wydarzenia/zmiany-w-zarzadzie-platformy-canal-plus-jacek-balicki-zrezygnowal-z-funkcji-wiceprezesa"/>
      </related>
      <p>Jak podaje platforma CANAL+, jej sekcja do walki z piractwem telewizyjnym podczas monitoringu trafiła na<b> 62 serwisy internetowe</b>, w których piraci zamieścili <b>w sumie 2720 plików</b>, linków oraz <b>odnośników</b> do nielegalnego pobrania lub obejrzenia czterech odcinków serialu „Żmijowisko”. </p>
      <p>Zdecydowaną większość serwisów, w których doszło do wykrycia naruszeń, stanowiły <b>serwisy pirackie, serwisy hostingowe i sieci torrent</b>, jednak piraci zamieszczali odcinki serialu również w serwisie Chomikuj.pl. Z całkowitej liczby 2 720 wykrytych naruszeń, CANAL+ doprowadził do skutecznego usunięcia z sieci 2 685 z nich.</p>
      <blockquote>- Wysoka skuteczność cieszy, jednak zdajemy sobie sprawę z tego, że to niekończąca się walka, a miejsce usuniętych źródeł po chwili zastąpią nowe - powiedział jeden z członków sekcji dw. z piractwem telewizyjnym CANAL+. - Jeśli jednak trafimy już na takie źródła, to oprócz działań zmierzających do usunięcia gromadzimy przy okazji dodatkowe materiały, które w przyszłości mogą posłużyć jako dowody w sprawach sądowych przeciwko właścicielom pirackich serwisów. Organy ścigania podchodzą do spraw o naruszenie prawa autorskiego coraz poważniej, wydając wyroki skazujące. </blockquote>
      <p>Sekcji dw. z piractwem telewizyjnym CANAL+ powstała kilka lat temu w odpowiedzi na rosnący problem kradzieży własności intelektualnej. Do głównych zadań sekcji należy ochrona praw autorów treści emitowanych na antenach CANAL+, <b>wyszukiwanie i likwidowanie pirackich serwisów</b> i źródeł udostępniających nielegalnie sygnał telewizyjny oraz walka z procederem tzw. „card sharingu”. Członkowie sekcji aktywnie wspierają również organy ścigania oraz organy administracji państwowej w realizacji działań skierowanych przeciwko osobom naruszającym prawo autorskie.  </p>
      <related>
        <h4>Zobacz:</h4>
        <a href="https://www.telepolis.pl/wiadomosci/telewizja-i-vod/canal-plus-namawia-na-telewizje-4k-i-kusi-telewizorami-sony"/>
        <a href="https://www.telepolis.pl/wiadomosci/telewizja-i-vod/playboy-tv-programy-po-polsku-canal-plus"/>
      </related>
    </article>
  </body>
</html>