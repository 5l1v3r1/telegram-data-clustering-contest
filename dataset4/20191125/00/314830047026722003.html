<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939724/%D9%BE%DB%8C%D8%A7%D9%85-%D8%AC%D9%86%D8%AC%D8%A7%D9%84%DB%8C-%D9%88%DB%8C%D9%84%D9%85%D9%88%D8%AA%D8%B3-%D8%AF%D8%B1%D8%AA%D9%88%DB%8C%DB%8C%D8%AA%D8%B1-%D8%B9%D9%84%DB%8C%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A7%DB%8C%D8%B1%D8%A7%D9%86-%D9%82%D8%B1%D8%A7%D8%B1%D8%AF%D8%A7%D8%AF%D9%85-%D8%B1%D8%A7-%D9%86%D9%82%D8%B6-%DA%A9%D8%B1%D8%AF%DB%8C%D8%AF-%D9%BE%D8%B1%D9%88%D9%86%D8%AF%D9%87-%D8%AA%D8%A7%D9%86-%D8%B1%D8%A7-%D8%A8%D9%87-%D9%88%DA%A9%D9%84%D8%A7%DB%8C%D9%85-%D8%AF%D8%A7%D8%AF%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="پیام جنجالی ویلموتس درتوییتر علیه فدراسیون ایران: قراردادم را نقض کردید، پرونده تان را به وکلایم دادم!"/>
    <meta property="og:description" content="سرمربی بلژیکی تیم ملی که به نظر می‌رسد جدایی‌اش با پیام‌های امشب قطعی‌تر ازهر زمان دیگری شده، پیش از بازی با عراق طبق ادعای رسانه‌های بلژیکی درخواست فسخ قرارداد کرده بود، اما حالا به رغم درگیری جدی و تهدید فدراسیون ایران، نه حاضر است به تهران بیاید و نه استعفایش را اعلام کند تا مبادا درصدی از قرارداد نجومی را از دست بدهد. حالا قراردادی که تاج امضا کرده، همه چیز را مشخص می‌کند"/>
  </head>
  <body>
    <article>
      <h1>پیام جنجالی ویلموتس درتوییتر علیه فدراسیون ایران: قراردادم را نقض کردید، پرونده تان را به وکلایم دادم!</h1>
      <h2>سرمربی بلژیکی جای بازگشت به تهران، به بازی میلیون دلاری پیچید / تاج خود را آماده پرونده جدید در فیفا کند</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>سرمربی بلژیکی تیم ملی که به نظر می‌رسد جدایی‌اش با پیام‌های امشب قطعی‌تر ازهر زمان دیگری شده، پیش از بازی با عراق طبق ادعای رسانه‌های بلژیکی درخواست فسخ قرارداد کرده بود، اما حالا به رغم درگیری جدی و تهدید فدراسیون ایران، نه حاضر است به تهران بیاید و نه استعفایش را اعلام کند تا مبادا درصدی از قرارداد نجومی را از دست بدهد. حالا قراردادی که تاج امضا کرده، همه چیز را مشخص می‌کند</i>
      </p>
      <p>سرمربی تیم ملی فوتبال ایران سکوتش را درباره اتفاقات اخیر شکست و با افشاکردن اختلافش با مدیران فدراسیون فوتبال ایران مدعی شد که فدراسیون ایران قراردادفیمابین را نقض کرده و پرونده را به وکلایش سپرده است.</p>
      <p>به گزارش تابناک ورزشی، مارک ویلموتس که در ادامه همکاری‌اش با تیم ملی ایران با دو باخت پیاپی مقابل دو رقیب اصلی تیم ملی، دچار مشکل شده و صحبت از فسخ قرارداد او به میان آمده است، در حساب رسمی‌اش در توئیتر اختلافات را علنی کرد و نوشت: «شایعات منتشر شده در رسانه‌های ایران را دیده‌ام و این شایعات به هیچ وجه صحت ندارند؟!»</p>
      <p>سرمربی بلژیکی تیم ملی فوتبال ادامه داده است: واقعیت این است که وضعیتی غیرقابل تحمل برای من و دستیارانم به دلیل نقض جدی بند‌های قراردادم از سوی فدراسیون فوتبال ایران به وجود آمده است.</p>
      <p>ویلموتس تأکید کرده که موضوع قراردادش با فدراسیون فوتبال ایران را به صورت حقوقی پیگیری می‌کند و در این خصوص نیز نوشت: این پرونده در دست وکلای من است. بیشتر از این نمی‌توانم چیزی بگویم!</p>
      <figure>
        <img src="https://cdn.tabnak.ir/files/fa/news/1398/9/4/1095562_861.jpg"/>
      </figure>
      <p>مارک ویلموتس که مدیران ارشد فدراسیون او را فردی بامعرفت و چهره‌ای مثبت معرفی می‌کردند، حالا با این واکنش‌ها نشان داده که بازیگر قهاری است و چهره واقعی خود را با توییت امروز نمایان کرده است. او بلافاصله بعد از طرح موضوع حضورش در ایران و پایان مرخصی‌های طولانی راه خود را کج کرده و علنا علیه فوتبال ایران موضع گیری کرده است.</p>
      <p>مرد بلژیکی که با عدم تمرکز روی کارش و غیبت‌های طولانی، ضربات سنگینی به تیم ملی ایران صدرنشین رنکینگ آسیا زده و اعتبار فوتبال ایران را با دو شکست مقابل عراق و بحرین زیر سوال برده است، حالا در حال گل آلود کردن آب است و به رغم درگیری جدی و تهدید فدراسیون ایران به پیگیری حقوقی، حاضر نیست استعفایش را اعلام کند تا مبادا درصدی از قرارداد نجومی اش را از دست بدهد.</p>
      <p>سرمربی خارجی تیم ملی که به نظر می‌رسد جدایی اش با پیام‌های امشب قطعی‌تر از هر زمان دیگری شده است، در حالی مسائل مربوط به احتمال جدایی از تیم ملی را به گمانه زنی رسانه‌های ایرانی ارتباط داده است که پیش از بازی با عراق رسانه‌های بلژیکی مدعی شده بودند او درخواست فسخ قرارداد کرده است و احتمالا مدارکش نزد فدراسیون فوتبال ایران موجود است. </p>
      <p>مردی که کمترین تعهد را نسبت به شغل حرفه ای نداشت و به بهانه عدم دریافت دستمزدش در تاریخ های معین، که از ایرادهای اساسی مهدی تاج و همکارانش است، تیم ملی را تنها گذاشت و در بحرانی عجیب و خطرناک فرو برد. حالا به نظر می رسد تاج یک پرونده سنگین حقوقی در محاکم فوتبالی اروپا در پیش خواهد داشت و تعیین کننده برنده را مطمئنا قراردادی تعیین خواهد کرد که امضای رییس فدراسیون فوتبال را زیر خود دارد. اگر تاج اجازه چنین مرخصی های طولانی را در قرارداد فی مابین به ویلموتس داده باشد، حالا یا زیر بار غرامت سنگین برای فسخ قرارداد وی خواهد رفت یا مجبور است تا پایان این مربی متوسط و معمولی را تحمل کند، حتی به قیمت حذف از مقدماتی جام جهانی که بسیار نزدیک شده است.</p>
      <figure>
        <img src="https://cdn.tabnak.ir/files/fa/news/1398/9/4/1095563_345.jpg"/>
      </figure>
    </article>
  </body>
</html>