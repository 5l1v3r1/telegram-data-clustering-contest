<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774506,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="תתכוננו לפקקים: ברכבת יסגרו בעוד שבוע את אחת משלוש המסילות שעוברות לאורך ת&quot;א"/>
    <meta property="og:description" content="ברכבת יסגרו למשך 6 שבועות את מסילת איילון - אחת משלוש המסילות שעוברות לאורך תל אביב - וזאת בהתאם להמלצתו של שר התחבורה בצלאל סמוטריץ'. המטרה: להשלים את חשמול הרכבת בתחנות ת&quot;א תוך פרק זמן קצר. סגירת המסילה תגרום ללא מעט שינויים בתנועת הרכבות"/>
  </head>
  <body>
    <article>
      <h1>תתכוננו לפקקים: ברכבת יסגרו בעוד שבוע את אחת משלוש המסילות שעוברות לאורך ת"א</h1>
      <h2>ברכבת יסגרו למשך 6 שבועות את מסילת איילון - אחת משלוש המסילות שעוברות לאורך תל אביב - וזאת בהתאם להמלצתו של שר התחבורה בצלאל סמוטריץ'. המטרה: להשלים את חשמול הרכבת בתחנות ת"א תוך פרק זמן קצר. סגירת המסילה תגרום ללא מעט שינויים בתנועת הרכבות</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ליאור גוטמן</a></address>
      <p>רכבת ישראל הודיעה לפני שעה קלה (ב') שהיא מיישמת את המלצת השר בצלאל סמוטריץ' לסגור את  אחת משלוש מסילות הרכבת שעוברות לאורך תל אביב (מסילת איילון), וזאת במטרה להשלים את חשמול הרכבת בתחנות תל אביב.  </p>
      <p>הכוונה על הסגירה <a href="https://www.calcalist.co.il/local/articles/0,7340,L-3773939,00.html">פורסמה בשבוע שעבר</a>,  ולאחר שסמוטריץ' אמר שהוא לא רוצה "למרוח" את חשמול המסילה לאורך חצי שנה. החשמול היה אמור להסתיים לפני כמה שנים, אבל רק לאחרונה הרכבת דיווחה על חשמול מלא מירושלים לדרום תל אביב. בעוד כמה שבועות ייפתח הקו ויאפשר נסיעה של פחות מחצי שעה בין תחנת ההגנה בת"א לתחנת נבון שבירושלים. עד היום החשמול הגיע רק לאזור נתב"ג.</p>
      <figure>
        <img src="https://images1.calcalist.co.il/PicServer3/2018/10/22/854275/untitled_l.jpg"/>
        <figcaption>רכבת ישראל</figcaption>
      </figure>
      <p>לפיכך, ברכבת אומרים ש"בשל העבודות תיסגר באופן זמני מסילה אחת מתוך שלוש בציר איילון ותנועת הרכבות בקו באר שבע-אשקלון-ראשל"צ, משה דיין-רעננה תופסק בין תחנות ת"א ההגנה ות"א סבידור מרכז".</p>
      <p>על פי הרכבת, רכבות בקו זה יתחילו ויסיימו את נסיעתן מדרום בתחנות יבנה מערב ות"א ההגנה, ומצפון בתחנות בני ברק ות"א סבידור מרכז; יופעל מערך היסעים חינמי כשירות משלים".</p>
      <p>כדי להקל על תנועת הנסועים בחג חנוכה, ברכבת פיצלו את הסגירה בין התאריכים 2 בדצמבר - 20 בדצמבר וכן בין התאריכים 6 בינואר - 28 בינואר: "בשבוע חג החנוכה ובשבוע הפסטיגל תופעל תנועת הרכבות כסדרה", אומרים בחברה. </p>
      <p>לפיכך, הרכבות היוצאות מידי שעה מתחנת באר שבע מרכז לכיוון צפון תסיימנה את נסיעתן בתחנת יבנה מערב, שממנה יופעל מערך היסעים חינמי בין תחנת יבנה מערב לתחנת תל אביב ההגנה. לחילופין, תתאפשר החלפת רכבות לכיוון צפון בתחנות אשקלון או אשדוד. במקביל, הרכבות היוצאות מדי שעה מתחנת ראשל"צ משה דיין תסיימנה את נסיעתן בתחנת ת"א ההגנה. נוסעים לתחנות צפוניות מתחנת ההגנה יבצעו החלפת רכבות בתחנה זו או יעזרו בשירותי ההיסעים החינמיים שיוצבו בה.</p>
      <p>לגבי השינויים מכיוון צפון מזרח (תחנות מוצא רעננה מערב, כפ"ס, ראש העין, פ"ת), אומרים בחברה שמתוך ארבע רכבות היוצאות מידי שעה מתחנת רעננה מערב לכיוון דרום, שתיים תסיימנה את נסיעתן בתחנת בני ברק ושתיים תסיימנה נסיעתן בתחנת ת"א סבידור מרכז.</p>
      <p>"מתחנת בני ברק יופעל לרשות הנוסעים מערך היסעים חינמי אל תחנות ת"א האוניברסיטה ות"א סבידור מרכז, שם תתאפשר נסיעה ברכבת לכיוון צפון ולכיוון דרום. בתחנת ת"א סבידור מרכז תתאפשר החלפת רכבות לכיוון צפון ולכיוון דרום", וזאת רק בשעות העומס (בוקר עד צהרים).</p>
    </article>
  </body>
</html>