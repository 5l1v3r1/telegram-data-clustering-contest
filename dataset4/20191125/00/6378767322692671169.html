<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/opity-muz-sa-spraval-agresivne-k-policajtom-uz-je-vo-vazbe-cl722959.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Opitý muž sa správal agresívne k policajtom, už je vo väzbe"/>
    <meta property="og:description" content="24hod.sk - Opitý muž sa správal agresívne k policajtom, už je vo väzbe - Ilustračná snímka. Bratislava, 18. septembra 2019."/>
  </head>
  <body>
    <article>
      <h1>Opitý muž sa správal agresívne k policajtom, už je vo väzbe</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka. Bratislava, 18. septembra 2019.</b><br/>Trenčín 25. novembra (TASR) - Opitý muž, ktorý sa agresívne správal k policajtom v Trenčianskom kraji, je vo väzbe. O prípade informovala Polícia SR na sociálnej sieti.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718357.'"/>
      </figure>
      <p>Muž sa podľa polície správal neprístojne, pričom hlasno kričal, búchal a nadával. "<i>Policajti ho upozornili, že je nočný pokoj, aby sa upokojil a utíšil. Reagoval tak, že im začal vulgárne nadávať a odmietol preukázať svoju totožnosť</i>," uviedla polícia s dôvetkom, že ho následne predviedli na policajné oddelenie za účelom zistenia totožnosti.<br/><br/>Počas eskorty na políciu sa mal hliadke vyhrážať fyzickou likvidáciou. Na oddelení nafúkal 1,83 promile alkoholu. Pri vykonávaní ďalších úkonov sa začal správať agresívne, kopol policajta do nohy a druhého sa snažil udrieť lakťom do hrude.<br/><br/>Muža obvinili zo zločinu útoku na verejného činiteľa.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>