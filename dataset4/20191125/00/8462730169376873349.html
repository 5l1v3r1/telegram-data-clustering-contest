<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/10/1841245/Sudna-rada-opat-nezvolila-predsedu-Najvyssieho-sudu--Dalsia-sanca-pre-neuspesnych-kandidatov"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Súdna rada opäť nezvolila predsedu Najvyššieho súdu: Ďalšia šanca pre neúspešných kandidátov"/>
    <meta property="og:description" content="BRATISLAVA - Súdna rada opäť nezvolila predsedu Najvyššieho súdu (NS) SR. Ani jeden z kandidátov nezískal dostatočný počet hlasov. Voľbu si zopakujú 27. januára 2020. Kandidátov budú môcť oprávnené subjekty navrhovať do 8. januára 2020. O výsledkoch hlasovania informovala predsedníčka volebnej komisie Súdnej rady SR Marcela Kosová."/>
  </head>
  <body>
    <article>
      <h1>Súdna rada opäť nezvolila predsedu Najvyššieho súdu: Ďalšia šanca pre neúspešných kandidátov</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Súdna rada opäť nezvolila predsedu Najvyššieho súdu: Ďalšia šanca pre neúspešných kandidátov</h3>
      <p>
        <i>BRATISLAVA - Súdna rada opäť nezvolila predsedu Najvyššieho súdu (NS) SR. Ani jeden z kandidátov nezískal dostatočný počet hlasov. Voľbu si zopakujú 27. januára 2020. Kandidátov budú môcť oprávnené subjekty navrhovať do 8. januára 2020. O výsledkoch hlasovania informovala predsedníčka volebnej komisie Súdnej rady SR Marcela Kosová.</i>
      </p>
      <p>Za Jána Šikutu hlasovalo osem členov Súdnej rady, proti bolo nula, zdržalo sa osem. Za Alenu Šiškovú hlasovali dvaja členovia, proti boli siedmi, zdržali sa siedmi. Na úspešné zvolenie treba kandidátovi nadpolovičnú väčšinu členov Súdnej rady.</p>
      <p><i><b>"Súdna rada SR po vykonaní tajnej voľby predsedu Najvyššieho súdu SR konštatuje, že ani jeden z kandidátov nezískal nadpolovičnú väčšinu  hlasov všetkých členov Súdnej rady SR,"</b></i> uviedla predsedníčka Súdnej rady Lenka Praženková.</p>
      <figure>
        <img src="https://img.topky.sk/big/2525305.jpg/Lenka-Prazenkova.jpg"/>
      </figure>
      <p>Lenka Praženková<a href="https://www.topky.sk/gl/628205/2525305/Sudna-rada-opat-nezvolila-predsedu-Najvyssieho-sudu--Dalsia-sanca-pre-neuspesnych-kandidatov"> </a>Zdroj: TASR - Martin Baumann</p>
      <p>V ďalšej voľbe sa môžu opätovne zúčastniť neúspešní kandidáti z prvého kola, a to Jana Bajánková, Jana Mesiarkinová a Štefan Harabin. V Súdnej rade momentálne debatujú aj o tom, či nie je čas zmeniť tajnú voľbu na verejnú. </p>
      <p>Kandidátov na predsedu NS SR môžu Súdnej rade navrhnúť člen rady, sudcovské rady, stavovské organizácie sudcov, plénum sudcov NS, sudca NS a minister spravodlivosti. Predsedom NS SR sa môže stať len jeho sudca. Predsedu NS SR sa nepodarilo zvoliť už druhýkrát. Prvá neúspešná voľba sa konala v septembri. Úlohy chýbajúceho predsedu NS SR vykonáva momentálne podpredsedníčka Jarmila Urbancová.</p>
    </article>
  </body>
</html>