<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100371/1841259/Prokurator-USP-podal-obzalobu-za-korupciu-na-bratislavskeho-obhajcu"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Prokurátor ÚŠP podal obžalobu za korupciu na bratislavského obhajcu"/>
    <meta property="og:description" content="BRATISLAVA - Prokurátor Úradu špeciálnej prokuratúry (ÚŠP) podal obžalobu na Špecializovaný trestný súd v Pezinku (ŠTS) na bratislavského obhajcu Dušana D. obvineného z pokračovacieho prečinu nepriamej korupcie. Informovala o tom hovorkyňa ÚŠP Jana Tökölyová. Obžaloba bola podaná v piatok (22.11.) a skutok sa mal stať v roku 2011."/>
  </head>
  <body>
    <article>
      <h1>Prokurátor ÚŠP podal obžalobu za korupciu na bratislavského obhajcu</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Prokurátor ÚŠP podal obžalobu za korupciu na bratislavského obhajcu</h3>
      <p>
        <i>BRATISLAVA - Prokurátor Úradu špeciálnej prokuratúry (ÚŠP) podal obžalobu na Špecializovaný trestný súd v Pezinku (ŠTS) na bratislavského obhajcu Dušana D. obvineného z pokračovacieho prečinu nepriamej korupcie. Informovala o tom hovorkyňa ÚŠP Jana Tökölyová. Obžaloba bola podaná v piatok (22.11.) a skutok sa mal stať v roku 2011.</i>
      </p>
      <p>Podľa informácií TASR prípad dozorovala Okresná prokuratúra v Bratislave I a mala sa týkať obvineného Michaela P.<i><b> "V decembri v roku 2011 mal D. D. ako obhajca obvinenému M. P. pred rozhodovaním sudcu pre prípravné konanie okresného súdu v Bratislave o návrhu na vzatie obvineného do väzby oznámiť, že vie na súde zabezpečiť, aby M. P. nebol vzatý do väzby a bol prepustený na slobodu, ale je potrebné zohnať finančné prostriedky v sume 4000 eur. Finančné prostriedky M. P. zabezpečil a v decembri 2011 ich odovzdali v kaviarni obhajcovi D. D.," </b></i>konkretizovala hovorkyňa ÚŠP.</p>
      <p>Podľa jej slov v decembri 2011 mal Dušan D. ako obhajca obvineného pred rozhodovaním senátu Krajského súdu v Bratislave o sťažnosti prokurátora ÚŠP proti uzneseniu sudcu pre prípravné konanie okresného súdu v Bratislave, ktorým nebol Michael P. vzatý do väzby a bol prepustený zo zadržania na slobodu, oznámiť Michaelovi P., že vec sa dá vybaviť aj na KS v Bratislave. Obhajca vtedy uvádzal, že <i><b>"je potrebné zohnať finančné prostriedky v sume 14.000 eur."</b></i></p>
      <p><i><b>"To pre doposiaľ nestotožnenú osobu, ktorá mala následne tieto finančné prostriedky rozdeliť medzi členov senátu KS, aby potvrdili rozhodnutie sudcu okresného súdu pre prípravné konanie o nevzatí obvineného M. P. do väzby a jeho prepustení zo zadržania na slobodu, na základe čoho M. P. zohnal finančné prostriedky v sume 14.000 eur, ktoré následne v decembri 2011 na stretnutí v bufete v Kalinkove odovzdal obhajcovi D. D.,"</b></i> objasnila Tökölyová.</p>
      <p>Dušan D., ako uviedol v pondelok večer, o podaní obžaloby zatiaľ oficiálne nie je informovaný. Podľa jeho slov ide o starší prípad, kde už raz prokurátor ÚŠP podal približne pred dvoma rokmi obžalobu. ŠTS v Pezinku však obžalobu odmietol a prokurátor podal voči rozhodnutiu ŠTS sťažnosť na Najvyšší súd SR (NS SR). Ten sťažnosť dozorového prokurátora odmietol.</p>
      <h4>Trestnému právu sa venuje takmer 40 rokov, zastupoval aj Roháča</h4>
      <p>Dušan D. je známy bratislavský advokát, ktorý sa venuje trestnému právu a to takmer 40 rokov. V minulosti dlhé roky zastupoval známeho Jozefa Roháča odsúdeného v Maďarsku za vražedné bombové útoky na doživotie. Zastupoval aj časť bratislavskej skupiny piťovcov. Pred časom na KS v Bratislave zastupoval v odvolacom konaní i jedného z kyselinárov, či bol ako náhradný obhajca pridelený k obžalovanému Ivanovi B., falošnému lekárovi z bratislavského zariadenia pre seniorov Iris.</p>
      <p>Okresná prokuratúra v Trnave Dušana D. v roku 2016 v súvislosti s jeho advokátskou praxou obžalovala zo zločinu vydierania. Zároveň ho spolu s ďalším advokátom Martinom P. vinila z prečinu nadržovania. Prípad mal riešiť Okresný súd v Trnave. Podľa vtedajších informácií denníka Sme prípad súvisel s kauzou mafiánskej skupiny piťovcov. K prípadu sa vtedy nechcel vyjadriť ani Dušan D. Povedal len, že ide o dva skutky ešte z roku 2011.</p>
    </article>
  </body>
</html>