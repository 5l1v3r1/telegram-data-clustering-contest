<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/tony-blair-avertizeaza-marea-britanie-e-un-dezastru-vom-fi-in-mari-probleme-18614586"/>
    <meta property="og:site_name" content="BusinessMagazin"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Tony Blair avertizează: „Marea Britanie e un dezastru. Vom fi în mari probleme”"/>
    <meta property="og:description" content="Fostul prim-ministru britanic Tony Blair a transmis luni că statul britanic se află într-o stare de „dezastru”, avertizând că niciunul dintre partidele care aspiră la conducerea Marii Britanii, Partidul..."/>
  </head>
  <body>
    <article>
      <h1>Tony Blair avertizează: „Marea Britanie e un dezastru. Vom fi în mari probleme”</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.businessmagazin.ro/autor/lacramioara-ivaz" target="_blank">Lacramioara Ivaz</a></address>
      <h3>Tony Blair avertizează: „Marea Britanie e un dezastru. Vom fi în mari probleme”</h3>
      <p>Fostul prim-ministru britanic Tony Blair a transmis luni că statul britanic se află într-o stare de „dezastru”, avertizând că niciunul dintre partidele care aspiră la conducerea Marii Britanii, Partidul Laburist, respectiv cel Conservator, nu merită să câştige scrutinul din 12 decembrie.</p>
      <p>Fostul premier britanic, care a guvernat în perioada 1997-2007, a transmis, în cadrul evenimentului Reuters Newsmaker, că „suntem un dezastru”, referindu-se la poporul britanic, şi a avertizat că nici Partidul Laburist, nici cel Conservator al prim-ministrului Boris Johnson, nu merită câştigarea scrutinului parlamentar din 12 decembrie. „Flotabilitatea economiei mondiale ne-a ţinut pe noi să ajungem până acum, dar dacă aceasta se slăbeşte, noi vom fi în mari probleme”, relatează site-ul agenţiei Reuters.</p>
      <p>Tony Blair a făcut apel, în nenumărate rânduri, la renunţarea la proiectul Brexit şi la organizarea unui nou referendum naţional privind decizia de retragere din Uniunea Europeană, susţinând că acesta va trebui urmat de o rundă nouă de alegeri generale.</p>
      <p>Blair, care a condus un Guvern de centru, pro-afaceri, a afirmat că liderul laburist Jeremy Corbyn a promis o revoluţie, susţinând că: „Problema cu revoluţiile nu este cum încep, ci cum se termină”. „Adevărul este că publicul nu este convins că vreunul din marile partide merită să câştige aceste alegeri”, a mai adăugat oficialul britanic.</p>
      <p>Marea Britanie organizează alegeri generale anticipate pe 12 decembrie, din cauza impasului decizional cu care se confruntă Parlamentul de la Londra în ceea ce priveşte procesul de retragere a statului britanic din Blocul comunitar. Conform aprecierilor, rezultatele scrutinului ar putea fi decisive pentru viitorul procesului Brexit, ce ar putea fi realizat pe 31 ianuarie, dacă Partidul Conservator obţine majoritatea parlamentară, existând şi posibilitatea reluării referendumului, dacă Partidul Laburist va fi cel câştigător.</p>
    </article>
  </body>
</html>