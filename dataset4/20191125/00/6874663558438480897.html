<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774380,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="בני ברק: הוועדה המקומית דחתה הקמת מעון לילדים כי אין חניה ברחוב"/>
    <meta property="og:description" content="הוועדה המקומית לתכנון ובנייה בבני ברק דחתה הקמת מעון ילדים ברחוב אנילביץ 48 שבשכונת הפועלים א', זאת בשל התנגדות השכנים: &quot;מצוקת החניה ברחוב מקשה מאוד את אישור הבקשה&quot;"/>
  </head>
  <body>
    <article>
      <h1>בני ברק: הוועדה המקומית דחתה הקמת מעון לילדים כי אין חניה ברחוב</h1>
      <h2>הוועדה המקומית לתכנון ובנייה בבני ברק דחתה הקמת מעון ילדים ברחוב אנילביץ 48 שבשכונת הפועלים א', זאת בשל התנגדות השכנים: "מצוקת החניה ברחוב מקשה מאוד את אישור הבקשה"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ענת דניאלי</a></address>
      <p>הוועדה המקומית לתכנון ובנייה בבני ברק דחתה הקמת מעון ילדים ברחוב אנילביץ 48 שבשכונת הפועלים א', זאת בשל התנגדות השכנים. הבקשה להיתר כללה בקשה לשימוש חורג מהיתר מגורים לצורך הפעלת מעון ילדים בבניין מגורים בן שתי קומות, אך השכנים, שהגישו התנגדות, טענו כי הפעלתו תביא לכאוס תחבורתי באזור ותסכן את חיי התושבים וחייהם של באי המעון, משום שמדובר בשכונה קהילתית ושקטה, המאופיינת בבתים צמודי קרקע ורחובות צרים.</p>
      <p>הוועדה השתכנעה מטענות המתנגדים, והחלטתה התקבלה פה אחד: "מצוקת החניה ברחוב מקשה מאוד את אישור הבקשה. אין ולו חניה אחת שתשרת את המבקשים, ועל כן בהיעדר פתרון חניה מינימלי, הוועדה דוחה את הבקשה".</p>
      <figure>
        <img src="https://images1.calcalist.co.il/PicServer3/2016/11/21/666397/15_l.jpg"/>
        <figcaption>בני ברק (ארכיון) <br/>צילום: עמית שעל</figcaption>
      </figure>
      <p>עוד טענו השכנים כי הפעלת המעון תביא לכניסת רכבים רבים לרחוב ובהתאם תגרום לעומסי תנועה ומטרדי חניה רבים. מדובר ברחוב צר כאשר רוחב הכביש עומד על פחות מ־4 מ' ובחלקו ללא כל מדרכה או מדרכה צרה שלא מאפשרת מעבר עגלה ותינוקות. "מצוקת החניה והצפיפות שמסתירה את שדה הראייה מסכנות כבר היום את העוברים שם. תוספת המעון תצריך כניסת רכבים ועגלות ודבר זה יגביר ויחריף את הבעיה", נכתב בהתנגדות שהוגשה באמצעות עו"ד ענת בירן ועו"ד רון נבון.</p>
      <p>עו”ד ענת בירן ציינה: “מרבית הדיירים בשכונה חתומים על תקנון אגודה שיתופית, שנועד לשמור על אופייה השקט של השכונה והצביון הייחודי שלה. טוב עשתה הוועדה המקומית שדחתה את הבקשה”.</p>
    </article>
  </body>
</html>