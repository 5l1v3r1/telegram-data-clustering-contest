<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463068/%e0%a6%ac%e0%a6%a8%e0%a7%8d%e0%a6%af%e0%a6%b9%e0%a6%be%e0%a6%a4%e0%a6%bf%e0%a6%b0-%e0%a6%86%e0%a6%95%e0%a7%8d%e0%a6%b0%e0%a6%ae%e0%a6%a3%e0%a7%87-%e0%a6%ac%e0%a7%8b%e0%a7%9f%e0%a6%be%e0%a6%b2%e0%a6%96%e0%a6%be%e0%a6%b2%e0%a7%80%e0%a6%a4%e0%a7%87-%e0%a7%a9-%e0%a6%9c%e0%a6%a8%e0%a7%87%e0%a6%b0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বন্যহাতির আক্রমণে বোয়ালখালীতে ৩ জনের মৃত্যু"/>
    <meta property="og:description" content="নিজস্ব সংবাদদাতা, বোয়ালখালী, চট্টগ্রাম, ২৪ নবেম্বর ॥ চট্টগ্রামের বোয়ালখালী উপজেলার লোকালয়ে আসা বন্য হাতির আক্রমণে এ পর্যন্ত তিনজনের মৃত্যু হয়েছে। আবাদি জমির ফসলের ব্যাপক ক্ষতির খবর পাওয়া গেছে। রবিবার সকালে উপজেলার কধুরখিল, সৈয়দনগর ও জ্যৈষ্ঠপুরায় হাতির পৃথক আক্রমণের শিকার হয়ে তিনজনের মৃত্যু হয়েছে বলে ..."/>
  </head>
  <body>
    <article>
      <h1>বন্যহাতির আক্রমণে বোয়ালখালীতে ৩ জনের মৃত্যু</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <figure>
        <img src="http://www.dailyjanakantha.com/files/201911/1574640188_7.png"/>
      </figure>
      <p>নিজস্ব সংবাদদাতা, বোয়ালখালী, চট্টগ্রাম, ২৪ নবেম্বর ॥ চট্টগ্রামের বোয়ালখালী উপজেলার লোকালয়ে আসা বন্য হাতির আক্রমণে এ পর্যন্ত তিনজনের মৃত্যু হয়েছে। আবাদি জমির ফসলের ব্যাপক ক্ষতির খবর পাওয়া গেছে।</p>
      <p>রবিবার সকালে উপজেলার কধুরখিল, সৈয়দনগর ও জ্যৈষ্ঠপুরায় হাতির পৃথক আক্রমণের শিকার হয়ে তিনজনের মৃত্যু হয়েছে বলে জানিয়েছেন বোয়ালখালী থানার পুলিশ পরিদর্শক (তদন্ত) মুহাম্মদ হেলাল উদ্দিন ফারুকী। কধুরখিল ১নং ওয়ার্ডের ইউপি সদস্য আবদুল করিম জানান, সকালে ৪/৫টি হাতি কধুরখিল তৈয়্যবিয়া তাহেরীয়া সুলতান মোস্তফা কমপ্লেক্সের পূর্বপাশে শরীফপাড়ায় শস্যক্ষেতে কাজ করার সময় স্থানীয় আবদুল লতিফ মিস্ত্রির সন্তান আবু তাহের মিস্ত্রি (৬০) হাতির আক্রমণের শিকার হন। ঘটনাস্থলে তার মৃত্যু হয়েছে। তিনি ৩পুত্র ও ১ কন্যাসন্তনের জনক। নিহতের বাড়ি কধুরখিল শরীফপাড়ার আলী আহমদ মিস্ত্রির বাড়ি। অন্যদিকে পূর্ব সৈয়দনগরে হাতির আক্রমণে মারা গেছেন খরণদ্বীপ বিজান বিবি সরকারী প্রাথমিক বিদ্যালয়ের সাবেক প্রধান শিক্ষক জাকের হোছাইন (৬৫)। তিনি চরণদ্বীপ ইউনিয়নের পূর্ব সৈয়দনগর জাকের মাস্টারের বাড়ির মৃত আবদুল মোনাফের ছেলে।</p>
      <p>নিহতের কন্যা ফাহমিনা আফরোজ তারিন জানান, সকালে চাঁন্দারহাট জামে মসজিদের পাশে হাতির পাল তার বাবাকে(জাকের মাস্টার) আক্রমণন করে। গুরুতর আহত অবস্থায় স্থানীয়রা উদ্ধার করে উপজেলা স্বাস্থ্য কমপ্লেক্সে নেন। অবস্থার অবনতি হওয়ায় চমেক হাসপাতালে নিলে কর্তব্যরত চিকিৎসক তাকে মৃত ঘোষণা করেন ।</p>
      <p>এদিকে হাতির পালটি পাহাড়ের দিকে যাওয়ার পথে শ্রীপুর খরণদ্বীপ ইউনিয়নের আমির পাড়ার আবদুল মাবুদ (৬০) নামে এক কৃষককে আক্রমণ করে। এতে ঘটনাস্থলেই তার মৃত্যু হয়। স্থানীয় ইউপি সদস্য মোঃ হাছান চৌধুরী বিষয়টি নিশ্চিত করে বলেন, হাতির আক্রমণে আবদুল মাবুদের মৃত্যু হয়েছে। তিনি স্থানীয় আলী আহমদের ছেলে। তার ১ ছেলে ও ৩ মেয়ে রয়েছে।</p>
      <p>এ ব্যাপারে থানার পুলিশ পরিদর্শক (তদন্ত) মুহাম্মদ হেলাল উদ্দিন ফারুকী বলেন, তিনজনের মৃত্যুর খবর পেয়েছি। হাতিগুলো দু’ভাগে বিভক্ত হয়ে পড়েছে। পুলিশ ঘটনাস্থলে আছে জানিয়ে তিনি সকলের সহযোগিতা কামনা করেন।</p>
      <p>উল্লেখ্য, গত শনিবার ভোরে জ্যৈষ্ঠপুরা পাহাড় থেকে লোকালয়ে নেমে আসে বাচ্চাসহ নয়টি হাতি। দিনভর হাতিগুলো পূর্ব কধুরখিল বায়তুল জামে মসজিদের সুপারিবাগানে অবস্থান নেয়। রবিবার সকালে দুভাগে বিভক্ত হয়ে একদল কধুরখিল-চরণদ্বীপের দিকে যায়। অন্যদল খরণদ্বীপ হয়ে পাহাড়ের দিকে যায়। এলাকায় আতঙ্ক বিরাজ করছে।</p>
    </article>
  </body>
</html>