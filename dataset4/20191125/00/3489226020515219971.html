<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/razban-loytseskoy-katekthse-to-tsampions-ligk-asias-alla-pali-klaigetai"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ράζβαν Λουτσέσκου: Κατέκτησε το Τσάμπιονς Λιγκ Ασίας αλλά πάλι «κλαίγεται»…"/>
    <meta property="og:description" content="Έφυγε πρωταθλητής από τον ΠΑΟΚ και την επόμενη σεζόν κατέκτησε το Τσάμπιονς Λιγκ της Ασίας με την Αλ Χιλάλ της Σαουδικής Αραβίας που στον διπλό τελικό της διοργάνωσης νίκησε ισάριθμες φορές την Ουράβα Ρεντ Ντάιμοντς της Ιαπωνίας με 1-0 εκτός και 2-0 εντός. Αυτή ήταν η τρίτη κατάκτηση του τροπαίου για την ομάδα του Ριάντ…"/>
  </head>
  <body>
    <article>
      <h1>Ράζβαν Λουτσέσκου: Κατέκτησε το Τσάμπιονς Λιγκ Ασίας αλλά πάλι «κλαίγεται»…</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Αντώνης Φουντής</a></address>
      <h4>Έφυγε πρωταθλητής από τον ΠΑΟΚ και την επόμενη σεζόν κατέκτησε το Τσάμπιονς Λιγκ της Ασίας με την Αλ Χιλάλ της Σαουδικής Αραβίας που στον διπλό τελικό της διοργάνωσης νίκησε ισάριθμες φορές την Ουράβα Ρεντ Ντάιμοντς της Ιαπωνίας με 1-0 εκτός και 2-0 εντός. Αυτή ήταν η τρίτη κατάκτηση του τροπαίου για την ομάδα του Ριάντ…</h4>
      <p>Όμως ο γνωστός για την απίστευτη γκρίνια του Ρουμάνος τεχνικός, κατά τα συνηθισμένα δεν ξεχνάει το παρελθόν και σε μεγάλη συνέντευξη του στα ΜΜΕ της πατρίδας του, μίλησε ξανά για τον τρόπο που έφυγε από τον ΠΑΟΚ και δήλωσε για πολλοστή φορά πικραμένος…</p>
      <h3>Αναλυτικά τι δήλωσε ο Λουτσέσκου:</h3>
      <p>"Από την πρώτη ημέρα που ανέλαβα την τεχνική ηγεσία της Αλ Χιλάλ, μου έγινε εμμονή το Τσάμπιονς Λιγκ. Ανέλαβα μεγάλη ευθύνη. Είχα μια χώρα από πίσω μου κι αυτό μου έβαζε πίεση. Μπορώ να πάω πολύ εύκολα από το ένα άκρο στο άλλο. Την περασμένη εβδομάδα ένιωθα λες και ήμουν σε κλουβί. Όταν ξύπνησα το πρωί (του τελικού) είπα στον εαυτό μου: H ημέρα αυτή να ελευθερωθώ επιτέλους ήλθε, ανεξάρτητα αποτελέσματος».</p>
      <p>Για την αποχώρηση του από τον ΠΑΟΚ είπε: «Όταν επέλεξα να φύγω το καλοκαίρι από τον ΠΑΟΚ δέχθηκε μεγάλη κριτική στην Ελλάδα και τη Ρουμανία. Πληγώθηκα όταν κατηγορήθηκα ότι έφυγα για τα χρήματα. Πληγώθηκε η ψυχή μου, αλλά έκανα τη σωστή επιλογή. Το αφιερώνω και στον πατέρα μου το τρόπαιο. Δεν είναι σε κάποια ομάδα, ζει μέσα από μένα. Κάνω βασικά ό,τι κι αυτός. Αυτό το κύπελλο είναι πρώτα για τον πατέρα μου. Ήταν σημαντικό γι' αυτόν να πετύχω. Είμαστε διαφορετικοί. Αυτός θέλει να τα έχει όλα υπολογισμένα, προετοιμασμένα».</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbb601825e63016a2c6062.jpg"/>
        <figcaption>Για την αποχώρηση του από τον ΠΑΟΚ είπε: «Όταν επέλεξα να φύγω το καλοκαίρι από τον ΠΑΟΚ δέχθηκε μεγάλη κριτική στην Ελλάδα και τη Ρουμανία. Πληγώθηκα όταν κατηγορήθηκα ότι έφυγα για τα χρήματα</figcaption>
      </figure>
      <p>Για το μέλλον του: «Εγώ έχω πάθος για το ποδόσφαιρο, αλλά είναι δυνατό σε κάποια στιγμή να πω στοπ. Δεν έχω πρόβλημα. Μην εκπλαγείτε εάν κάποια στιγμή βγω κι ανακοινώσω ότι σταματώ. Εάν αποφάσιζα να σταματήσω, δεν θα μου έλειπε το ποδόσφαιρο. Όταν άφησα τη Ραπίντ Βουκουρεστίου, πήγα στην Ξάνθη με ελάχιστα χρήματα. Απέρριψα μεγάλες ελληνικές ομάδες για να μείνω εκεί. Απέρριψα και την Αλ Χιλάλ, η οποία μου πρόσφερε 25 φορές τα χρήματα που έπαιρνα στην Ξάνθη. Πήρα αυτές τις αποφάσεις γιατί είχα εξασφαλισμένο το μέλλον. Επιστρέφω: Καταλαβαίνετε γιατί χρωστάω τα πάντα στον πατέρα μου. Γιατί δεν νοιάζομαι για το αύριο»</p>
      <p>Για τις θυσίες του λόγω καριέρας: «Η μεγαλύτερη θυσία είναι ότι δεν έχω κοινωνική ζωή. Μένω σπίτι από το πρωί μέχρι το απόγευμα, μετά δουλειά μέχρι το πρωί και το ίδιο ξανά. Δεν είχα χρόνο για τίποτα, παρά μόνο για μελέτη και προετοιμασία των ματς. Η γυναίκα μου έκανε θυσίες επίσης. Αλλά, βλέπετε; Αξίζει. Μην νομίζετε ότι περνάμε άσχημα στο Ριάντ - όχι - μένουμε σε ένα μεγάλο, όμορφο σπίτι με κήπο και μεγάλη πισίνα, αλλά σε αυτήν την όμορφη πισίνα κολυμπήσαμε μια φορά όλο αυτό το καιρό λόγω έλλειψης ελεύθερου χρόνου».</p>
      <p>Για την επιλογή του να μην εργαστεί στη Ρουμανία και την πρόταση να αναλάβει ο πατέρας του την εθνική Ρουμανίας: «Εάν συνεχίζω να έχω αυτό το πάθος, θα δουλεύω στο εξωτερικό. Δεν βλέπω να επιστρέφω στη Ρουμανία. Δεν βλέπω τον εαυτό μου στην εθνική, δεν μου αρέσει. Χωρίς να θέλω να μπω σε λεπτομέρειες θεωρώ τον εαυτό μου εργάτη. Θέλω να φτιάχνω καλή ατμόσφαιρα στις ομάδες και γι' αυτό χρειάζεσαι χρόνο. Δεν θέλω ν' αναλάβω εθνική ομάδα ακόμη κι αν είναι η Ιταλία, η Γερμανία, η Ρουμανία ή η Ιαπωνία. Νομίζω ότι η καλύτερη επιλογή θα ήταν ο πατέρας μου».</p>
      <p>Για τη ζωή του όταν σταματήσει την προπονητική: «Θα ήθελα να είμαι κάπου και να βοηθώ μικρά ζώα και να περνώ το χρόνο μου. Θα ήθελα να ταξιδέψω, μου αρέσει πολύ αυτό. Έχω βρεθεί σε τόσες πολλές χώρες και πόλεις με το ποδόσφαιρο, αλλά δεν έχω δει τίποτα. Δεν ξέρω τίποτα γι' αυτές. Έμεινα μια εβδομάδα στην Ιαπωνία για τον τελικό και δεν έχω δει τίποτα. Είναι τόσο παράξενη η ζωή. Είμαι καλά στη Σαουδική Αραβία».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>