<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/core-i9-s-18-jadry-prichazi-za-30-tisic-jaky-vykon-nabidne/50701"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Core i9 s 18 jádry přichází za 30 tisíc, jaký výkon nabídne?"/>
    <meta property="og:description" content="Intel dostal na trh novou řadu procesorů Cascade Lake-X, která dosud nejlépe ukázala, jak AMD za posledních pár let vyrostlo jako konkurence. Na 18jádrové Core i9 s cenou pod 1000 dolarů se můžeme dívat už zcela jinak."/>
  </head>
  <body>
    <article>
      <h1>Core i9 s 18 jádry přichází za 30 tisíc, jaký výkon nabídne?</h1>
      <h2>Intel dostal na trh novou řadu procesorů Cascade Lake-X, která dosud nejlépe ukázala, jak AMD za posledních pár let vyrostlo jako konkurence. Na 18jádrové Core i9 s cenou pod 1000 dolarů se můžeme dívat už zcela jinak.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Intel si prostě uvědomil tu očividnou věc, že zvláště v HEDT oblasti už nemá v zásobě moc možností, jak firmě AMD a jejím Threadripperům konkurovat. Ty už mají jednak nabídnout až 64 jader, podstatně vyšší výkon na takt a novou architekturu či podporu PCIe 4.0. Intel je ovšem v případě výkonných desktopových procesorů zatím stále uvězněn 14nm procesem, nemůže zvedat počet jader, vylepšit architekturu a v případě taktů už také naráží na strop. Takže jediné, co zbylo, je cena. <br/> </p>
      <figure>
        <img src="https://www.svethardware.cz/core-i9-s-18-jadry-prichazi-za-30-tisic-jaky-vykon-nabidne/50701/img/DSC_0061-Custom-1.jpg"/>
      </figure>
      <p> <br/>Právě proto si dnes můžeme koupit 18jádrové Core i9-10980XE (respektive zatím ještě předobjednat) za 979 USD, čili v našich obchodech to bude částka kolem 30 tisíc korun, přičemž Core i9-7980XE donedávna stál mezi 50 a 60 tisíci a stejně tak Core i9-9980X, který se dá nově sehnat i za 27 tisíc. <br/> <br/>Mimochodem, už dnes se má začít prodávat Ryzen 9 3950X, jejž bychom ale ve skladových zásobách obchodů nyní ještě hledali marně a tento procesor je zatím stále ještě nabízen za značně přehnanou cenu od 33 tisíc korun (někde i kolem 40 tisíc). Oficiální cena tohoto Ryzenu je přitom 750 USD, takže ten je u nás aktuálně dražší než testované Core i9-10980XE. <br/> <br/>Server <a href="https://wccftech.com/review/intel-core-i9-10980xe-msi-x299-creator-review/">wccftech</a> tuto novinku od Intelu testoval na desce s čipsetem X299, a sice konkrétně na nové MSI X299 Creator. Potvrdilo se, že Ryzen 9 3950X může být opravdu mnohem výkonnější i přes svůj handicap v podobě rozdílu dvou fyzických jader. V případě renderování v Cinebench už to takový rozdíl není, ovšem Ryzen i tak stále vede a ukazuje, že jeho hrubý výkon je vyšší a vede i v Geekbench 5, Handbrake, POV-Ray, atd. <br/> </p>
      <figure>
        <img src="https://www.svethardware.cz/core-i9-s-18-jadry-prichazi-za-30-tisic-jaky-vykon-nabidne/50701/img/01.png"/>
      </figure>
      <p> <br/>Core i9-10980XE je oproti starému Core i9-7980XE výkonnější, ovšem na to, že oba procesory dělí už více než dva roky, je to chabý rozdíl. Nicméně je očekávaný a nový na nový model vrhá daleko lepší světlo jeho nová cena. <br/> <br/><a href="https://wccftech.com/review/intel-core-i9-10980xe-msi-x299-creator-review/10/">Spotřeba nového Core i9</a> je dle daných testů srovnatelná se starším modelem 7980XE a překvapivě také s Ryzenem 9 3950X, alespoň co se týče celkové spotřeby sestav.<br/> <br/>Celkově je však vidět, že 14nm proces by už Intel měl opravdu opustit, jenomže ono je možné, že se dočkáme ještě jedné generace. Ukazují na to ostatně informace o desktopových procesorech, v jejichž případě by mohly po Comet Lake dorazit ještě 14nm Rocket Lake.  </p>
    </article>
  </body>
</html>