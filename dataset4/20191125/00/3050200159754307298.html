<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zaxid.net/dtek_zvinuvatili_u_shantazhi_pislya_ogoloshennya_pro_vimusheniy_prostiy_burshtinskoyi_tes_n1493535"/>
    <meta property="og:site_name" content="ZAXID.NET"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ДТЕК звинуватили у шантажі після оголошення про вимушений простій Бурштинської ТЕС"/>
    <meta property="og:description" content="Компанія Ріната Ахметова вимагає зупинити імпорт електроенергії з РФ та Білорусі"/>
  </head>
  <body>
    <article>
      <h1>ДТЕК звинуватили у шантажі після оголошення про вимушений простій Бурштинської ТЕС</h1>
      <h2>Компанія Ріната Ахметова вимагає зупинити імпорт електроенергії з РФ та Білорусі</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://zaxid.net/blogger/blogger_u52777/" target="_blank">Катерина Чурилова</a></address>
      <p>Бурштинська теплоелектростанція «ДТЕК Західенерго» з 22 листопада 2019 року оголосила про вимушений простій. Про це повідомив в.о. директора ТЕС Олег Івахів у листі до міської голови Бурштина Роксолани Джури. Працівників станції наразі перевели на чотириденний робочий тиждень.</p>
      <p>«<i>Відокремлений підрозділ «Бурштинська теплова електрична станція» АТ «ДТЕК Західенерго» повідомляє про введення з 22 листопада 2019 року вимушеного простою станції, як єдиної можливості для запобігання повному припиненню діяльності ТЕС</i>», – повідомив Олег Івахів у листі до міської голови Бурштина.</p>
      <p>Керівник ТЕС поскаржився, що імпорт електроенергії з Росії за двосторонніми договорами замістив електроенергію національних ТЕС. А збільшення частки виробництва «дешевої електроенергії вітчизняних АЕС» знизило ціни для ТЕС.</p>
      <p>«<i>В окремі дні поточного місяця</i> (ціна на «ринку на добу наперед», – ред.) <i>знижувалась до рівня 91 коп/кВт⋅год, що за ринкових цін на вугілля робить виробництво електричної енергії на ТЕС збитковим</i>», – переконує Івахів.</p>
      <p>Він вважає, що для усунення негативних чинників, що «загрожують тривалим простоєм ТЕС», потрібно зупинити імпорт електроенергії з Росії та Білорусі, запровадити ринок допоміжних послуг (для плати станціям за готовність) та погасити заборгованість ДП «Енергоринок» перед Бурштинською ТЕС та іншими компаніями, що входять у ДТЕК.</p>
      <slideshow>
        <figure>
          <img src="https://zaxid.net/resources/photos/news/1366x768_DIR/201911/1493535_2059851.jpg?201911251211"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493535_2059852.jpg?201911251211"/>
        </figure>
      </slideshow>
      <p>Як повідомив франківський сайт <a href="https://kurs.if.ua/economic/burshtynska-tes-skorochuye-praczivnykiv-i-ne-platyt-v-byudzhet/">«Курс»</a>, працівників ТЕС уже перевели на чотириденний робочий тиждень. Людям запропонували самим вибрати день тижня, у який не будуть приходити на роботу.</p>
      <p>Водночас міська голова Бурштина Роксолана Джура звинуватила керівництво ТЕС у маніпуляціях та створені штучного дефіциту на ринку електроенергії.</p>
      <p>«Виставляють високу вартість і не хочуть її коригувати. В інших регіонах, наприклад на Курахівській ТЕС та на Запорізькій ТЕС, станції працюють без простою, у них електрика дешевше. Чому у нас дорожче? ДТЕК стверджує, що у нас висока собівартість. Чому вона висока? Купуйте вугілля дешевше, модернізуйте обладнання. Вони хочуть залишити працівників ТЕС, котрі працюють вдень і вночі, без зарплати, а місто – без відрахувань до бюджету», – заявила Роксолана Джура у своєму <a href="https://www.facebook.com/burshtynrada/videos/2446289295690304/">відеозверненні</a>, опублікованому 25 листопада на Facebook.</p>
      <p>ДТЕК та її дочірня компанія «ДТЕК Західенерго», яка керує Бурштинською ТЕС, наразі публічно не прокоментували ситуації, що склалася.</p>
      <p>Нагадаємо, нещодавнє відкриття імпорту електроенергії з Білорусі та Росії призвело до її різкого подешевшання на т. зв. «ринку на добу наперед» – частині нового ринку електроенергії України, де купують електроенергію для водоканалів, громадського електротранспорту, офісів тощо.</p>
      <p>Станції «ДТЕК Західенерго», зокрема Бурштинська ТЕС, працюють в т. зв. «Бурштинському енергоострові» синхронно з європейською енергосистемою. Електроенергія з Росії та Білорусі не має доступу до цього енергоострова через технічні перешкоди, при цьому трейдери можуть імпортувати електроенергію з Словаччини, Польщі, Угорщини та Румунії. «<a href="https://zaxid.net/yak_monopoliya_dtek_v_elektroenergetitsi_znishhuye_ekonomiku_zahidnoyi_ukrayini_n1492522">Бурштинський енергоострів</a>» охоплює території в межах Івано-Франківської, Львівської та Закарпатської областей. Фактично «ДТЕК Західенерго» контролює близько 90% від загального обсягу електроенергії у цій зоні.</p>
      <p>Водночас зменшення вартості електроенергії для жителів трьох західних областей не відбулось, оскільки <a href="https://zaxid.net/yak_monopoliya_dtek_v_elektroenergetitsi_znishhuye_ekonomiku_zahidnoyi_ukrayini_n1492522">монопольним місцевим виробником</a> електроенергії є «ДТЕК Західенерго», яке утримує свої ціни на старому рівні. ДТЕК також належить значна частина імпорту з Європи на «Бурштинський енергоострів», але компанія Ріната Ахметова не використовує своїх квот на імпорт. Разом із відключенням Бурштинської ТЕС це допомагає створювати <a href="https://zaxid.net/nkre_pidtverdila_shho_meshkantsi_zahidnoyi_ukrayini_pereplachuyut_za_elektroenergiyu_n1490853">штучний дефіцит</a> електроенергії в Західній Україні.</p>
      <p>Голова енергетичного комітету Верховної Ради Андрій Герус, якого керівництво Бурштинської ТЕС також звинуватило у простої, заявив 25 листопада, що ДТЕК хоче шантажувати владу, оскільки підстав для призупинення діяльності ТЕС немає. «Бурштинський енергоострів» від'єднаний від об’єднаної енергетичної системи (ОЕС) України і приєднаний до європейської системи. Російська електроенергія туди не може попадати навіть теоретично. На жаль, людей дурять та обманюють», – <a href="https://zaxid.net/www.facebook.com/andriy.gerus/posts/10219034307422300">наголосив</a> Герус.</p>
      <p>Андрій Герус стверджує, що вартість електроенергії на «Бурштинському енергоострові» є <a href="https://zaxid.net/meshkantsi_troh_oblastey_zahidnoyi_ukrayini_pereplachuyut_za_elektroenergiyu_n1490283">найвищою в Україні</a>. Вона вища на 20-30%, ніж на решті території України. За словами депутата, компанія Ахметова хоче зберегти свою маржу на виробництво електроенергії у розмірі 32% замість 10-15%, а рішення щодо зменшення ціни закупівлі вугілля для ТЕС можуть ухвалити у головному офісі ДТЕК.</p>
    </article>
  </body>
</html>