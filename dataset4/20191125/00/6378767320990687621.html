<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/vianocne-trhy-sa-v-banskej-bystrici-zacnu-na-29-novembra-cl722941.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Vianočné trhy sa v Banskej Bystrici začnú na 29. novembra"/>
    <meta property="og:description" content="24hod.sk - Vianočné trhy sa v Banskej Bystrici začnú na 29. novembra - Ilustračné foto."/>
  </head>
  <body>
    <article>
      <h1>Vianočné trhy sa v Banskej Bystrici začnú na 29. novembra</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračné foto.</b><br/>Banská Bystrica 25. novembra (TASR) – Tohtoročné Banskobystrické Vianoce opäť so sebou prinesú nielen dobré jedlo, pitie a stánky s rôznym vianočným sortimentom, ale i mnohé kultúrne a charitatívne podujatia. Vianočné trhy sa na námestí v meste pod Urpínom začínajú 29. novembra a potrvajú do 2. januára budúceho roka. Otvorené budú denne od 11.00 h a záverečnú majú tesne pred polnocou. TASR o tom informovala hovorkyňa banskobystrického primátora Dominika Mojžišová.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722273.'"/>
      </figure>
      <p><i>"Návštevníci si budú môcť pochutnať na tepelne upravených mäsových výrobkoch, grilovaných oštiepkoch, podpecníkoch, pečených gaštanoch, medovníkoch, vianočných oblátkach či trdelníkoch," </i>uviedla Mojžišová. Stánky s občerstvením však toho budú mať v ponuke oveľa viac.<br/><br/>Na Mikuláša, teda od 6. do 22. decembra, sa trhy rozšíria o stánky s remeselným a doplnkovým sortimentom. Denne od 9.00 do 20.00 h budú ponúkať keramiku, výrobky z dreva, kože, kovu, šperkov z rôznych materiálov i viacero predmetov, ktoré patria k najkrajším sviatkom roka.<br/><br/><i>"Vianoce sú sviatky pokoja a ľudia ich trávia spolu s rodinou a priateľmi. Verím, že na vianočných trhoch v Banskej Bystrici bude aj tento rok vládnuť príjemná atmosféra. Okrem stánkov s občerstvením a remeselnými výrobkami sme sa usilovali vytvoriť program, v ktorom si každý nájde to svoje. Ani teraz nezabudneme na zvyky a tradície, na moderné aktivity či hudobnú produkciu. Podujatia budú pestré a ďakujem všetkým, ktorí priložili ruku k dielu a pomohli vytvoriť tohtoročné Banskobystrické Vianoce,"</i> zdôraznil primátor Ján Nosko.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>