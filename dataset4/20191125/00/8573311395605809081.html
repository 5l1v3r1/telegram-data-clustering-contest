<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/sport/altri-sport/2019/11/25/matteo-rizzo-pattinaggio-artistico-intervista"/>
    <meta property="og:site_name" content="VANITY FAIR"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Matteo Rizzo: «Il pattinaggio è libertà d'espressione»"/>
    <meta property="og:description" content="A inizio anno è stato bronzo agli Europei. Il primo italiano a podio in 10 anni nella sua specialità. Ora Matteo Rizzo prosegue la sua strada verso le Olimpiadi invernali di Pechino 2022."/>
  </head>
  <body>
    <article>
      <h1>Matteo Rizzo: «Il pattinaggio è libertà d'espressione»</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.vanityfair.it/author/glippi" target="_blank">Gabriele Lippi</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/21200743/GettyImages-1137312648.jpg"/>
        </figure>
        <figure>
          <img src="https://images.vanityfair.it/gallery/116914/Big/75f170b1-be96-4b8f-ad1c-b2c07d3367a5.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/6531c343-65eb-4605-983f-bb32e02d5ce5.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/1ee51e68-ecca-4fde-9263-5a63cbf4e38b.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/d683ff1e-fa32-4113-8a07-89164e5e1801.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/f6b8db35-0636-400c-b630-582ebe40876b.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/cd558e59-f668-43af-a861-00809d0266c5.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figure>
          <img src="https://images.vanityfair.it/gallery/116914/Big/db9c2485-76c1-4705-8839-06a79e0226d2.jpg"/>
          <figcaption>
            <b>Matteo Rizzo: «Il pattinaggio è libertà d'espressione»</b>
            <cite>Getty Images</cite>
          </figcaption>
        </figure>
        <figcaption>Matteo Rizzo: «Il pattinaggio è libertà d'espressione»</figcaption>
      </slideshow>
      <p>
        <b>A inizio anno è stato bronzo agli Europei. Il primo italiano a podio in 10 anni nella sua specialità. Ora Matteo Rizzo prosegue la sua strada verso le Olimpiadi invernali di Pechino 2022.</b>
      </p>
      <p>Sul ghiaccio italiano brilla una nuova stella. È quella di <b>Matteo Rizzo</b>, 21enne di Sesto San Giovanni <b>terzo ai Campionati Europei 2019 e oro alle Universiadi dello stesso anno</b>. Un ragazzo di cui da anni si dice un gran bene, che ha fatto la sua<b> prima Olimpiade a 20 anni</b>, e che continua a crescere in maniera esponenziale, tra medaglie nelle competizioni internazionali e podi nelle prove Grand Prix di Coppa del Mondo. Un ragazzo il cui destino era segnato già dalla nascita e che ora spera di vederlo compiere tra tre anni, a Pechino 2022.</p>
      <p><b>Il pattinaggio di figura è un fatto ereditario per lei.</b><br/>«Sì. Tutti e due i miei genitori venivano da questo sport, è stata la scelta più naturale da fare. Tutto è cominciato semplicemente per stare con loro quando avevano gli allenamenti, poi ho iniziato a prenderlo sul serio ed lì che è nata una vera e propri passione».</p>
      <p><b>A gennaio ha vinto una medaglia europea che all’Italia, al maschile e nella sua disciplina, mancava da 10 anni. Che effetto le ha fatto?</b><br/>«Tante emozioni in un unico momento che per me è stato molto importante, non solo dal punto di vista della storia del mio sport ma anche a livello personale. Un punto di arrivo ma anche di ripartenza per la mia carriera futura. Un grande risultato, frutto di un grande lavoro che mi sprona di più per il futuro».</p>
      <p><b>Da anni ormai è identificato come la promessa di uno sport che al maschile, nella sua specialità, non ha avuto tantissimi campioni di recente. Sente la pressione?</b><br/>«Non esattamente. Lo vedo più come uno stimolo per cercare di portare alto il nome della mia nazione nel mio sport. Se mi chiamano promessa o piccolo campione, per me è un aiuto che le persone mi danno. Mi piace l’idea che il mio sport possa diventare sempre più conosciuto nel mio Paese grazie a me».</p>
      <p><b>Com’è avere il proprio padre come allenatore?</b><br/>«Ormai è un’abitudine, lavoriamo insieme da molti anni, fin da quando ero piccolo. All’inizio non nascondo che possa essere stato un po’ complicato avere il mio coach a casa tutti i giorni, ma più andavo avanti più capivo quanto bene mi potesse fare. Mi conosce molto bene anche a livello personale, in alcune situazioni sa prendermi meglio di tutti, anche della mia seconda allenatrice».</p>
      <p><b>Poi ha vinto le Universiadi. Che valore hanno per lei?</b><br/>«Sicuramente è stato un grande risultato, è una vittoria e le vittorie sono sempre importanti. Farlo in quel contesto è stato bello anche da un punto di vista della crescita, l’università è un aspetto molto importante per qualsiasi persona, per un atleta può essere più complicato. Mi ha aiutato molto a concludere la stagione ancora meglio».</p>
      <p><b>In uno sport come il suo bisogna convincere i giudici per poter scalare gerarchie. Quanto è dura?</b><br/>«Sicuramente bisogna sempre cercare di farsi conoscere da un giudice che non sa chi sei o far cambiare idea a chi non ha una buona opinione di te. Negli ultimi anni sono riuscito coi risultati che ho avuto a raggiungere quello che chiamo quasi uno status. È fondamentale non scoraggiarsi dopo le prime uscite, siamo umani, bisogna conoscersi e avere tempo per ottenere i risultati giusti per il proprio livello».</p>
      <p><b>Cosa studia all’università?</b><br/>«Al momento sono fermo ma vorrei presto ricominciare il corso di ingegneria informatica che facevo».</p>
      <p><b>Che cosa è per lei il pattinaggio artistico?</b><br/>«Nella mia vita è stato molto presente, è complicato descriverlo in poche parole. Però sicuramente direi libertà d’espressione. Quando sono sul ghiaccio, sono da solo e tutti guardano me, posso esprimermi liberamente».</p>
      <p><b>Si definirebbe più un atleta potente o elegante?</b><br/>«Sicuramente più elegante, anche se negli ultimi periodi riesco a essere un po’ entrambe le cose».</p>
      <p><b>Chi è il suo punto di riferimento?</b><br/>«Nel mio sport Javier Fernandez, il pattinatore spagnolo che ha appena concluso la sua carriera dopo aver vinto sette titoli europei e due mondiali. L’ho conosciuto di persona, lo ammiro molto e vorrei fare per l’Italia quello che lui ha fatto per la Spagna».</p>
      <p><b>Che rapporto ha con la musica?</b><br/>«Ne ascolto tanta, di tanti generi diversi, non ne ho uno preferito. La uso sempre per concentrarmi prima delle competizioni, mi aiuta tantissimo, più di tante parole delle persone attorno a me. Riesco a crearmi un mio mondo quando ho le cuffie».</p>
      <p><b>Ama tanto la Formula 1, tifoso ferrarista?</b><br/>«Sì, è la mia grande passione fuori dal pattinaggio. E sì, sono ferrarista sfegatato, ogni anno vado al Gp d’Italia a Monza coi miei amici».</p>
      <p><b>Non è un periodo bellissimo per un ferrarista.</b><br/>«No, purtroppo no, vista anche l’ultima gara in Brasile. Però la Ferrari è una grande scuderia che saprà come tornare a vincere dei titoli mondiali. E poi si tifa sempre, anche nei momenti bui».</p>
      <p><b>Vettel o Leclerc?</b><br/>«Senza nulla togliere a Vettel, che è un quattro volte campione del mondo, io dico Leclerc. Siamo quasi coetanei, abbiamo un solo anno di differenza. Lo seguo dai tempi della Gp 2 e Gp 3».</p>
      <p><b>E nella MotoGp per chi tifa?</b><br/>«Valentino Rossi è il pilota della MotoGp per ogni italiano. Negli ultimi anni ho aperto il mio sguardo agli altri italiani: Dovizioso, Petrucci, Morbidelli».</p>
      <p><b>A Pyeongchang, alla sua prima Olimpiade, è arrivato 21esimo. Agli ultimi mondiali settimo. Obiettivo per Pechino 2022?</b><br/>«Sicuramente è essere uno di quegli atleti che possono giocarsi una medaglia. Visti i ritmi del mio sport nell’ultimo periodo, quando si arriva alle Olimpiadi non ci sono solo tre atleti che possono ambire a salire sul podio, ma 10 se non 15. Punto a essere tra quelli».</p>
    </article>
  </body>
</html>