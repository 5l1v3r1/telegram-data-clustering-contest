<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100370/1841227/Jan-podozrieval-druzku-z-nevery--uchylil-sa-k-strasnemu-cinu--Ked-sa-kupala--hodil-jej-do-vane-fen"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ján podozrieval družku z nevery, uchýlil sa k strašnému činu: Keď sa kúpala, hodil jej do vane fén"/>
    <meta property="og:description" content="BANSKÁ BYSTRICA – Nepodmienečný trest odňatia slobody na šestnásť rokov za pokus o vraždu družky potvrdil odvolací senát Krajského súdu v Banskej Bystrici pre 50-ročného Jána Predajňu. Obžalovaný v septembri minulého roku v byte v Závadke nad Hronom hodil družke do vane zapnutý elektrický sušič na vlasy. Jeho 42-ročná družka, ktorá sa chystala okúpať, útok prežila. Motívom Predajňovho útoku bolo podozrenie, že je mu neverná."/>
  </head>
  <body>
    <article>
      <h1>Ján podozrieval družku z nevery, uchýlil sa k strašnému činu: Keď sa kúpala, hodil jej do vane fén</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Ján podozrieval družku z nevery, uchýlil sa k strašnému činu: Keď sa kúpala, hodil jej do vane fén</h3>
      <p>
        <i>BANSKÁ BYSTRICA – Nepodmienečný trest odňatia slobody na šestnásť rokov za pokus o vraždu družky potvrdil odvolací senát Krajského súdu v Banskej Bystrici pre 50-ročného Jána Predajňu. Obžalovaný v septembri minulého roku v byte v Závadke nad Hronom hodil družke do vane zapnutý elektrický sušič na vlasy. Jeho 42-ročná družka, ktorá sa chystala okúpať, útok prežila. Motívom Predajňovho útoku bolo podozrenie, že je mu neverná.</i>
      </p>
      <p>Predajňa s družkou žili sedem rokov vo Spojenom kráľovstve a v čase vražedného útoku boli na Slovensku na dovolenke. Motívom bolo, že Predajňa našiel v jej mobile komunikáciu s iným mužom a bol presvedčený, že mu bola neverná. V ten večer sa žena chystala kúpať, spoločné kúpanie muž vraj odmietol.</p>
      <p>Odsúdený zobral z kúpeľne nepozorovane elektrický sušič na vlasy. Zapojil ho v kuchyni s pomocou predlžovacieho kábla a hodil ho pred družku stojacu vo vani so slovami „skap ty suka“. Družka po zásahu elektrickým prúdom spadla do vane. Predajňa po tom, ako sušič odpojil a hodil na zem v kúpeľni, odišiel na pivo a predlžovací kábel cestou hodil do kontajnera.</p>
      <p>Keď po návrate zistil, že družka atak prežila, zabúchal susedom na dvere, aby zavolali záchranku. Žena utrpela popáleniny na rôznych častiach tela a poškodenie funkcie srdca, obličiek, pečene a svalov. Na druha sa nesťažovala, poukázala na to, že im na Slovensku kúpil byt a v Británii sa o ňu i jej deti staral. Predajňa neskôr tvrdil, že družku nechcel usmrtiť, iba „postrašiť“. Pritom priznal, že vedel o nebezpečenstve používania zapnutého elektrického spotrebiča vo vani. Toto riziko poznala aj Nora a vyhlásila, že sušič vo vani nikdy nepoužívala.</p>
      <p>Okresný súd v Banskej Bystrici uznal Predajňu za vinného z obzvlášť závažného zločinu vraždy v štádiu pokusu a uložil mu trest odňatia slobody na šestnásť rokov. Predajňa sa odvolal s tým, že žiadal prekvalifikovať skutok na ublíženie na zdraví a zmierniť trest. Odvolací senát mu nevyhovel. Predseda senátu hneď nariadil aj výkon trestu. Rozhodnutie krajského súdu je právoplatné.</p>
    </article>
  </body>
</html>