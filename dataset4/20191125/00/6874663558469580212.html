<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3774375,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="סרט ההמשך של &quot;לשבור את הקרח&quot;: הנסיכה פחות קסומה"/>
    <meta property="og:description" content="השירים חביבים, האנימציה מרהיבה, אבל הסרט לא מתרומם לרמה של קודמו. בעוד אנה ואלזה מגלות את האמת מאחורי המיתוסים שעליהן גדלו, הצופים יגלו שהקסם המקורי לאו דווקא מצליח לעבוד פעמיים"/>
  </head>
  <body>
    <article>
      <h1>סרט ההמשך של "לשבור את הקרח": הנסיכה פחות קסומה</h1>
      <h2>השירים חביבים, האנימציה מרהיבה, אבל הסרט לא מתרומם לרמה של קודמו. בעוד אנה ואלזה מגלות את האמת מאחורי המיתוסים שעליהן גדלו, הצופים יגלו שהקסם המקורי לאו דווקא מצליח לעבוד פעמיים</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">יאיר רוה</a></address>
      <p>יותר מש”לשבור את הקרח” (2013) היה סרט טוב, הוא בעיקר היה תופעה תרבותית מפעימה. לעתים נדירות נתקלים בסרט שהופך להמנון ולאובססיה גלובלית. הצעצועים והתחפושות הם ביטויים מסוימים להערצה סביב הסרט, אבל זה חלחל כלפי מעלה, מהילדים אל הוריהם. עבור הילדות הקטנות זה היה סרט מעצים על קשר אמיץ בין אחיות - מנוכרות בתחילה, מאוחדות בסוף. אבל המבוגרים הזדרזו לאמץ את הסרט ולמצוא בו משמעויות לעולמם.</p>
      <p>שיר הנושא “Let It Go”, למשל, ירש את מקומו של “מעבר לקשת” כשיר שרבים מוצאים בו מסרים על יציאה מהארון (רבים גם הביעו משאלה שבסרט ההמשך לאלזה תהיה בת זוג, אבל זה לא קרה). תאגיד דיסני, שבמשך שנים שמר בקנאות על התכנים שלו ולא אפשר לאף אחד ביוטיוב או ברשתות החברתיות להעלות גרסאות כיסוי לשירים מסרטיו או קטעי מונטאז’ מסצנות איקוניות, ראה את המבול שנוצר בעקבות “לשבור את הקרח” ובצעד היסטורי החליט לשחרר את אחיזתו בתכנים. זו לא רק היתה כניעה למבול ציבורי של יצירת תוכן ספונטני, אלא גם הבנה שהפגנת האהבה הזאת רק מעצימה את ערך המותג ואת חדירתו עמוק אל תרבות המיינסטרים. וכשהוא הפך לסרט האנימציה המצליח בכל הזמנים עם הכנסות עולמיות של 1.2 מיליארד דולר, זה היה ברור שתאגיד כמו דיסני ילחץ על יוצריו ליצור סרט המשך. ואכן, הצוות המקורי, השחקנים והיוצרים, חזר כולו לסרט ההמשך (ובראשם ג’ניפר לי, התסריטאית והשותפה לבימוי שירשה את מקומו של ג’ון לאסיטר המודח כאחראית על פיקסאר). עכשיו הם כבר ידעו מראש ש”לשבור את הקרח” יהיה גם “לשבור את הקופות”.</p>
      <figure>
        <img src="https://images1.calcalist.co.il/PicServer3/2019/11/24/949609/MCT_ENTER-MOVIE-FROZEN-PANTS-MCT803950_l.jpg"/>
        <figcaption>מתוך סרט ההמשך של "לשבור את הקרח". מנסה בכל כוחותיו לשחזר את המקור <br/>צילום: Disney</figcaption>
      </figure>
      <p>שש שנים עברו מאז “לשבור את הקרח” והילדות שהיו אז בכיתה ג’ עכשיו כבר בתיכון. “אני רואה שקצת התבגרתם”, אומר אולף איש השלג לכיוון הקהל בשיר הראשון בסרט ההמשך, מתוך מודעות ותקווה שהקהל העצום שהפך את “לשבור את הקרח” לסרט האנימציה המצליח בכל הזמנים חזר כדי לצפות בסרט ההמשך. אבל בעוד הקהל התבגר, הסרט לא.</p>
      <p>בסרט ההמשך שומעת אלזה (אידינה מנזל) בראשה קולות שקוראים לה לצאת ולחקור את הלא נודע: מה נמצא עמוק במעמקי יער קסום שהוריה הזהירו אותה ואת אנה בילדותן שלא להתקרב אליו. אבל בבגרותה הקולות שהיא שומעת רומזים לה שאולי שם היא תגלה את האמת על מי שהיא, ומה מקור כוחות הקסם הקפואים שלה. סדרת ההרפתקאות והשירים שיגיעו מרגע היציאה אל המסע יגלו לאנה ואלזה שהסיפורים שסיפרו להן בילדותן לפני השינה, והעובדות שעליהן הן גדלו, לאו דווקא היו אמת. קריאות ההעצמה הנשיות שהפכו את הסרט הראשון לכה עוצמתי ממשיכות בסרט ההמשך, כשהאחיות מבינות שההיסטוריה של ארנדל, כפי שנוצרה, נכתבה וסופרה על ידי אבות־אבותיהן, היתה בעייתית ושדורשת מהן תיקון.</p>
      <p>ובעוד אנה ואלזה מגלות את האמת מאחורי המיתוסים שעליהן גדלו, הצופים יגלו שהקסם המקורי לאו דווקא מצליח לעבוד פעמיים. כן, השירים חביבים, והאנימציה לרגעים מרהיבה, וגם בדיחה או שתיים מבליחות פה ושם. אבל זו לא יותר מפגישת מחזור, שהריגוש העיקרי שבה נובע מעצם קיומה ולא מהתכנים שלה. זה סרט המשך שמנסה בכל כוחותיו לשחזר את מה שעבד במקור. זה חביב, למי שממש מתגעגע, אבל קשה לחמוק מהתחושה הברורה שאם הסרט החדש היה זה שיצא ב־2013 הוא לא היה הופך לתופעה הגלובלית שהוא נהיה.</p>
    </article>
  </body>
</html>