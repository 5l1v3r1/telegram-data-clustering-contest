<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/8y23x8"/>
    <meta property="og:site_name" content="News7 Tamil"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="கொள்ளை சம்பவத்தில் ஈடுபட்ட காதலர்கள் கைது!"/>
    <meta property="og:description" content="கொள்ளை சம்பவத்தில் ஈடுபட்ட காதலர்கள் கைது!"/>
  </head>
  <body>
    <article>
      <h1>கொள்ளை சம்பவத்தில் ஈடுபட்ட காதலர்கள் கைது!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">saravanamanoj</a></address>
      <p>
        <b>சென்னை வளசரவாக்கத்தில் உறவினர் வீடுகளில் போலி சாவியை கொண்டு கொள்ளையடித்த காதல் ஜோடியை போலீசார் கைது செய்துள்ளனர்.  </b>
      </p>
      <p>சென்னை போரூர் அடுத்த காரம்பாக்கம், செங்குட்டுவன் தெருவைச் சேர்ந்தவர் ஜெகதீஷ் பாண்டியன். இவர் கடந்த சில தினங்களுக்கு முன்பு வீட்டை பூட்டி விட்டு வேலைக்கு சென்றுள்ளார். இரவு வீட்டிற்கு வந்து பார்த்தபோது பீரோவில் இருந்த 5 சவரன் நகை மற்றும் பணம் மாயமானதை கண்டு அதிர்ச்சி அடைந்தார். </p>
      <p>இதுகுறித்து அவர் அளித்த புகாரையடுத்து வளசரவாக்கம் போலீசார் அந்த பகுதியில் இருந்த கண்காணிப்பு கேமரா காட்சிகளை ஆய்வு செய்தனர். அப்போது ஒரு ஆணும், பெண்ணும் வீட்டின் கதவை திறந்து உள்ளே செல்வது பதிவாகியிருந்தது. இதுகுறித்து வீட்டின் உரிமையாளரிடம் கேட்டபோது அந்த நபர் தனது உறவினர் மகன் என தெரிவித்தார். இதையடுத்து வளசரவாக்கம் போலீசார் கோயம்பேட்டை சேர்ந்த கார்த்திகேயன், மேலும் மதுரவாயலை சேர்ந்த அவரது காதலி நித்தியா, ஆகியோரை கைது செய்தனர். </p>
      <p>சொந்த தொழிலில் ஏற்பட்ட நஷ்டம் காரணமாக கொள்ளையடிக்க முடிவு செய்த அவர்கள், உறவினர் வீடுகளுக்கு நலம் விசாரிக்க செல்வது போன்று சென்று பணம், நகை வைக்கும் இடங்களை தெரிந்து கொண்டு தொடர்ந்து கொள்ளையடித்து வந்துள்ளனர். மேலும் கதவுகளை உடைக்காமல் கொள்ளையடிக்க, போலி சாவிகளை அவர்கள் பயன்படுத்தியதும் தெரிய வந்துள்ளது. </p>
    </article>
  </body>
</html>