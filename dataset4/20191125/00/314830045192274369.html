<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939559/%D8%AB%D8%A8%D8%AA-%D8%B1%DA%A9%D9%88%D8%B1%D8%AF-%D8%AC%D8%AF%DB%8C%D8%AF-%D9%85%D8%B4%D8%A7%D8%B1%DA%A9%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%D9%86%DA%AF-%DA%A9%D9%86%DA%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ثبت رکورد جدید مشارکت در انتخابات هنگ کنگ"/>
    <meta property="og:description" content="با ثبت مشارکت ۷۱.۲ درصدی در ششمین دوره انتخابات شوراهای منطقه ای هنگ کنگ که روز گذشته (یکشنبه) برگزار شد، رکورد شرکت در انتخابات در این جزیره نا آرام شکسته شد."/>
  </head>
  <body>
    <article>
      <h1>ثبت رکورد جدید مشارکت در انتخابات هنگ کنگ</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>با ثبت مشارکت ۷۱.۲ درصدی در ششمین دوره انتخابات شوراهای منطقه ای هنگ کنگ که روز گذشته (یکشنبه) برگزار شد، رکورد شرکت در انتخابات در این جزیره نا آرام شکسته شد.</i>
      </p>
      <p>با ثبت مشارکت ۷۱.۲ درصدی در ششمین دوره انتخابات شوراهای منطقه ای هنگ کنگ که روز گذشته (یکشنبه) برگزار شد، رکورد شرکت در انتخابات در این جزیره نا آرام شکسته شد.</p>
      <p>به گزارش «تابناک» به نقل از ایرنا، از مجموع چهار میلیون و ۱۰۰ هزار نفری که برای شرکت در این انتخابات پیشتر ثبت نام کرده بودند ۲ میلیون و ۹۴۰ هزار نفر برابر با ۷۱.۲ درصد رای خود را جهت انتخاب نمایندگان منطقه ای به صندوق انداختند.</p>
      <p>انتخابات شوراهای منطقه ای هنگ کنگ هر چهار سال یکبار برگزار می شود در انتخابات سال ۲۰۱۵ میلادی میزان مشارکت مردم ۴۷ درصد بود میزان مشارکت در انتخابات امسال حتی از میزان مشارکت در انتخابات شورای قانونگذاری سال ۲۰۱۶ میلادی با ۶۸ درصد که در آن حداقل ۱۰ نامزد محلی انتخاب شدند فراتر رفت.</p>
      <figure>
        <img src="https://cdn.tabnak.ir/files/fa/news/1398/9/4/1095301_837.jpg"/>
      </figure>
      <p>ششمین دوره انتخابات شوراهای منطقه ای سال ۲۰۱۹ منطقه اداری ویژه هنگ گنگ چین از صبح روز یکشنبه در ۶۳۳ حوزه رای گیری آغاز شد و تا ساعت ۲۲:۳۰ به وقت محلی ادامه داشت.</p>
      <p>انتخابات منطقه ای هنگ کنگ هر چهار سال یکبار برگزار می شود اما انتخابات سال ۲۰۱۹ در کانون توجه قرار گرفته است زیرا تشدید اعتراضات خشونت آمیز در پنج ماه گذشته تقریباً این قطب مالی آسیا را فلج کرده است.</p>
      <p>در انتخابات روز گذشته یک هزار و ۹۰ نفر در ۱۸ منطقه برای کسب ۴۷۹ کرسی به رقابت پرداختند از میان ۴۷۹ کرسی شوراهای منطقه ای، ۴۵۲ کرسی توسط رای دهندگان انتخاب می شوند و ۲۷ کرسی دیگر نیز روسای کمیته های روستایی در مناطق جدید هستند.</p>
      <p>اگرچه اعضای شوراهای منطقه ای در تصمیم گیری های سیاسی شرکت ندارند اما همچنان می توانند در تصمیم گیری در مورد تشکیل کمیته ای که رئیس اجرایی را انتخاب می کند کمک کنند.</p>
      <p>شوراهای منطقه ای که به عنوان رابط بین مردم و دولت خدمت می کنند، ارگان های مشاوره ای هستند که معمولاً در مورد مسائل محلی مانند مسایل شهری و تامین امکانات رفاهی مردم تصمیم گیری می کنند.</p>
      <p>در حال حاضر، نمایندگان هوادار چین در این شورا حدود ۷۰ درصد کرسی ها را در اختیار دارند اما از آغاز اعتراض ها، مخالفان چین نیروی بیشتری به دست آورده اند و امید به کسب اکثر کرسی ها را دارند.</p>
      <p>اگرچه نتیجه انتخابات روز گذشته هنوز اعلام نشده است اما روزنامه ساوت چاینا مورنینگ پست اعلام کرد تا ساعت ۷ صبح امروز دوشنبه، اردوگاه طرفداران دموکراسی ۲۷۸ کرسی را کسب کرده است در حالی که اردوگاه محافظه کاران به ۴۲ کرسی رضایت داده است.</p>
      <figure>
        <img src="https://cdn.tabnak.ir/files/fa/news/1398/9/4/1095302_406.jpg"/>
      </figure>
      <p>هنگ کنگ از ۵ ماه پیش صحنه اعتراضات و تظاهرات مردم است، اعتراضات مردم هنگ کنگ ابتدا در خرداد سال جاری در اعتراض به یک لایحه استرداد آغاز شد که به مظنونان جنایی اجازه می داد برای محاکمه به سرزمین اصلی چین فرستاده شوند.</p>
      <p>دولت هنگ کنگ بعد از سه ماه نا آرامی، مهر ماه امسال لغو این لایحه را اعلام کرد، اما تظاهرات کنندگان همچنان به اعمال فشار بر دولت این کشور برای محقق شدن دیگر خواسته های خود از جمله استعفای خانم «کری لم» رییس اجرایی منطقه ویژه هنگ کنگ چین و تحقیقات مستقل درباره خشونت های ادعا شده پلیس علیه تظاهرات کنندگان ادامه دادند.</p>
      <p>معترضان هنگ کنگی که به گفته چین از حمایت آمریکا و بریتانیا برخوردار هستند با هدف اینکه برای نیروهای امنیتی شناسایی نشوند هنگام تظاهرات از ماسک استفاده می کردند و با افزایش آشوب ها، خانم لم تصمیم گرفت با استفاده از اختیارات قانونی خود ماسک زدن را ممنوع کند که باعث شکلگیری موج جدیدی از اعتراضات شده است.</p>
    </article>
  </body>
</html>