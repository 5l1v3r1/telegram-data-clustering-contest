<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/vlada/135067-u-zhitomir-ofcyno-zapracyuvali-mobln-grupi-polcyi-z-protidyi-domashnomu-nasilstvu.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="У Житомирі офіційно запрацювали мобільні групи поліції з протидії домашньому насильству"/>
    <meta property="og:description" content="Про старт діяльності мобільних груп поліції в обласному центрі та їх матеріальне оснащення 25 листопада, символічно на початку всеукраїнської акції «16 днів проти насильства», розповів заступник начальника ГУНП Житомирщини Артем Лисогор. – Сьогодні ми інформуємо житомирську громаду про те, що в обласному центрі розпочинають свою роботу мобільні групи поліції з протидії домашньому насильству. До їх складу входять двоє поліцейських з числа працівників сектору превенції (дільничних офіцерів поліції, ювенальної превенції) та патрульних. Такі групи несуть службу у цілодобовому режимі за графіком – доба через три. З урахуванням оперативної обстановки режим роботи мобільних груп може змінюватися з дотриманням вимог законодавства, - розповів він.Власне, у тестовому режимі мобільні групи поліції уже працювали в обласному центрі з 17 вересня по сьогоднішній день. У результаті правоохоронці відреагували на 369 викликів та склали 132 протоколи про адміністративні правопорушення, зокрема за вчинення насильства у сім’ї, невиконання…"/>
  </head>
  <body>
    <article>
      <h1>У Житомирі офіційно запрацювали мобільні групи поліції з протидії домашньому насильству</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Про старт діяльності мобільних груп поліції в обласному центрі та їх матеріальне оснащення 25 листопада, символічно на початку всеукраїнської акції «16 днів проти насильства», розповів <b>заступник начальника ГУНП Житомирщини Артем Лисогор</b>.</p>
      <figure>
        <img src="http://ruporzt.com.ua/uploads/posts/2019-11/1574682175_dsc_0025_.jpg"/>
      </figure>
      <p>– Сьогодні ми інформуємо житомирську громаду про те, що в обласному центрі розпочинають свою роботу мобільні групи поліції з протидії домашньому насильству. До їх складу входять двоє поліцейських з числа працівників сектору превенції (дільничних офіцерів поліції, ювенальної превенції) та патрульних. Такі групи несуть службу у цілодобовому режимі за графіком – доба через три. З урахуванням оперативної обстановки режим роботи мобільних груп може змінюватися з дотриманням вимог законодавства, - розповів він.<br/><br/>Власне, у тестовому режимі мобільні групи поліції уже працювали в обласному центрі з 17 вересня по сьогоднішній день. У результаті правоохоронці відреагували на 369 викликів та склали 132 протоколи про адміністративні правопорушення, зокрема за вчинення насильства у сім’ї, невиконання захисного припису або непроходження корекційної програми – 117. Відносно осіб, які вчинили домашнє насильство, винесено 55 термінових заборонних приписів, а також за одним фактом вчинення домашнього насильства розпочато кримінальне провадження за ч.1 ст. 125 (Умисне легке тілесне ушкодження) Кримінального кодексу України.</p>
      <figure>
        <img src="http://ruporzt.com.ua/uploads/posts/2019-11/1574682134_dsc_0074_.jpg"/>
      </figure>
      <p>– Відтепер же ці групи працюватимуть постійно. Поліцейські, які увійшли до їх складу, пройшли відповідні навчання. Вони забезпечені кабінетами на базі Житомирського відділу поліції (вул. Новий бульвар, 1), обладнаними робочими місцями та необхідним інвентарем. Сюди громадяни можуть безпосередньо звертатись у разі необхідності у будь-який час доби. Також мобільні групи мають автомобілі зі спеціальними логотипами, оснащені радіостанціями, світлозвуковою сигналізацією, автомобільними відеореєстраторами, аптечками, вогнегасниками, термоковдрами, термопринтерами, - презентував матеріальне забезпечення Артем Лисогор.<br/><br/>Відтак основними функціями поліцейських з протидії домашньому насильству є:<br/>- своєчасне реагування на такі факти;<br/>- приймання від постраждалих, а також від інших осіб, у тому числі від суб’єктів, що здійснюють заходи в сфері запобігання насильству, відповідних заяв та повідомлень;<br/>- ужиття заходів для припинення домашнього насильства та надання допомоги постраждалим особам з урахуванням результатів оцінки ризиків;<br/>- інформування постраждалих осіб про їхні права, заходи і соціальні послуги, якими вони можуть скористатися;<br/>- винесення термінових заборонних приписів стосовно кривдників та інші завдання.</p>
      <figure>
        <img src="http://ruporzt.com.ua/uploads/posts/2019-11/1574682085_dsc_0067_.jpg"/>
      </figure>
      <p>– Ми рекомендуємо постраждалим особам або їх представникам не боятися і обов’язково писати заяви про вчинені відносно них протиправні дії. Адже свідоме замовчування фактів домашнього насильства, а також недбалість у ставленні до власної безпеки можуть у подальшому призвести до погіршення ситуації і загалом становити загрозу життю та здоров’ю, - підсумував заступник начальника ГУНП Артем Лисогор.<br/><br/>Нагадуємо, що контакти найближчих установ та організацій для допомоги постраждалим від домашнього насильства можна дізнатись за телефоном Національної «гарячої лінії» 0-800-500-335 або коротким номером 116-123 (цілодобово та безкоштовно з мобільних телефонів).</p>
    </article>
  </body>
</html>