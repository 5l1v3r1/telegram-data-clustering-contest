<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700063/%D8%B1%D9%82%DB%8C%D8%A8-%D9%85%DB%8C%D9%84%DB%8C%D8%A7%D8%B1%D8%AF%D8%B1-%D9%88%D8%A7%D8%B1%D8%AF-%D8%B5%D8%AD%D9%86%D9%87-%D8%B1%D9%82%D8%A7%D8%A8%D8%AA-%D8%A8%D8%A7-%D8%AA%D8%B1%D8%A7%D9%85%D9%BE-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="&quot;رقیب میلیاردر&quot; وارد صحنه رقابت با ترامپ شد"/>
    <meta property="og:description" content="مایکل بلومبرگ برای نخستین هفته پس از اعلام حضورش در انتخابات بیش از 31 میلیون دلار سفارش آگهی تبلیغاتی تلویزیونی داده است."/>
  </head>
  <body>
    <article>
      <h1>"رقیب میلیاردر" وارد صحنه رقابت با ترامپ شد</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>مایکل بلومبرگ برای نخستین هفته پس از اعلام حضورش در انتخابات بیش از 31 میلیون دلار سفارش آگهی تبلیغاتی تلویزیونی داده است.</b>
      </p>
      <p><b>"مایکل بلومبرگ"</b>  میلیاردر 77 ساله آمریکایی و شهردار سابق نیویورک بالاخره پس از ماه‌ها گمانه زنی درباره حضورش در عرصه <b>انتخابات ریاست جمهوری 2020 آمریکا</b> دیروز (یکشنبه) از حضور خود در رقابت‌های مقدماتی (درون حزبی) حزب دموکرات آمریکا برای انتخابات 2020 خبر داده است.</p>
      <p>به گزارش <b>عصرایران</b>، بلومبرگ دیروز با صدور بیانیه‌ای از حضور خود در انتخابات ریاست جمهوری 2020 و مبارزه با <b>ترامپ</b> خبرداد.</p>
      <p>او در این <a href="https://www.mikebloomberg.com/?gclid=EAIaIQobChMIh8K-8tWE5gIVjJ6zCh37wAfEEAAYASAAEgLpOPD_BwE"><b>بیانیه</b></a> ترامپ را خطری جدی برای آمریکا و ارزشهای آمریکایی خوانده و "شکست دادن ترامپ و بازسازی آمریکا را ضروری ترین و  مهم‌ترین مبارزه زندگی" خود و آمریکایی‌ها دانسته است.</p>
      <p>او با حمله به سیاست‌های ترامپ در بیانیه خود گفته است:" ما نمی‌توانیم 4  سال دیگر اقدامات بی پروا و غیر اخلاقی رئیس جمهور ترامپ را تحمل کنیم.  او یک تهدید جدی برای کشور و ارزشهای ما است.  اگر او یک دوره دیگر در انتخابات برنده شود ، ممکن است خسارت ‌های غیرقابل جبرانی بر جای گذارد."</p>
      <p>بلومبرگ خود را مرد عمل خوانده و تاکید کرده قادر به حل مشکلات کشور است و خود را برای مبارزه ای دشوار  و پیروزی در انتخابات آتی آماده کرده است.</p>
      <p>
        <b>سخنرانی سال گذشته بلومبرگ در مدرسه ای در شهر فیلادلفیا آمریکا/ 30 نوامبر 2018/ عکس آرشیوی: آسوشیتدپرس</b>
      </p>
      <figure>
        <img src="https://cdn.asriran.com/files/fa/news/1398/9/4/1040469_330.jpg"/>
      </figure>
      <p>این میلیاردر سابقا جمهوریخواه  آمریکایی که بعدها به سمت حزب دموکرات چرخش کرده بیش از 55 میلیارد دلار ثروت دارد.</p>
      <p> او همزمان با ورود به عرصه رقابت‌های انتخاباتی، رکورد جدیدی هم از خود به جای گذاشت و برای 1 هفته نخست پس از اعلام حضورش بیش از 31 میلیون دلار سفارش آگهی تبلیغاتی به تلویزیون‌های آمریکا داده است. این رقم رکورد جدیدی برای سفارش آگهی تلویزیونی در عرض یک هفته در انتخابات آمریکاست. آخرین رقم بزرگ هزینه شده در این زمینه از سوی باراک اوباما و در انتخابات 2012 بوده که مبلغ 30 میلیون دلار بوده است.</p>
      <p>طی هفته‌های گذشته گمانه زنی‌هایی درباره احتمال حضور بلومبرگ در رقابت‌های درون حزبی دموکرات‌ها مطرح شده بود و همزمان این میلیاردر آمریکایی برای انتخابات مقدماتی دموکرات ها در دو ایالت "آلاباما" و "آرکانزاس" <a href="http://www.asriran.com/fa/news/698343"><b>ثبت نام کرده بود.</b></a></p>
      <p>بلومبرگ معتقد است کسی جز او توان رقابت و شکست دادن ترامپ در انتخابات آبان ماه سال آینده را ندارد. او هم اینک با حضور در عرصه رقابت درون حزبی دموکرات‌ها، باید با 17 نامزد دیگر این حزب که همچنان در عرصه رقابت‌ها حضور دارند، مبارزه کند.</p>
      <p>
        <b>توییت اعلام نامزدی بلومبرگ برای انتخابات 2020 آمریکا</b>
      </p>
      <figure>
        <img src="https://cdn.asriran.com/files/fa/news/1398/9/4/1040470_847.jpg"/>
      </figure>
      <p>ورود بلومبرگ به عرصه رقابت ممکن است تنش‌های داخلی بین دو جناح چپ و راست حزب دموکرات را تشدید کند. بلومبرگ با برخی شعارها و وعده‌های چپگرایانه برخی نامزدهای حزب دموکرات از جمله سناتورها "الیزابت وارن" و "برنی سندرز" در زمینه‌هایی چون افزایش مالیات ثروتمندان مخالف است.</p>
      <p> </p>
      <p> </p>
    </article>
  </body>
</html>