<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/665462"/>
    <meta property="og:site_name" content="News7 Tamil"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="கஞ்சா கடத்திய கல்லூரி மாணவர்கள் கைது!"/>
    <meta property="og:description" content="கஞ்சா கடத்திய கல்லூரி மாணவர்கள் கைது!"/>
  </head>
  <body>
    <article>
      <h1>கஞ்சா கடத்திய கல்லூரி மாணவர்கள் கைது!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">saravanamanoj</a></address>
      <p>
        <b>ஆடம்பர வாழ்க்கைகாக கஞ்சா கடத்திய பொறியியல் கல்லூரி மாணவர்கள் 4 பேரை ஆந்திர போலீசார் கைது செய்தனர்.</b>
      </p>
      <p>ஆந்திர மாநிலம் தாடேபள்ளி பகுதியில் போலீசார் வாகன சோதனையில் ஈடுபட்டிருந்தனர். அப்போது அந்த வழியாக வந்த கார் ஒன்று, போலீசாரை பார்த்ததும் திரும்பி சென்றுள்ளது. இதனையடுத்து அந்த காரை விரட்டி சென்ற போலீசார், அதனை மடக்கி பிடித்து சோதனை செய்தனர். அதில் காருக்குள் கஞ்சா இருப்பது தெரியவந்தது. பின்னர் போலீசார் நடத்திய விசாரணையில் காரில் இருந்தவர்கள் ஹைதராபாத்தை சேர்ந்த பொறியியல் கல்லூரி மாணவர்களான பூரணச்சந்தர், தினேஷ், அன்வேஷ், மணிகண்டா ஆகியோர் என்பது தெரியவந்தது. </p>
      <p>மேலும் திருமணம் ஒன்றுக்கு செல்வதாக நண்பனிடன் காரை வாங்கிவிட்டு, அதில் அரக்கு வனப்பகுதிக்கு சென்று, கஞ்சா கடத்தி வந்தது தெரியவந்தது. இவர்கள், ஆடம்பர தேவைகளுக்கான செலவுகளை ஈடுசெய்ய கஞ்சா கடத்தி விற்பனை செய்தது விசாரணையில் அம்பலமானதை அடுத்து 4 பேரையும் போலீசார் கைது செய்து விசாரணை நடத்தி வருகின்றனர். </p>
    </article>
  </body>
</html>