<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939640/%D8%AA%D8%BA%DB%8C%DB%8C%D8%B1%D8%A7%D8%AA-%D9%82%DB%8C%D9%85%D8%AA-%DB%B1%DB%B2-%DA%AF%D8%B1%D9%88%D9%87-%D9%87%D8%B2%DB%8C%D9%86%D9%87%E2%80%8C%D8%A7%DB%8C-%D8%AE%D8%A7%D9%86%D9%88%D8%A7%D8%B1-%D8%AF%D8%B1-%D8%A2%D8%A8%D8%A7%D9%86-%D9%85%D8%A7%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تغییرات قیمت ۱۲ گروه هزینه‌ای خانوار در آبان ماه"/>
    <meta property="og:description" content="مرکز آمار ایران جزییات تغییرات قیمت ۱۲ گروه اصلی کالایی و مصرفی خانوار در آبان ماه ۹۸ را اعلام کرد."/>
  </head>
  <body>
    <article>
      <h1>تغییرات قیمت ۱۲ گروه هزینه‌ای خانوار در آبان ماه</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>مرکز آمار ایران جزییات تغییرات قیمت ۱۲ گروه اصلی کالایی و مصرفی خانوار در آبان ماه ۹۸ را اعلام کرد.</p>
      <p>به گزارش تابناک اقتصادی؛ براساس گزارش مرکز آمار، شاخص کل قیمت کالاها و خدمات مصرفی خانوارهای کشور در آبان ماه سال جاری ۱۸۷.۸ درصد گزارش شده که در دوازده ماه منتهی به آبان ۹۸ نسبت به دوره مشابه سال قبل، ۴۱.۱ درصد و نسبت به ماه مشابه سال قبل ۲۷ درصد افزایش داشته است.</p>
      <p>همچنین طبق گزارش تهیه شده شاخص قیمت کالاها در ۱۲ ردیف به تفکیک اعلام شده که بر این اساس، شاخص قیمتی خوراکی‌ها و آشامیدنی‌ها در آبان ماه نسبت به ماه مشابه سال قبل ۲۹.۸ درصد و در دوازده ماه منتهی به ماه جاری نسبت به دوره مشابه سال قبل ۵۸.۵ درصد رشد داشته است.</p>
      <p>دخانیات نیز در دوازده ماه منتهی به ماه جاری نسبت به دوره مشابه سال گذشته ۶۴.۹ درصد رشد داشته و در مقایسه با ماه مشابه سال قبل ۱.۵ درصد افزایش نشان می‌دهد. در بخش پوشاک و کفش نیز رشد قیمت کالاها را شاهد بودیم به گونه‌ای که در مقایسه آبان ماه سال جاری با آبان ماه سال ۹۷، شاخص قیمت پوشاک و کفش رشد ۳۶.۱ درصدی و در دوازده ماه منتهی به آبان ۹۸ نسبت به دوره مشابه سال قبل نیز افزایش ۵۰.۷ درصدی داشته است.</p>
      <p>بخش مسکن، آب، برق، گاز و سایر سوخت‌ها نیز در دوازده ماه منتهی به آبان نسبت به دوره مشابه سال قبل، ۲۴.۱ درصد رشد داشته و در مقایسه آبان ماه امسال با ماه مشابه سال قبل ۲۳.۵ درصد افزایش نشان می‌دهد. لازم به ذکر است گروه‌ «ارتباطات» در آبان ماه سال جاری نسبت به شهریورماه کاهش قیمت داشته‌ است.</p>
      <p>در گروه عمده «خوراکی‌ها، آشامیدنی‌ها و دخانیات» بیشترین افزایش قیمت نسبت به ماه قبل مربوط به گروه «سبزیجات» (گوجه‌فرنگی، پیاز، فلفل دلمه‌ای) و گروه «لبنیات و تخم مرغ» (تخم مرغ ماشینی) است. در گروه عمده «کالاهای غیر خوراکی و خدمات» گروه «حمل ونقل شخصی» (بنزین، انواع اتومبیل سواری) بیشترین افزایش قیمت را نسبت به ماه قبل داشته‌اند.<br/><br/>همچنین گروه «سبزیجات» (کرفس و کاهو)، گروه «میوه و خشکبار» (پرتقال، لیموشیرین و پسته)، گروه «گوشت قرمز، سفید و فرآورده آنها» (گوشت گوسفند و گوشت گاو) و گروه «ادویه و خوراکی‌های طبقه‌بندی نشده در جای دیگر» (رب گوجه فرنگی) نسبت به ماه قبل، کاهش قیمت داشته است.<br/><br/>در گروه عمده «کالاهای غیر خوراکی و خدمات» گروه «تفریح و فرهنگ» (تجهیزات رایانه‌ای، تلویزیون خارجی و تولید داخل و دستگاه تلفن همراه) نسبت به ماه قبل، کاهش قیمت داشته است.</p>
      <figure>
        <img src="http://media.ibena.ir/d/2019/11/25/0/66593.png"/>
      </figure>
      <p>منبع: ایبِنا</p>
    </article>
  </body>
</html>