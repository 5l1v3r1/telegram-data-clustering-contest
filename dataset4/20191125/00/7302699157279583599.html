<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112794"/>
    <meta property="og:site_name" content="MGR Online"/>
    <meta property="article:published_time" content="2019-11-25T00:22:00+00:00"/>
    <meta property="og:title" content="สลด! กระบะสวนมาบนสะพาน อีแต๋นขนข้าวหักหลบตกห้วยทับคนขับดับ หลาน 10 ขวบเจ็บ"/>
    <meta property="og:description" content="ลำปาง - ลุงวัย 67 ปีขับอีแต๋นขนข้าวเปลือกกลับบ้าน เจอกระบะสวนทางกลางสะพาน เบรกไม่อยู่-หักหลบ อีแต๋นพุ่งลงลำห้วยทับตัวเองดับ หลานชายวัย 10 ขวบที่นั่งมาด้วยเจ็บ"/>
  </head>
  <body>
    <article>
      <h1>สลด! กระบะสวนมาบนสะพาน อีแต๋นขนข้าวหักหลบตกห้วยทับคนขับดับ หลาน 10 ขวบเจ็บ</h1>
      <address><time datetime="2019-11-25T00:22:00+00:00">25 Nov 2019, 00:22</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011668503.JPEG"/>
        <figcaption>ขอบคุณภาพจากหน่วยกู้ภัยสมาคมกู้ภัยลำปางจุดสบปราบ</figcaption>
      </figure>
      <p>
        <b>ลำปาง - ลุงวัย 67 ปีขับอีแต๋นขนข้าวเปลือกกลับบ้าน เจอกระบะสวนทางกลางสะพาน เบรกไม่อยู่-หักหลบ อีแต๋นพุ่งลงลำห้วยทับตัวเองดับ หลานชายวัย 10 ขวบที่นั่งมาด้วยเจ็บ</b>
      </p>
      <figure>
        <img src="https://mpics.mgronline.com/pics/Images/562000011668501.JPEG"/>
        <figcaption>ขอบคุณภาพจากหน่วยกู้ภัยสมาคมกู้ภัยลำปางจุดสบปราบ</figcaption>
      </figure>
      <p>ร.ต.อ.มนัส ใจวัน รอง สว.(สอบสวน) สภ.สบปราบ อ.สบปราบ จ.ลำปาง รับแจ้งเหตุมีรถอีแต๋นพุ่งตกในลำห้วย มีผู้เสียชีวิตและได้รับบาดเจ็บที่บริเวณสะพานข้ามลำห้วยสมัย หมู่ที่ 11 ต.สมัย อ.สบปราบ จ.ลำปาง เย็นวานนี้ (24 พ.ย.) จึงรุดไปตรวจสอบช่วยเหลือพร้อมด้วยหน่วยกู้ภัยสมาคมกู้ภัยลำปางจุดสบปราบ<br/><br/>ที่เกิดเหตุพบรถอีแต๋นบรรทุกข้าวเปลือกพลิกหงายท้องล้อชี้ฟ้าอยู่ก้นลำห้วย ภายในรถมีผู้ติดอยู่ 1 ราย คือนายบุญเกิด ใจเรือน อายุ 67 ปี อยู่บ้านเลขที่ 118 หมู่ที่ 1 ต.สมัย อ.สบปราบ จ.ลำปาง ถูกรถอีแต๋นทับช่วงหน้าอก ชาวบ้านช่วยกันพลิกรถขึ้นแต่ก็พบว่านายบุญเกิดหายใจรวยรินและเสียชีวิตในเวลาต่อมา นอกจากนี้ยังมีผู้ได้รับบาดเจ็บอีก 1 ราย คือ ด.ช.ดวงปกรณ์ ใจเรือน อายุ 10 ขวบ ซึ่งเป็นหลาน ชาวบ้านช่วยกันนำส่ง รพ.สบปราบ</p>
      <figure>
        <img src="https://mpics.mgronline.com/pics/Images/562000011668502.JPEG"/>
        <figcaption>ขอบคุณภาพจากหน่วยกู้ภัยสมาคมกู้ภัยลำปางจุดสบปราบ</figcaption>
      </figure>
      <p>จากการสอบถามนายเรือน ใจหมื่น อายุ 55 ปี ผู้ใหญ่บ้าน ทราบว่า ก่อนเกิดเหตุผู้ตายได้พาหลานนั่งรถอีแต๋นไปขนข้าวเปลือกจากนาข้าวตัวเอง ขากลับเมื่อมาถึงที่เกิดเหตุซึ่งเป็นทางลงเนินก็มีรถกระบะซึ่งวิ่งมาตามปกติอยู่ตรงกลางสะพาน ทำให้ผู้ตายซึ่งขณะนั้นกำลังขับอีแต๋นลงเนินจึงพยายามเบรก แต่คาดว่าระบบเบรกมีปัญหาจึงตัดสินใจหักหลบ ทำให้รถเสียหลักพุ่งตกลงไปในลำห้วยแล้วพลิกคว่ำล้อชี้ฟ้า ทำให้นายบุญเกิดเสียชีวิตและหลานบาดเจ็บดังกล่าว</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112794"/>
      </related>
    </article>
  </body>
</html>