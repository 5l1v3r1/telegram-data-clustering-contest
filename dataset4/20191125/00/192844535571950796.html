<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/sport/1037474/"/>
    <meta property="og:site_name" content="Sanook"/>
    <meta property="article:published_time" content="2019-11-25T00:01:00+00:00"/>
    <meta property="og:title" content="ผีเซ็ง! พลิกแซง 3-2 แต่สุดท้ายโดนดาบคู่ ไล่เจ๊าทดเจ็บ 3-3"/>
    <meta property="og:description" content="ฟุตบอลพรีเมียร์ลีก อังกฤษ นัดที่ 13 วันอาทิตย์ที่ 24 พฤศจิกายน 2019 เชฟฟิลด์ ยูไนเต็ด 3-3 แมนเชสเตอร์ ยูไนเต็ดสนาม : บรามอลล์เลน"/>
  </head>
  <body>
    <article>
      <h1>ผีเซ็ง! พลิกแซง 3-2 แต่สุดท้ายโดนดาบคู่ ไล่เจ๊าทดเจ็บ 3-3</h1>
      <address>
        <time datetime="2019-11-25T00:01:00+00:00">25 Nov 2019, 00:01</time>
      </address>
      <p>
        <b><a href="https://www.sanook.com/sport/">ฟุตบอล</a><a href="https://sport.sanook.com/football/table/premierleague/">พรีเมียร์ลีก</a> อังกฤษ นัดที่ 13<br/></b>
        <br/>
        <b> วันอาทิตย์ที่ 24 พฤศจิกายน 2019</b>
        <br/>
        <b> </b>
        <br/>
        <b>เชฟฟิลด์ ยูไนเต็ด 3-3 แมนเชสเตอร์ ยูไนเต็ด</b>
        <br/>
        <br/>
        <b>สนาม : บรามอลล์เลน</b>
      </p>
      <p>เชฟฟิลดิ์ ยูไนเต็ด ออกนำไปก่อน 2-0 ก่อนจะมาโดนแซงขึ้นนำเป็น 2-3 โมเมนต์ตั้มทำท่าจะเข้าทาง ปีศาจแดง เป็นฝ่ายคว้าชัยแต่แล้วเจ้าบ้านก็มาได้ประตูตีเสมอ 3-3 ช่วงท้ายเกมในนาทีที่ 90 ได้สำเร็จ</p>
      <p>เจ้าบ้าน เชฟฟิดล์ ออกนำไปก่อน 1-0 จากจังหวะทิ้งยาวขึ้นหน้า มุสเซ่ ใช้ความขยันไล่บีบ ฟิล โจนส์ แย่งบอลมาได้ ก่อนจ่ายย้อนกลับมาให้ จอร์จ บัลด็อค ยิงไปติดเซฟ เด เกอา แต่โชคดีบอลเด้งกลับมาโดนขา จอห์น เฟล็ค ที่วิ่งตามมาเข้าประตูไป</p>
      <figure>
        <img src="https://media.minutemediacdn.com/process?url=https%3A%2F%2F90min-images-original.s3.amazonaws.com%2Fproduction%2Fsheffield-united-v-manchester-united-premier-league-5ddac1078a147aceb6000001.jpg&amp;filters%5Bcrop%5D%5Bw%5D=1.0&amp;filters%5Bcrop%5D%5Bh%5D=0.8563432835820896&amp;filters%5Bcrop%5D%5Bo_x%5D=0.0&amp;filters%5Bcrop%5D%5Bo_y%5D=0.0&amp;filters%5Bquality%5D%5Btarget%5D=80&amp;type=.jpg&amp;filters%5Bresize%5D%5Bw%5D=578&amp;filters%5Bresize%5D%5Bh%5D=325"/>
        <figcaption>Shaun Botterill/GettyImages</figcaption>
      </figure>
      <p>จากนั้นในนาที 23 จอห์น เฟล็ค แย่งบอลมาได้จาก อันเดรส เปร์เรร่า แบบดื้อ ๆ ก่อนแทงต่อให้ เดวิด แม็คโกลดริค ตะบันยิงเต็มข้อแต่ตรงตัว เด เกอา รับเอาไว้ได้สบาย ๆ </p>
      <p>รูปเกมในครึ่งแรกเป็น เชฟฟิดล์ ที่ทำได้ดีกว่า ไล่กดดันทีมเยือน ปีศาจแดง ได้ตลอด แต่ไม่สามารถบวกสกอร์ทิ้งห่างได้ ก่อนจบครึ่งแรกไปด้วยสกอร์ 1-0</p>
      <p>เริ่มเกมครึ่งหลัง โซลชา เปลี่ยน 1 ตำแหน่งทันที ส่ง เจสซี่ ลินการ์ด ลงมาแทน ฟิล โจนส์ เพิ่มมิติในเกมรุก </p>
      <p>ครึ่งหลังเริ่มมา 3 นาที ปีศาจแดง ได้ลุ้นบ้างจากจังหวะ มาร์คัส แรชฟอร์ด โยกตัดเข้ากลางแล้วส่องไกลทันทีแต่บอลแรงเหินข้ามคานออกไป</p>
      <p>จากนั้น 4 นาทีถัดมา เจ้าบ้านมาบวกเพิ่มเป็น 2-0 จนได้ จากจังหวะ มุสเซ่ แย่งบอลมาได้จาก เปร์เรร่า แล้วฝากไปให้ จอห์น ลุนสแตรม แทงต่อให้ มุสเซ่ บรรจงยิงนอกกรอบบอลพุ่งเรียดเสียบโคนเสาเข้าไปอย่างสวยงาม</p>
      <figure>
        <img src="https://media.minutemediacdn.com/process?url=https%3A%2F%2F90min-images-original.s3.amazonaws.com%2Fproduction%2Fsheffield-united-v-manchester-united-premier-league-5ddac128727cd900e7000001.jpg&amp;filters%5Bcrop%5D%5Bw%5D=1.0&amp;filters%5Bcrop%5D%5Bh%5D=0.8416870415647922&amp;filters%5Bcrop%5D%5Bo_x%5D=0.0&amp;filters%5Bcrop%5D%5Bo_y%5D=0.08571428571428572&amp;filters%5Bquality%5D%5Btarget%5D=80&amp;type=.jpg&amp;filters%5Bresize%5D%5Bw%5D=578&amp;filters%5Bresize%5D%5Bh%5D=325"/>
        <figcaption>Chloe Knott - Danehouse/GettyImages</figcaption>
      </figure>
      <p>ปีศาจแดง ตีไข่แตกได้สำเร็จ ในนาที 72 จากจังหวะ แดเนี่ยล เจมส์ เปิดเข้าไปลุ้นในเขตโทษแนวรับ เชฟฟิดล์ เคลียร์ไม่ขาดบอลเลยมาถึง แบรนดอน วิลเลี่ยน วิ่งมายิงแบบไม่ต้องจับส่งบอลซุกก้นตาข่าย</p>
      <p>จากนั้น นาที 76 และ 79 แมนฯ ยูไนเต็ด ตีเสมอได้สำเร็จ 2-2 และขึ้นนำเป็น 2-3 ลูกตีเสมอจากจังหวะ มาร์คัส แรชฟอร์ด เปิดบอลเข้าไปในเขตโทษน้ำหนักดีมาก เมสัน กรีนวู้ด แหย่เท้าส่งบอลซุกก้นตาข่ายเข้าไป ประตูแซงนำเป็น 2-3 มาร์กซิยาล แทงบอลให้ เจมส์ หลุดเข้าไปในเขตโทษก่อนจ่ายย้อนหลังกลับมาให้ มาร์คัส แรชฟอร์ด แปง่าย ๆ เข้าไป</p>
      <figure>
        <img src="https://media.minutemediacdn.com/process?url=https%3A%2F%2F90min-images-original.s3.amazonaws.com%2Fproduction%2Fsheffield-united-v-manchester-united-premier-league-5ddac8dd8a147a7ac3000001.jpg&amp;filters%5Bcrop%5D%5Bw%5D=1.0&amp;filters%5Bcrop%5D%5Bh%5D=0.84375&amp;filters%5Bcrop%5D%5Bo_x%5D=0.0&amp;filters%5Bcrop%5D%5Bo_y%5D=0.13142857142857142&amp;filters%5Bquality%5D%5Btarget%5D=80&amp;type=.jpg&amp;filters%5Bresize%5D%5Bw%5D=578&amp;filters%5Bresize%5D%5Bh%5D=325"/>
        <figcaption>Robbie Jay Barratt - AMA/GettyImages</figcaption>
      </figure>
      <p>เจ้าบ้านสู้ไม่ถอยลุยต่อจนมาได้ประตูตีเสมอท้ายเกมในนาที 90 คัลลั่ม โรบินสัน ที่ลงมาเป็นจัวสำรอง ดึงบอลหลอกในเขตโทษ แล้วจ่ายต่อให้ แม็คเบิร์นนีย์ แต่งบอลด้วยหน้าขาก่อนตวัดยิงทันที เด เกอา เซฟเกือบได้แต่เอาไม่อยู่ ประตูนี้หยุดดู VAR เนื่องจากมองว่าจังหวะแต่งบอลของ แม็คเบิร์นนีย์ เหมือนบอลจะไปโดนแขน แต่ท้ายที่สุดแล้ว ผู้ตัดสินชี้ให้เป็นประตูตีเสมอ </p>
      <p> จากนั้นไม่มีสกอร์เพิ่มจบเกมการแข่งขัน แมนเชสเตอร์ ยูไนเต็ด บุกมาเจ๊ากับ เชฟฟิดล์ ยูไนเต็ด 3-3 แบ่งกันไปทีมละ 1 คะแนน</p>
      <p> <b>รายชื่อผู้เล่นของทั้ง 2 ทีม</b></p>
      <p><b>เชฟฟิลด์ ยูไนเต็ด : </b>ไซมอน มัวร์, คริส บาชาม, ฟิล จากีลก้า, แจ็ค โอคอนเนลล์, เอ็นดา สตีเวนส์, จอห์น เฟล็ค, โอลิเวอร์ นอร์วูด, จอห์น ลุนสแตรม, จอร์จ บัลด็อค, เดวิด แม็คโกลดริค, ลีส มูสเซต์</p>
      <p><b>แมนเชสเตอร์ ยูไนเต็ด : </b>ดาบิด เด เคอา, ฟิล โจนส์, แฮร์รี่ แม็กไกวร์, วิคตอร์ ลินเดอเลิฟ, อารอน วาน-บิสซากา, เฟร็ด, แบรนดอน วิลเลียมส์, อันเดรียส เปเรยร่า, แดเนี่ยล เจมส์, อองโตนี มาร์กซิยาล, มาร์คัส แรชฟอร์ด</p>
    </article>
  </body>
</html>