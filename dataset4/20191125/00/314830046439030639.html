<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939609/%D8%A7%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%AC%D9%86%D9%88%D8%A8%DB%8C-%D8%B9%D8%B1%D8%A7%D9%82-%D8%B4%D8%A7%D9%87%D8%AF-%D9%BE%D9%84%E2%80%8C%D9%87%D8%A7-%D9%88-%D9%85%D8%B3%DB%8C%D8%B1%D9%87%D8%A7%DB%8C-%D8%A8%D8%B3%D8%AA%D9%87-%DB%B1%DB%B1%DB%B1-%DA%A9%D8%B4%D8%AA%D9%87-%D8%A2%D9%85%D8%A7%D8%B1-%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="استان‌های جنوبی عراق شاهد پل‌ها و مسیرهای بسته/ ۱۱۱ کشته آمار وزیر بهداشت"/>
    <meta property="og:description" content="منابع از کشته شدن پنج تظاهرکننده در ذی‌قار و درگیری‌های دوباره در بغداد، کربلا، بصره و دیگر استان‌ها خبر دادند. وزیر بهداشت عراق نیز با تاکید بر اینکه هیچ ماده سمی در گازهای اشک‌آور وجود ندارد، تعداد کل کشته‌ها از ابتدای اعتراضات در این کشور را ۱۱۱ تن اعلام کرد."/>
  </head>
  <body>
    <article>
      <h1>استان‌های جنوبی عراق شاهد پل‌ها و مسیرهای بسته/ ۱۱۱ کشته آمار وزیر بهداشت</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>منابع از کشته شدن پنج تظاهرکننده در ذی‌قار و درگیری‌های دوباره در بغداد، کربلا، بصره و دیگر استان‌ها خبر دادند. وزیر بهداشت عراق نیز با تاکید بر اینکه هیچ ماده سمی در گازهای اشک‌آور وجود ندارد، تعداد کل کشته‌ها از ابتدای اعتراضات در این کشور را ۱۱۱ تن اعلام کرد.</i>
      </p>
      <p>منابع از کشته شدن پنج تظاهرکننده در ذی‌قار و درگیری‌های دوباره در بغداد، کربلا، بصره و دیگر استان‌ها خبر دادند. وزیر بهداشت عراق نیز با تاکید بر اینکه هیچ ماده سمی در گازهای اشک‌آور وجود ندارد، تعداد کل کشته‌ها از ابتدای اعتراضات در این کشور را ۱۱۱ تن اعلام کرد.</p>
      <p>به گزارش ایسنا، به نقل از شبکه خبری المیادین، در استان ذی‌قار پنج تظاهرکننده کشته شدند، همچنین تظاهرکنندگان دفاتر دولتی را تعطیل کرده و با حرکت به سوی بانک مرکزی در اطراف این ساختمان لاستیک‌های خودرو را آتش زدند و این اقدام باعث آتش‌سوزی در ساختمان بیمه درمانی شد.</p>
      <p>از سوی دیگر، برخی منابع از بازگشایی پل‌های السریع و الزیتون در استان ذی‌قار خبر دادند. اما اسکای نیوز گزارش می‌دهد پل‌های النصر، الحضارات و الزیتون در مرکز شهر مجددا توسط تظاهرکنندگان مسدود شدند.</p>
      <p>المیادین گزارش داد، صبح امروز (یکشنبه) سه تظاهرکننده در نزدیکی پل الزیتون در شهر الناصریه مرکز استان ذی‌قار کشته شدند، همچنین دو تظاهرکننده دیگر نیز روز گذشته در این استان کشته شدند.</p>
      <p>طبق گزارش مرکز بهداشت این استان در درگیری‌ها ۳۵ تن زخمی شدند.</p>
      <p>این در حالی است که درگیری‌ها میان معترضان و نیروهای امنیتی در خیابان الرشید بغداد و شهرهای دیگر ادامه دارند. گفته می‌شود ۱۵ تظاهرکننده در استان‌های جنوبی و بغداد طی ۲۴ ساعت گذشته کشته و ۱۵۰ تن زخمی شدند.</p>
      <p>برای دومین روز متوالی تظاهرکنندگان امروز (دوشنبه) نیز مسیرهای اصلی منتهی به استان بصره را بستند. به گزارش خبرنگار اسکای نیوز، اکثر مسیرهای اصلی استان بصره برای دومین روز متوالی بسته هستند. تظاهرکنندگان پل الزبیر در بصره را نیز مسدود کرده و یک خودروی نظامی نیروهای ضد شورش را آتش زدند. معترضان در عین حال مسیرهای منتهی به بندر ام قصر را بسته و صبح امروز اما حرکت کامیون‌ها در بندر مشاهده شد.</p>
      <p>در همین حال تظاهرکنندگان دفاتر دولتی در استان الدیوانیه در جنوب عراق را تعطیل کرده و خیابان اصلی شهرستان الحمزه شرقی را مسدود کردند.</p>
      <p>در محله البلدیه شهر کربلا نیز درگیری‌هایی میان نیروهای امنیتی و تعدادی از تظاهرکنندگان شکل گرفت که از هر دو طرف تعدادی زخمی شدند.</p>
      <p>قیس المحمداوی، فرمانده عملیات بغداد تاکید کرد، گروه کوچکی خرابکار برای به انحراف کشاندن تظاهرات تلاش می‌کنند.</p>
      <p>سخنگوی فرمانده کل نیروهای مسلح عراق نیز اعلام کرد، برخی گروهک‌ها از تظاهرات برای تخریب و آتش زدن نهادهای دولتی استفاده می‌کنند اما با آنها با جدیت و مسؤولانه مقابله خواهد شد و تمامی کسانی که از این گروه‌ها حمایت می‌کنند، بازداشت خواهند شد.</p>
      <p>از سوی دیگر، محمد الحلبوسی، رئیس پارلمان عراق اعلام کرد، دو پیش‌نویس قانون انتخابات و قانون کمیسیون انتخابات در صدر برنامه‌های جلسه امروز (دوشنبه) پارلمان خواهند بود.</p>
      <p>کمیته قانونی پارلمان عراق پیشتر آمادگی خود را برای بررسی اصلاحات پیشنهادی همسو با خواسته‌های معترضان و دستورات مرجعیت اعلام کرده بود.</p>
      <p>عمار حکیم، رئیس جریان حکمت عراق نیز پیشتر معرفی و محاکمه علنی عاملان کشتار تظاهرکنندگان و نیروهای امنیتی را خواستار شده و حمایت خود را از خواسته‌های بحق تظاهرکنندگان اعلام و بر لزوم عمل به آنها در بازه زمانی تعیین شده تاکید کرده بود.</p>
      <p>ابوعلی العسکری، مسؤول امنیتی گردان‌های حزب‌الله عراق نیز در توییتی از دولت خواست نجاح الشمری، وزیر دفاع را برکنار کند.</p>
      <p>العسکری هشدار داد، عدم تغییر او باعث خواهد شد عراقی‌ها راه‌های سنتی مردمی را برای تغییر او در پیش بگیرند.</p>
      <p>
        <b>جعفر علاوی، وزیر بهداشت عراق هم امروز با اشاره به تشکیل یک کمیته وزارتی برای تحقیق درباره گازهای اشک‌آور اعلام کرد: تحقیقات نشان می‌دهند هیچ‌گونه ماده سمی در گازهای اشک‌آور وجود نداشته است.</b>
      </p>
      <p>علاوی با اشاره به تاکید کمیته پارلمانی بر لزوم انتشار گزارش‌هایی ویژه درباره نحوه ارائه خدمات پزشکی به تظاهرکنندگان گفت: وزارت بهداشت در راستای ارائه کمک‌های اولیه لازم به تظاهرکنندگان مراکز پزشکی را در میادین و محل‌های تظاهرات ایجاد کرد.</p>
      <p>وزیر بهداشت عراق تاکید کرد: خدمات بهداشتی و پزشکی جزو حقوق شهروندان عراقی است و نباید در مورد آن کوتاهی شود.</p>
      <p>
        <b>او در ادامه اعلام کرد: از زمان آغاز اعتراضات در عراق در ابتدای اکتبر گذشته میلادی تا امروز ۱۱۱ تن از معترضان و نیروهای امنیتی کشته شده‌اند.</b>
      </p>
      <p>اما طبق آمار سازمان‌های حقوق بشری در عراق، از آغاز اعتراضات در این کشور از ابتدای اکتبر گذشته تاکنون ۳۳۹ تن کشته و ۱۶ هزار تن دیگر زخمی شده‌اند.</p>
    </article>
  </body>
</html>