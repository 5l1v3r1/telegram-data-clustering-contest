<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939679/%D8%B6%D8%B1%D9%88%D8%B1%D8%AA-%D8%AA%D8%B4%D8%B1%DB%8C%D8%AD-%D9%85%D8%B3%D8%A7%D8%A6%D9%84%DB%8C-%D9%BE%DB%8C%D8%B1%D8%A7%D9%85%D9%88%D9%86-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ضرورت تشریح مسائلی پیرامون «قطعی اینترنت»"/>
    <meta property="og:description" content="دکتر علی اکبر محمودی"/>
  </head>
  <body>
    <article>
      <h1>ضرورت تشریح مسائلی پیرامون «قطعی اینترنت»</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>دکتر علی اکبر محمودی</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095468_923.jpeg"/>
      </figure>
      <p>قطعی اینترنت در ایران در حالی صورت پذیرفت که مقام های امنیتی برقراری امنیت و جلوگیری از اغتششات دوباره را منوط به قطع کامل اینترنت می دانند. در این بین اقتصاد کشور با قطع اینترنت دچار ضرر و زیان های قابل توجه ای شده است، بعد از فروکش کردن شلوغی ها هنوز اینترنت بصورت کامل قابل دست یابی نیست و باعث آسیب های اقتصادی فراوانی گردیده اگرچه رسانه ملی با تهیه گزارش های یک طرفه سعی در آن دارد که آسمان اقتصاد کشور را آفتابی نشان دهد و عنوان نماید که قطع اینترنت هیچ گونه خللی در مبادلات اقتصادی وارد نکرده است اما گزارشات کارشناسان مربوطه خلاف این رویه را نشان داده است.</p>
      <p>متاسفانه سال های متمادی است که در کشور تریبون ها به دست افراد متخصص و کارشناس نمی باشد و زیانی که از این ناحیه و بابت اظهار نظرها ی غیر کارشناسی به اقتصاد کشور وارد می شود کم تر از جنگ نظامی نیست، چه آنجا که رئیس جمهور سابق در مقام بالاترین مقام اجرایی کشور در واکنش به گرانی ها مردم را ترغیب به خریدن کالا از سرکوچه شان می کرد و چه آنجا که معاون اول رئیس جمهور با اعلام نرخ ارز به قیمت 4200 تومان بر التهابات بازار ارز دامن زده و بعد از آن اقتصاد کشور وارد یک بحران جدی گردید و چه اکنون که مقامات غیر مسئول در اقدامی غیر کارشناسانه و سخنانی شگفت انگیز از قطع اینترنت در کشور استقبال کرده و خواستار ادامه آن شدند.</p>
      <p>در هر صورت ذکر مسائل فوق از این باب دارای اهمیت است که به این عزیزان خاطر نشان کنیم که ذکر یک مطلب غیر کارشناسی تا چه اندازه می تواند بر فضای اقتصاد کشور تاثیر منفی بگذارد و نکته دیگر که باید سر لوحه کار مسئولان محترم کشور قرار گیرد این است که اقتصاد ساز و کار خودش را دارد و بر مبنای عرضه و تقاضا و همچنین مولفه های مهم دیگر همچون روابط بین الملل و تجارت آزاد جهانی و قس علی هذا تعریف می شود و به تعبیر ساده تر اقتصاد کودک سازش ناپذیری است که در برابر دستورهای غیر متعارف واکنش نشان می دهد، در نهایت اینکه باید ساده بگویم که اقتصاد دستوری نیست.</p>
      <p>در این یادداشت به هیچ وجه بنا نداریم تا سیاسی و یا جناحی به موضوعات نگاه کنیم چرا که این دید به اقتصاد نتیجه ای جز شکست ندارد بلکه می خواهیم خدمت این عزیزانی که در این چند روز گذشته با سوار شدن بر موج اعتراضات اخیر و با سو استفاده از برخی اقدامات خلاف امنیت ملی خواستار برچیده شدن اینترنت در کشور شده بودند و یا شده اند، واقعیت ضرر و زیانی است که گریبان گیر اقتصاد کشور شده است و باید به آن توجه و اهتمام ویژه ای داشته باشیم.</p>
      <p>دنیای امروزه تبدیل به یک دهکده جهانی شده است که بستر اینترنت تسهیل کننده دسترسی به بازار ها در اقصی نقاط جهان می باشد و اکثر مکاتبات و مبادلات از طریق اینترنت صورت می پذیرد و این روش بیانگر سادگی نزدیکی مردمان در این دهکده جهانی می باشد. قسمتهای مهم و مختلفی از اقتصاد به اینترنت وابسته می باشد، صرافی ، فلزات گران بها، نفت، مشتقات نفتی، بورس و بورس کالا و ... .</p>
      <p>به گفته برخی از کارشناسان از آنالیز نبود اینترنت در چند روز اخیر، اقتصاد ایران روزانه قریب به ۳۶۹ میلیون دلار آسیب دیده است. در فضایی که رهبر انقلاب تاکید دارند در جنگ اقتصادی با دشمن،یک لحظه را هم نباید از دست داد، تصمیمات اشتباه می تواند آسیب های جدی به بدنه اقتصاد کشور وارد کند.</p>
      <p>نباید با تصمیمات هیجانی و احساسی،شاخص بورس حال و هوای قرمز به خود بگیرد و از حرکت باز بماند.</p>
      <p> متاسفانه در روزهای اخیر و به طبع آن تصمیمات هیجانی، تمامی شرکت های موجود در بورس را تحت تاثیر قرار داده است در واقع بازار سرمایه تعطیل و خریداران و فروشندگان در این بازار سرگردان بوده اند.</p>
      <p>در فضای تعطیلی صرافی ها به واسطه نبود اینترنت در کشور بسیاری از تجار نتوانستند حواله های خود را از طریق صرافی ها انجام دهند که موجب گردید در برخی موارد تجار متحمل زیان های شدیدی به واسطه عدم اجرای  تعهدات خود در پرداخت ها بشوند. این موارد در فضای تجارت بین الملل به نفع تجار ایرانی نبود و از آنجا که هیچ اتصال بانکی بین الملی در ایران وجود ندارد و بانکهای کشور شرایط سخت و ناجوانمردانه تحریم را سپری می کنند تنها کور سوی امید تجار، تبادلات پولی از طریق صرافی ها بود که متاسفانه با تصمیمات اتخاذ شده در این ایام تعطیل بودند.</p>
      <p>در دانشگاه ها نبود اینترنت ترمزی برای پیشرفت علمی کشور گردید و دانشجویان در تمامی مقاطع با مشکلات جدی رو به رو بودند.عدم دسترسی به مجلات بین المللی و نشریات علمی موجب به تعویق افتادن نتایج و کارهای علمی دانشجویان گردید و این یعنی یه تعطیلی ناخوانده برای فضای علمی کشور که به طبع آن آسیب های جدی برای فضای آموزشی کشور داشت.</p>
      <p>اقتصاد کشور به قدری گسترده است و این وابستگی به اینترنت نیز کاملا مشهود می باشد و نمی توان تمامی حوزه های در گیر و متضرر از نبود اینترنت را در این یادداشت لیست کرد ولی می توان به این مهم دست یافت که تصور فضای اقتصاد کنونی جهان بدون اینترنت غیر ممکن است.</p>
      <p>از سوی دیگر افرادی که تاکید بر نبود اینترنت دارند باید راهکارهای خود را در نبود اینترنت بیان کنند و بگویند برنامه آنها برای اقتصاد کنونی وابسته به اینترنت چیست.</p>
      <p>باید توجه داشت که تصمیمات هیجانی در دنیای امروز جایگاهی در منطق اقتصادی ندارد و آنها که می گویند اینترنت نباشد با این دلیل که ابزاری است برای ساماندهی اغتششات،باید بدانند که این موضوع نیز قطعا صحیح نمی باشد و اگر هم صحیح باشد نمی توان به گناه یک نفر، قومی را مجازات کرد. از سوی دیگر به اعتقاد معقولان نظام در صورتی که با مردم صحبت می شد و برنامه افزایش قیمت بنزین با مردم مطرح می شد و اطلاع رسانی صورت می پذیرفت دیگر این مشکلات به وجود نمی آمد.</p>
      <p> از سوی دیگر فراموش نکنیم که اگر طرح دولت برای در نظر گرفتن اماکنی برای اعتراضات قانونی مردم در گذشته تصویب می شد دیگر شاهد حضور معترضان در سطح شهرها و بوجود آمدن مشکلات اخیر نبودیم. در نهایت باید توجه داشت که نمی توان با اقتصاد از منظر بالا به پایین نگاه کرد و با آن برخورد دستوری و قلدر مآبانه داشت.</p>
    </article>
  </body>
</html>