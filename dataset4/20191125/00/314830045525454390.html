<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939688/%DA%A9%D8%A7%D9%84%D8%AF%D8%B1%D9%88%D9%86-%DA%86%D9%87-%D8%A7%D9%88%D9%84%D8%AA%DB%8C%D9%85%D8%A7%D8%AA%D9%88%D9%85%DB%8C-%D9%85%DA%AF%D8%B1-%D8%AE%D9%88%D8%AF%D9%85-%D9%85%DB%8C%E2%80%8C%D8%AA%D9%88%D8%A7%D9%86%D9%85-%D8%A8%D8%B1%D8%A7%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DA%AF%D9%84-%D8%A8%D8%B2%D9%86%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="کالدرون: چه اولتیماتومی! مگر خودم می‌توانم برای پرسپولیس گل بزنم؟"/>
    <meta property="og:description" content="سرمربی پرسپولیس گفت: بازی‌های جام حذفی برای ما مهم است و با احترام به تیم صنعت نفت، می‌دانیم که در این بازی موفق می‌شویم."/>
  </head>
  <body>
    <article>
      <h1>کالدرون: چه اولتیماتومی! مگر خودم می‌توانم برای پرسپولیس گل بزنم؟</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>سرمربی پرسپولیس گفت: بازی‌های جام حذفی برای ما مهم است و با احترام به تیم صنعت نفت، می‌دانیم که در این بازی موفق می‌شویم.</p>
      <p>به گزارش تابناک ورزشی، گابریل کالدرون سرمربی پرسپولیس بعد از ظهر امروز (دوشنبه) در نشست خبری قبل از بازی تیمش مقابل صنعت نفت آبادان در مرحله یک هشتم نهایی رقابت‌های جام حذفی گفت: بازی فردا برای ما مهم است و فینالی است که باید از آن عبور کنیم. جام حذفی برای همه تیم‌ها مهم است و می‌دانیم بردن در جام حذفی چقدر اهمیت دارد. این بازی از سختی‌های خودش برخوردار است و ما باید این مسوولیت را قبول کنیم و بازی را ببریم. با احترام به تیم مقابل که در بازی لیگ برتر برای ما دردسرساز بود، می‌دانیم که در این بازی موفق می‌شویم.</p>
      <p>او در پاسخ به این سوال که آیا مقامات باشگاه به شما اولیتماتوم داده‌اند؟ گفت: نه من قوانین فوتبال را می‌شناسم و اولتیماتومی داده نشده است و چیزی نیست که من را نگران کند. مسوولیت من این است که بتوانیم بازی را با پیروزی پشت سر بگذاریم. باشگاه هر زمان که تشخصیص دهد می‌تواند تصمیم خودش را بگیرد.</p>
      <p>کالدرون در پاسخ به این سوال که با توجه به این که در بازی قبل تماشاگران برانکو را تشویق کردند، آیا توانسته حواشی را مدیریت کند؟ گفت: بازیکنان ما دوست دارند همیشه برنده باشند و این شکست برای بازیکنان سخت است. من سعی می‌کنم به آنان اعتماد بدهم. باید برای موفقیت باهم متحد باشیم. مشکل ما تاثیرگذاری در گل است و تلاش می‌کنیم این مشکل را حل کنیم.</p>
      <p>وی در پاسخ به این نکته که برخی پیشکسوتان معتقدند که شما هنوز ترکیب خود را پیدا نکرده‌اید و نظر شما در این رابطه چیست؟ گفت: قبل از بازی آخر سه برد و سه تساوی داشتیم و تیم ما تغییر خاصی نداشت و به غیر محرومیت شجاع، تیم تغییر خاصی نداشت. تیم خوب بود، اما مشکل ما این است که مهاجم گلزن نداریم و بازیکن خارجی هم در دسترس نیست. در رئال مادرید، وقتی رونالدو از تیم می‌رود تیم به مشکل برمی‌خورد، اما ما با بازیکنان داخلی خوب کار می‌کنیم. دیدید در بازی آخر ۱۹ شوت داشتیم، اما گل نزدیم. در ضربه‌های شروع مجدد ممکن است گل بخوریم، اما باید ما گل بزنیم و موقعیت‌سازی کنیم. در دو بازی آخر خانگی، ۳۶ شوت داشتیم و هیچ کدام از این شوت‌ها گل نشده است. این خوب نیست. ممکن است این مساله را پیشکسوتان اذعان کنند، اما حقیقت چیزی است که من می‌گویم.</p>
      <p>کالدرون در پاسخ به این سوال که چرا از بشار رسن و جونیور براندآو که با نظر شما به پرسپولیس آمدند، استفاده نمی‌کنید؟ گفت: بشار رسن یک آسیب دیدگی در شانه‌اش داشت و سعی کردیم او را احیا کنیم و بعد بازی که فیکس بود، در عراق برای تیم ملی‌اش بازی کرد؛ اما به موقع برنگشت، چون پاسپورت نداشت. در حال حاضر هنوز هم برنگشته است. جونیور آخرین گزینه من بود و نتوانست موفق عمل کند. این بازیکن گزینه نهم من بود و گزینه نهم ممکن است خوب عمل کند یا خیر.</p>
      <p>او در پاسخ به این سوال که، اما شما عملکرد فنی جونیور را تایید کرده بودید؟ گفت: من می‌توانم تنها کیفیت کار خود را تضمین کنم، اما این که یک بازیکن چطور خود را با شرایط تیم وفق دهد و موفق کار کند، به او بستگی دارد. این که این بازیکن گران‌ترین بازیکن خارجی تاریخ پرسپولیس است، در واقع ارزان‌ترین بازیکنی بود که می‌توان آن را گرفت و ۸ بازیکن قبلی نتوانستند به توافق برسند. من راندمان یک بازیکن را نمی‌توانم تضمین کنم.</p>
      <p>سرمربی پرسپولیس در پاسخ به این که شما مسوولیت جونیور را قبول نمی‌کنید؟ گفت: ۹ بازیکن بودند که من پیشنهاد دادم. جونیور یک بازیکن جوان بوده و از همه ارزان‌تر بوده است و شاید در آینده موفق‌تر باشد. در بازار نقل و انتقالات این پول شاید در جهان کم باشد، اما در ایران زیاد است. شما بازیکنی می‌خواهید که هم ارزان باشد و هم بتواند گلزنی کند. یک بازیکن جوان می‌تواند این شرایط را داشته باشد نه یک بازیکن سالخورده که سال‌های آخر فوتبالش باشد. مسوولیت نبردن تیم با من است و این که خارجی‌ها بازی نمی‌کنند و نمی‌توانیم گل بزنیم. نتیجه‌اش این است که ۱۹ ضربه شوت به سمت دروازه داریم که به گل تبدیل نمی‌شود. کالدرون نمی‌تواند خودش گل بزند، اما کاری کرده تیمش ۱۹ شوت به سمت دروازه داشته باشد.</p>
      <p>گابریل کالدرون در پاسخ به این سوال که آیا سه گزینه خارجی که محمدحسن انصاری‌فرد معرفی کرده در ۹ گزینه پیشنهادی شما بوده‌اند یا خیر؟ گفت: این سه نفر جدید اضافه شده‌اند و در این سه بازیکن یک بازیکن مورد تایید من بوده است.</p>
      <p>او در پاسخ به این سوال که آیا عملکرد این بازیکن خارجی (جدید) قابل تضمین است و عملکردی مثل جونیور نخواهد داشت؟ گفت: شما می‌توانید تضمین دهید که علیپور می‌تواند آقای گل شود؟ مذاکرات اگر پیش برود مدیر باشگاه اطلاع‌رسانی خواهد کرد.</p>
    </article>
  </body>
</html>