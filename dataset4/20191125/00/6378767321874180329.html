<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/vdaka-reakcii-svedka-kradeze-chytili-na-mieste-zlodejky-penazenky-cl722819.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Vďaka reakcii svedka krádeže chytili na mieste zlodejky peňaženky"/>
    <meta property="og:description" content="24hod.sk - Vďaka reakcii svedka krádeže chytili na mieste zlodejky peňaženky - Ilustračná snímka."/>
  </head>
  <body>
    <article>
      <h1>Vďaka reakcii svedka krádeže chytili na mieste zlodejky peňaženky</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Bratislava 25. novembra (TASR) - Obvinenie z trestného činu krádeže spolupáchateľstvom si vyslúžila 54-ročná Severina a 17-ročná Jennifer z Chorvátska. Tie mali ešte v sobotu (23. 11.) popoludní ukradnúť mužovi stojacemu pri priechode pre chodcov na Rázusovom nábreží v Bratislave peňaženku. Chytiť sa ich podarilo vďaka pohotovej reakcii svedka. TASR o tom informoval bratislavský krajský policajný hovorca Michal Szeiff.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574691163.'"/>
      </figure>
      <p>Podľa doterajších informácií mala jedna zo žien pristúpiť k mužovi zozadu a z tašky prevesenej cez plece mu odcudziť peňaženku. Druhá zo žien mala vytvárať tzv. vizuálnu clonu. <i>"Svedok tohto konania, ktorý sedel v motorovom vozidle pred týmto priechodom, však nezostal ľahostajný. Z vozidla vystúpil, obe ženy na mieste zadržal a privolal policajnú hliadku,"</i> priblížil Szeiff s tým, že udalosť sa rieši v tzv. „<i>super rýchlom</i>“ konaní.<br/><br/>Polícia v tejto súvislosti podotýka, že pri každom páchaní protiprávneho konania je rýchla a bezodkladná reakcia občanov pre políciu veľkým prínosom. Pravdepodobnosť zadržania páchateľa a objasnenia skutku je totiž vyššia, ako v prípadoch, keď sa udalosti oznamujú s väčším časovým odstupom.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>