<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774417,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="פימי רוכשת 5% נוספים בעמיעד מערכות מים - הופכת לבעלת המניות הגדולה"/>
    <meta property="og:description" content="הקרן רוכשת את המניות מקיבוץ עמיעד תמורת 22 מיליון דולר - פימי תחזיק לאחר העסקה ב-46% מהמניות, הקיבוץ ב-43.5%, השליטה תהיה משותפת; הרכישה מתבצעת לפי שווי של 2.3 פאונד למניית עמיעד, נמוך ב-14% משוויה בבורסה המשנית של לונדון"/>
  </head>
  <body>
    <article>
      <h1>פימי רוכשת 5% נוספים בעמיעד מערכות מים - הופכת לבעלת המניות הגדולה</h1>
      <h2>הקרן רוכשת את המניות מקיבוץ עמיעד תמורת 22 מיליון דולר - פימי תחזיק לאחר העסקה ב-46% מהמניות, הקיבוץ ב-43.5%, השליטה תהיה משותפת; הרכישה מתבצעת לפי שווי של 2.3 פאונד למניית עמיעד, נמוך ב-14% משוויה בבורסה המשנית של לונדון</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">מיקי גרינפלד</a></address>
      <p>קרן פימי מרחיבה את אחזקותיה ב<a href="https://www.calcalist.co.il/stocks/home/0,7340,L-3959-11111684,00.html?quote=%D7%A2%D7%9E%D7%99%D7%A2%D7%93">עמיעד מערכות מים</a>, מבית קיבוץ עמיעד. הקרן חתמה על הסכם לרכישת 5% מהון המניות של החברה, תמורת 22 מיליון דולר. העסקה נעשתה לפי שווי של 2.3 פאונד לעמיעד - הנחה מהותית של 14% על מחיר המניה בלונדון, שעמד בפתיחת היום על 2.7 פאונד.</p>
      <p>הרכישה צפויה להרחיב את הנתח של פימי ל-46% מהון המניות של עמיעד- בהנחה שיתקבלו האישורים הרגולטוריים להוצאתה לפועל. לאחר השלמתה תרד האחזקה של הקיבוץ ל-43.5%. השליטה תהיה משותפת לקרן ולקיבוץ. </p>
      <p>עמיעד מערכות מים עוסקת בפיתוח, ייצור ומכירה של מערכות סינון מים המיועדות למגזרים התעשייתיים, המוניציפליים, בתחומי השקיה, נפט וגז ובתחומי השימוש הביתי – החברה מעסיקה מעל 700 עובדים ברחבי העולם, עם מפעל מרכזי בקיבוץ עמיעד שבצפון. מנכ"ל החברה הנוכחי, דורי יבזורי, בעבר מנכ"ל חברת תמה, מונה לתפקידו בספטמבר 2016.</p>
      <p>החברה הונפקה בבורסת ה-AIM בלונדון בשנת 2005 וקיבוץ עמיעד הוא בעל השליטה הנוכחי עם החזקה של 48.5% (שכאמור תרד בעקבות ההסכם ב-5%). בשנת 2018 מחזור המכירות של עמיעד היה כ- 114 מיליון דולר, לצד  EBITDA של 9 מיליון דולר (8% מהמחזור).</p>
      <p>קרן פימי מציינת בהודעה על ההסכם ש"חברת עמיעד עוסקת בתחום התואם את פרופיל ההשקעות של הקרן  - חברה בוגרת בעלת מחזור מכירות משמעותי, הפועלת  בשוק צומח כמובילת שוק בתחומה ובעלת פעילות בינלאומית בפריסה רחבה". בין ההשקעות המרכזיות של פימי כיום (מהחברות הציבוריות) - נייר חדרה, יוניטרוניקס, תדירגן, מנועי בית שמש, המלט, ג'יי וואן, גילת, פי. סי טכנולוגיות, אורביט, רקח, תאת טכנ', וח. מר. </p>
      <figure>
        <img src="https://images1.calcalist.co.il/PicServer3/2019/09/01/931215/1L.jpg"/>
        <figcaption>מפעל עמיעד <br/>צילום: נמרוד גליקמן</figcaption>
      </figure>
    </article>
  </body>
</html>