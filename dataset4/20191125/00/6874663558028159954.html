<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774393,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="בקרוב: 4 מגדלים בני 65 קומות יחליפו את מחלבות טרה מול עזריאלי"/>
    <meta property="og:description" content="תוכנית לבניית 4 מגדלים ברחוב יגאל אלון שמקדמת משפחת ורטהיים מגיעה היום לדיון בוועדה המחוזית. בתוכנית כ־200 אלף מ&quot;ר משרדים ו־663 דירות"/>
  </head>
  <body>
    <article>
      <h1>בקרוב: 4 מגדלים בני 65 קומות יחליפו את מחלבות טרה מול עזריאלי</h1>
      <h2>תוכנית לבניית 4 מגדלים ברחוב יגאל אלון שמקדמת משפחת ורטהיים מגיעה היום לדיון בוועדה המחוזית. בתוכנית כ־200 אלף מ"ר משרדים ו־663 דירות</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אמיתי גזית</a></address>
      <p>בניית מגדלים נוספים ברחוב יגאל אלון בתל אביב יוצאת לדרך. הפעם זו תוכנית ענק לבניית ארבעה מגדלים בני 65 קומות שבהם מאות דירות ומשרדים מול מגדלי עזריאלי. את התוכנית מקדמת כבר כמה שנים חברת טרה השייכת בשרשור לאחים דודי ודרורית ורטהיים, והיא תעלה היום לדיון ראשון בוועדה המחוזית לתכנון ובנייה תל אביב.</p>
      <p>התוכנית מתפרסת על שטח של 23 דונם שבו, בין היתר, שכנה בעבר מחלבת טרה. הוא תחום על ידי רחוב נח מוזס מצפון, נתיבי איילון ממזרח, רחוב יגאל אלון ממערב, ובדרום רמפת הירידה לאיילון.</p>
      <p>על פי התוכנית שהוכנה על ידי ישר אדריכלים, שני מגדלים ימוקמו בדופן שפונה לאיילון, ושניים נוספים ייבנו בדופן שפונה לרחוב יגאל אלון. בנוסף להם לאורך רחוב יגאל אלון יהיו בניינים בגובה של עד שש קומות. בסך הכל שטח המשרדים בתוכנית הוא כ־200 אלף מ"ר ותתאפשר בנייה של 663 דירות.</p>
      <p>
        <b>חצי מהדירות ימתינו לקירוי</b>
      </p>
      <p>הבעיה היא שבשלב ראשון תתאפשר בנייה של כמחצית הדירות בלבד. בניית יתר הדירות תתאפשר לאחר השלמת קירוי איילון במקטע שבין שטח התוכנית לתחנת רכבת השלום והבניין הרביעי של עזריאלי שנבנה על חורבות בית ידיעות אחרונות.</p>
      <figure>
        <img src="https://images1.calcalist.co.il/PicServer3/2019/11/24/949655/golan-241119-1795054_l.jpg"/>
        <figcaption>בניינים המיועדים להריסה ברחוב גינוסר תל אביב <br/>צילום: שאול גולן</figcaption>
      </figure>
      <p>עיריית תל אביב שואפת לכך שהדירות לא ירוכזו במגדל או שניים בודדים אלא ישתלבו בבניינים בצורה מפוזרת. לעומת זאת, טרה ובעלי זכויות אחרים במתחם הגיעו להסכמות כי הזכויות למשרדים ירוכזו אצל טרה והמגורים אצל האחרים. בטרה מעדיפים לא לשלב מגורים במגדל המשרדים משום שבנייה משולבת היא מורכבת ויקרה.</p>
      <p>תוכנית הבנייה אושרה להפקדה בוועדה המקומית כבר ב־2013, אולם עד עתה לא הופקדה בפועל, בעיקר בגלל הסכמות בין היזמים לעירייה, שעוגנו בהסכמים חתומים אותם לקח זמן רב לנסח. עיקר הדיונים עם העירייה היו על גובה התשלומים שיוטלו על היזמים לטובת מימוש מטלות ציבוריות. מדובר בעשרות מיליוני שקלים המתווספים להיטל השבחה במקרה שבו יזם מבקש לממש את מקסימום זכויות הבנייה האפשריות, ובמקרה זה מיועדים לפרויקט קירוי איילון.</p>
      <p>
        <b>בניין מוטורולה ייהרס</b>
      </p>
      <p>על פי טבלת איחוד וחלוקה שערך השמאי אריה קמיל ממשרד קמיל טרשנסקי רפאל וצורפה למסמכי התוכנית, עשרות בעלי הזכויות הנוספים מחזיקים יחד בבניין שמשמש</p>
      <p>היום את משרד הבריאות ברחוב יגאל אלון 119, וכן בניין המשרדים ברחוב יגאל אלון 121 וזכה לכינוי בניין מוטורולה בגלל האנטנה הגבוהה שעל גגו. בנוסף ישנם מספר מוסכים ובתי מלאכה ברחובות הפנימיים, ביניהם ברחוב גינוסר. כל המבנים האלה יהרסו.</p>
      <p>בין בעלי הזכויות הבולטים נמצא גם פרופ' יצחק אפלויג, שכיהן כנשיא הטכניון לפני עשור, ובני משפחתו.</p>
      <p>על פי המסמכים, במגרש שיוקצה לטרה ולשותפיה מבניין משרד הבריאות יש זכויות לבניית 107 אלף מ"ר של משרדים, 70% מהם לטרה והיתר יחולקו בין השותפים. על פי הערכות, שווי מ"ר בקרקע המיועדת למשרדים הוא 5,000 שקל, כך שלאחר אישור התוכנית שווי המגרש יהיה כ־535 מיליון שקל. שווי החלק של טרה הוא כ־374 מיליון שקל.</p>
    </article>
  </body>
</html>