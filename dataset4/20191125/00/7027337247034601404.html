<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700139/%D9%86%D8%A7%D8%A8%D9%88%D8%AF%DB%8C-%DB%8C%DA%A9-%D8%AA%D9%86-%DA%86%DB%8C%D9%BE%D8%B3-%D8%A2%D9%84%D9%88%D8%AF%D9%87-%D8%AF%D8%B1-%D8%A7%D8%A8%D9%87%D8%B1-%D8%B2%D9%86%D8%AC%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="نابودی یک تن چیپس آلوده در ابهر زنجان"/>
    <meta property="og:description" content="رئیس اداره استاندارد ابهر (استان زنجان) گفت: در طی بازرسی‌های به عمل آمده توسط کارشناسان اداره استاندارد این شهرستان، حدود یک تن چیپس آلوده کشف و معدوم شد."/>
  </head>
  <body>
    <article>
      <h1>نابودی یک تن چیپس آلوده در ابهر زنجان</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>رئیس اداره استاندارد ابهر (استان زنجان) گفت: در طی بازرسی‌های به عمل آمده توسط کارشناسان اداره استاندارد این شهرستان، حدود یک تن چیپس آلوده کشف و معدوم شد.</p>
      <p>به گزارش ایسنا، امیر حاجی‌قربانی در جمع خبرنگاران، عنوان کرد: در طی بازرسی‌های به عمل آمده توسط کارشناسان اداره استاندارد این شهرستان از یک واحد تولیدی حدود یک تن چیپس آلوده کشف و معدوم شد.</p>
      <p>وی اظهار کرد: بر اساس دستور دادستان عمومی و انقلاب شهرستان ابهر، این محموله کشف شده معدوم و اخطارهای لازم پیرامون رعایت استانداردهای مربوطه در تولید محصول چیپس و نیز هشدارهای لازم در خصوص تکرار تخلف که منجر به تعطیلی واحد خواهد شد، به مدیریت واحد تولیدی آریا راد ابهر ارائه و ابلاغ شد.</p>
      <p>رئیس اداره استاندارد شهرستان ابهر با تأکید بر اینکه تولید، توزیع و عرضه محصولات مشمول استاندارد اجباری بدون دریافت مجوز استاندارد ممنوع است، ادامه داد: از همشهریان درخواست می‌شود در صورت مشاهده مورد مذکور یا موارد مشابه، مراتب را جهت رسیدگی و برخوردهای قانونی از طریق سامانه تلفنی ۱۵۱۷ به اداره‌کل استاندارد استان زنجان یا شهرستان ابهر اطلاع‌رسانی کنند.</p>
      <p>در طی چند روز اخیر افزایش نظارت‌ها بر بازار ابهر دستور کار جدی مسئولان در شهرستان ابهر قرار گرفته است و مسئولان نیز در این راستا بر همکاری مردم و اطلاع‌رسانی گرانی با شماره ۱۲۴ تاکید دارند.</p>
    </article>
  </body>
</html>