<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/geforce-gtx-1650-super-o-10-dolaru-drazsi-ale-o-kolik-rychlejsi/50697"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="GeForce GTX 1650 Super: o 10 dolarů dražší, ale o kolik rychlejší?"/>
    <meta property="og:description" content="NVIDIA vyslala na trh další novou GTX, která by mohla být její nejzajímavější podzimní novinkou pro běžné uživatele. Jde o GeForce GTX 1650 Super, která má podstatně vylepšit výkon původní verze za příplatek 10 dolarů. "/>
  </head>
  <body>
    <article>
      <h1>GeForce GTX 1650 Super: o 10 dolarů dražší, ale o kolik rychlejší?</h1>
      <h2>NVIDIA vyslala na trh další novou GTX, která by mohla být její nejzajímavější podzimní novinkou pro běžné uživatele. Jde o GeForce GTX 1650 Super, která má podstatně vylepšit výkon původní verze za příplatek 10 dolarů. </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Původní GeForce GTX 1650 přišla před řadou měsíců za cenu 150 dolarů a nevyvolala velké nadšení. Zůstala a asi už také zůstane jediným SKU, které přišlo vybaveno slabým GPU TU117, neboť nová GeForce GTX 1650 Super má již TU116, i když v nejvíce osekané verzi. Přesto je její výbava za cenu 160 dolarů v porovnání s původní kartou mnohem lepší. <br/> </p>
      <figure>
        <img src="https://www.svethardware.cz/geforce-gtx-1650-super-o-10-dolaru-drazsi-ale-o-kolik-rychlejsi/50697/img/title.jpg"/>
      </figure>
      <p> <br/>Původní verze tak měla konfiguraci GPU 896:56:32 (CUDA:TMU:ROP) na taktech 1485 až 1665 MHz a dále jen 128bitovou sběrnici s 8Gb/s paměťmi GDDR5, což dává 128 GB/s propustnosti. Verze Super už má konfiguraci 1280:80:32 na taktech 1530 až 1725 MHz a také GDDR6 se 12 Gb/s na pin na 128bitové sběrnici. Ty už nabízí propustnost 192 GB/s a výkon GPU se v FP32 zvedl z cca 3 TFLOPS na 4,4 TFLOPS, což je za cca 7% zvýšení ceny slušný bonus. Zůstává tu však 4GB kapacita paměti, která by už nemusela v některých případech stačit, i když spíše jen opravdu výjimečně. <br/> <br/>Zotac nabízí kartu GeForce GTX 1650 Super s referenčními takty, kterou si server <a href="https://www.techpowerup.com/review/zotac-geforce-gtx-1650-super">techPowerUp</a> mohl vyzkoušet, a tak se můžeme podívat na to, jak se podstatně vylepšený hardware ukázal v praxi. Teoreticky by to mohlo být až téměř poloviční navýšení snímkovacích frekvencí, ale praxe může být velice odlišná. <br/> </p>
      <figure>
        <img src="https://www.svethardware.cz/geforce-gtx-1650-super-o-10-dolaru-drazsi-ale-o-kolik-rychlejsi/50697/img/relative-performance_1920-1080.png"/>
      </figure>
      <p> <br/> <br/>Zprůměrováním výsledků všech testů se dospělo k tomu, že stará GTX 1650 je na třech čtvrtinách výkonu nové GTX 1650 Super, což nepřekvapivě znamená, že s ohledem na pořizovací cenu je právě původní GTX 1650 už definitivně nezajímavé zboží. Týká se to Full HD, ale v podstatě stejné je to i ve 2560 x 1440, přičemž 4K nemá cenu řešit. <br/> <br/>Na druhé straně GeForce GTX 1660 je asi o 13 % výkonnější, ovšem o více než třetinu dražší (má ovšem také 6 GB paměti), takže je jasné, že mezi nejlevnějšími kartami je nová GTX 1650 Super jedna z nejvýhodnějších, co se týče poměru výkonu za pořizovací cenu. Pokud se ovšem potvrdí, že Radeon RX 5500 přijde s cenou 140 dolarů, pak ani GTX 1650 Super se mu nebude moci v tomto ohledu vyrovnat, neboť dle provedených testů nový Radeon za ní moc nezaostává. RX 5500 ale ještě oficiálně není na trhu a zatím byly otestovány jen OEM verze, i když lze tušit že modely určené pro volný trh se už moc lišit nebudou. <br/> </p>
      <figure>
        <img src="https://www.svethardware.cz/geforce-gtx-1650-super-o-10-dolaru-drazsi-ale-o-kolik-rychlejsi/50697/img/overclocked-performance.png"/>
      </figure>
      <p> <br/>Co se týče přetaktování, z GTX 1650 Super lze získat několik procent výkonu navíc díky tomu, že GPU může pracovat na více než 2000 MHz a paměti lze dostat k 1900 MHz. <br/> <br/>Zdroj: <a href="https://www.techpowerup.com/review/zotac-geforce-gtx-1650-super">techPowerUp</a> </p>
    </article>
  </body>
</html>