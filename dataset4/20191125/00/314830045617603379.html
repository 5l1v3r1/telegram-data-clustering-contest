<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939584/%D8%A7%D8%B8%D9%87%D8%A7%D8%B1%D9%86%D8%B8%D8%B1-%D8%B1%D8%A6%DB%8C%D8%B3-%D9%BE%D9%84%DB%8C%D8%B3-%D8%B1%D8%A7%D9%87%D9%88%D8%B1-%D8%AF%D8%B1%D8%A8%D8%A7%D8%B1%D9%87-%D8%A7%D8%AB%D8%B1%D8%A8%D8%AE%D8%B4%DB%8C-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="اظهارنظر رئیس پلیس راهور درباره؛ اثربخشی قیمت بنزین"/>
    <meta property="og:description" content="ئیس پلیس راهنمایی و رانندگی گفت: افزایش قیمت، تا یک سال آینده اثربخشی خود را از دست می‌دهد، برای مردم عادی می‌شود و شرایط تردد مانند قبل خواهد شد."/>
  </head>
  <body>
    <article>
      <h1>اظهارنظر رئیس پلیس راهور درباره؛ اثربخشی قیمت بنزین</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>ئیس پلیس راهنمایی و رانندگی گفت: افزایش قیمت، تا یک سال آینده اثربخشی خود را از دست می‌دهد، برای مردم عادی می‌شود و شرایط تردد مانند قبل خواهد شد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095326_623.jpg"/>
      </figure>
      <p>ئیس پلیس راهنمایی و رانندگی گفت: افزایش قیمت، تا یک سال آینده اثربخشی خود را از دست می‌دهد، برای مردم عادی می‌شود و شرایط تردد مانند قبل خواهد شد.</p>
      <p>به گزارش «تابناک» به نقل از تسنیم، سردار سید کمال هادیان‌فر صبح امروز در نشست تخصصی پلیس راهنمایی و رانندگی ناجا با بیان اینکه چهار حوزه مدیریت ترافیک، تسهیل در تردد، ایمنی در تردد، ارائه خدمات مطلوب جزو برنامه‌های پلیس راهور است، اظهار کرد: انضباط نماد توسعه و بالندگی هر کشور است. شاید نتوانیم به تمام ابعاد انضباط ترافیکی بپردازیم اما می‌توانیم به مواردی همچون نظام‌مند کردن موتورسیکلتها، عابران‌پیاده، استفاده از کلاه، کمربند و سایر موارد بپردازیم.</p>
      <p>وی تصریح کرد: امروز هشت درصد از تولید ناخالص ملی کشور هزینه تصادفات شده و برای فوت هر نفر در تصادف، ۵.۲ میلیارد تومان خسارات مستقیم و غیرمستقیم به کشور وارد می‌شود.</p>
      <p>این مقام پلیس راهور با اشاره به مرگ ۱۷ هزار و ۱۸۳ نفر کشته و مجروحیت ۳۶۵ هزار نفر در تصادفات سال گذشته، گفت: در سال ۸۴ بالغ بر ۲۵ هزار کشته در تصادفات رانندگی داشتیم، چه شد که آمار کشته‌شده‌ها کاهش یافت؟</p>
      <p>هادیان‌فر ادامه داد: در اینکه در کاهش تصادفات سه عامل انسان، راه و وسیله دخیل هستند، بحثی نیست اما موضوع مدیریت برای کاهش تصادفات بسیار اثربخش است، هر دوره‌ای که دولت به این حوزه نگاه ویژه داشت و به عنوان یک دغدغه آن را مطرح کرد، شاهد اثربخشی بودیم؛ همچنین هم‌افزایی ۳۳ سازمان در این کاهش نقش دارد.</p>
      <p>رئیس پلیس راهور، نقش روسای راهور استانها، پلیس راه استانها، رئیس پلیس راهور را نقشی انکان‌ناپذیر در کاهش تصادفات برشمرد و متذکر شد: در سال ۸۵ استفاده از هواناجا، خرید خودروهای زانتیا و ایجاد تحرک در باب لجستیک و نیروی انسانی نقش به‌سزایی در کاهش تصادفات داشت.</p>
      <p>وی با بیان اینکه همیاران پلیس راهور، ۱۸ درصد در کاهش تصادفات اثربخش بودند، یادآور شد: در سال ۸۶، با افزایش قیمت بنزین، کاهش بیش از چهار هزار کشته در تصادفات رانندگی داشتیم اما اثربخشی افزایش قیمت بنزین در طول یک سال، افزایش خود را از دست داد، در این دوره نیز این افزایش قیمت، تا یک سال آینده اثربخشی خود را از دست می‌دهد، برای مردم عادی می‌شود و شرایط تردد مانند قبل خواهد شد.</p>
      <p>این مقام پلیس راهور، قوانین کنونی را بازدارنده ندانست و بیان کرد: بر اثر ۱۱ سال تحلیل تصادفات کشور، پراید و ۴۰۵ بیشترین آمار کشته‌شدگان سوانح رانندگی را داشتند، همه متقاعد هستند که پراید اکنون باید از خط تولید خارج شود اما نباید سمت خوردویی برویم که ۲۶ درصد در تصادفات فوتی اثرگذار است.</p>
      <p>هادیان‌فر با بیان اینکه از سال ۹۶ منتهی به ۹۷ تقریباً کاهش فوتی‌های تصادفات متوقف شده، عنوان کرد: هوشمندسازی، یکی دیگر از برنامه‌های پلیس راهور است، در شهر گوانگ‌ژو چین با بیش از ۱۸۰ میلیون جمعیت چگونه ترافیک مدیریت می‌شود؟ در کشورهای اروپایی این اتفاق چگونه روی می‌دهد؟ باید به سمت استفاده از فناوری‌های اطلاعاتی برویم و از تکنولوژی‌های جدید استفاده کنیم وگرنه قادر به کنترل ترافیک نخواهیم بود.</p>
      <p>رئیس پلیس راهنمایی و رانندگی با بیان اینکه نباید زیاد منتظر معجزه بنزین و تغییر قوانین بود، اظهار کرد: باید به دنبال تغییر تفکر و شناخت اپلیکشین‌ها برویم. در حوزه itc باید از شهردارها مطالبه کنیم، در اروپا از شمالی‌ترین تا جنوبی‌ترین قسمت لاین ویژه وجود دارد، فقط خودروهای پلیس و امدادی مجاز به حرکت از این لاین هستند.</p>
      <p>این مقام پلیس راهور با بیان اینکه در مراسم اربعین از تکنولوژی‌هایی مانند پهپاد و جایروپلن استفاده شد، گفت: تمام ترددها در این مراسم با استفاده از این تکنولوژی‌ها کنترل و پیش‌بینی می‌شد، امسال با وجود تردد زائران از مرزهای زمینی، کمتر از ۳۲ ساعت محدودیت در مهران ایجاد کردیم.</p>
      <p>هادیان‌فر، ارائه خدمات مطلوب بر مبنای پیش‌بینیپذیری را از دیگر برنامه‌هایی دانست که پلیس راهور باید به سمت آن برود و تصریح کرد: مردم باید بدانند برای دریافت خدمات چه پروسه‌ای را بدون دغدغه باید طی کنند، باید شماره‌گذاری و درخواست گواهینامه، اجراییات و اعتراضات در بستر اینترنت روی دهد، اساساً باید تنش‌ها با مردم به حداقل ممکن برسد تا رضایت‌مندی ایجاد شود.</p>
      <p>این مقام پلیس راهور با اشاره به استفاده از ۱۰۰ دستگاه راوفور، گفت: تا سقف ۶۰۰ دستگاه راوفور و هزار دستگاه سراتو برای پلیس راهور پیش‌بینی کردیم. همچنین سه مدل موتورسیکلت برای پلیس راهور مدنظر است، یک مدل موتورسیکلت برای کارهای پلیس راهور در شهرستانها که گفتیم بالای ۵۰۰ سی‌.سی باشد، یک موتور برای تشریفات که گفتیم بالای ۱۲۰۰ سی.سی باشد و یک موتور برای استفاده از در کلان‌شهرها است.</p>
    </article>
  </body>
</html>