<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623250/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%AC%D9%88%D8%A7%D8%AF%DB%8C%E2%80%8C%D8%A2%D9%85%D9%84%DB%8C-%D8%A7%D8%AE%D8%AA%D9%84%D8%A7%D8%B3%E2%80%8C%D9%87%D8%A7%DB%8C-%D9%86%D8%AC%D9%88%D9%85%DB%8C-%DA%A9%D8%B4%D9%88%D8%B1-%D8%B1%D8%A7-%D9%81%D9%84%D8%AC-%DA%A9%D8%B1%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T00:55:00+00:00"/>
    <meta property="og:title" content="آیت‌الله جوادی‌آملی: اختلاس‌های نجومی کشور را فلج کرده"/>
    <meta property="og:description" content="آیت الله جوادی آملی گفت: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آنها ببندد."/>
  </head>
  <body>
    <article>
      <h1>آیت‌الله جوادی‌آملی: اختلاس‌های نجومی کشور را فلج کرده</h1>
      <address>
        <time datetime="2019-11-25T00:55:00+00:00">25 Nov 2019, 00:55</time>
      </address>
      <p>
        <i>آیت الله جوادی آملی گفت: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آنها ببندد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرجع تقلید شیعیان در دیدار حجت الاسلام و المسلمین سید علیرضا ادیانی رئیس سازمان عقیدتی سیاسی نیروی انتظامی ضمن قدردانی از تلاش های نیروی انتظامی در مهار ناآرامی‌های اخیر کشور، اظهار داشت: قرآن کریم روی مساله امنیت بسیار تاکید دارد تا جایی که اولین و مهمترین نیاز مردم را «اقتصاد» و «امنیت» معرفی می کند؛ « الَّذی أَطعَمَهُم مِن جوعٍ وَآمَنَهُم مِن خَوفٍ» پیام این آیه این است که هر دوی این مسائل باید در کنار هم تأمین شود.</p>
      <p>وی ادامه داد: به لطف الهی این کشور دارای امنیت است اما در بخش اقتصاد، دچار مشکلاتی هستیم و علت اصلی آن این است که اختلاس های نجومی، کشور را فلج کرده؛ درست است که خداوند روزی ما را به اندازه کافی و حتی بیش از نیازمان به ما عطا کرده، اما برخی در کشور، دهه غارت و چپاول به راه انداختند که قهراً نتیجه آن، آسیب دیدن اقتصاد کشور است و کشوری که اقتصادش آسیب ببیند در معرض خطراتی چون غارت و ناامنی است.</p>
      <figure>
        <img src="https://aftabnews.ir/files/fa/news/1398/9/4/363295_975.jpg"/>
      </figure>
      <p>آیت الله جوادی آملی خاطر نشان کرد: حضرت امیر علیه السلام در نامه ای به مردم مصر بیان داشتند خواب سیاسی، خواب امنیتی، خواب اطلاعاتی، در چشم شما باید در حد مزمزه باشد، هرگز نگذارید خواب غفلت از محدوده چشم شما فراتر برود و وارد محدوده هوشیاریتان شود، چون دشمن شما هرگز نمی خوابد و همواره بیدار است و لذا مفهوم غفلت این است که ندانیم بیگانه در حال تدارک چه توطئه ای است!</p>
      <p>ایشان ادامه داد: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آنها ببندد، در واقع نیروی انتظامی نیروی دفع فتنه است و نه نیروی رفع فتنه!</p>
      <p>مرجع تقلید شیعیان ابراز داشت: دشمنان این کشور و در رأس آنها آمریکا و اسرائیل همواره در حال توطئه و نیرنگ علیه ما هستند، لذا ضمن تشکر و قدردانی از زحمات نیروی انتظامی و پاسداشت خون پاک شهدای حوادث اخیر، از شما می خواهیم که دستگاه اطلاعاتی شما محققانه و عالمانه توسعه و پیشرفت بیشتری نماید.</p>
      <p>در ابتدای این دیدار رئیس سازمان عقیدتی سیاسی ناجا گزارشی از اقدامات پلیس در برخورد با حوادث اخیر، خدمت جوادی آملی ارائه کرد.</p>
    </article>
  </body>
</html>