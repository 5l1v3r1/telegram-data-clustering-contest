<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774479,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="אחרי שהפסיקה לייצר את החמאה: טרה בוחנת את צמצום ייצור החלב המפוקח"/>
    <meta property="og:description" content="הנהלת החברה קיימה דיון בנושא, כחלק מהאסטרטגיה של המחלבה שסובלת מהפסדים לנקוט צעדים לשיפור הרווחיות. ההערכה היא כי טרה אדישה לצמצום נתח השוק שלה בחלב לשתייה, שבדומה לחמאה, מחירו בפיקוח ורווחיותו נמוכה"/>
  </head>
  <body>
    <article>
      <h1>אחרי שהפסיקה לייצר את החמאה: טרה בוחנת את צמצום ייצור החלב המפוקח</h1>
      <h2>הנהלת החברה קיימה דיון בנושא, כחלק מהאסטרטגיה של המחלבה שסובלת מהפסדים לנקוט צעדים לשיפור הרווחיות. ההערכה היא כי טרה אדישה לצמצום נתח השוק שלה בחלב לשתייה, שבדומה לחמאה, מחירו בפיקוח ורווחיותו נמוכה</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">נווית זומר</a></address>
      <p>לאחר שטרה הפסיקה לייצר חמאה מפוקחת (באריזות קטנות לצרכן) משיקולים כלכליים, היא מתכננת לבטל הנחות לקמעונאים, כלומר לרשתות השיווק גם במחיר צמצום בייצור החלב המפוקח. לכלכליסט נודע כי הנהלת החברה קיימה דיון בנושא, כחלק מהאסטרטגיה של המחלבה שסובלת מהפסדים לנקוט צעדים לשיפור הרווחיות.</p>
      <p>מאז שמונה יורם שגיא למנכ"ל קוקה קולה במקומו של רוני קוברובסקי, שטרה הייתה הבייביי שלו, הוחלפה הנהלת טרה. במקומו של טל רבן מונה יהודה פורטה והוקם צוות מלווה בשותפות ליעד כהן מנכ"ל תנובה לשעבר, זאת במאמץ לשפר את רווחיות החברה או לחילופין להקטין את הפסדיה, גם אם הדבר כרוך בצמצום ייצור מוצרים בפיקוח, או בירידה בנתחי שוק.</p>
      <figure>
        <img src="https://images1.calcalist.co.il/PicServer3/2019/04/14/899553/18_l.jpg"/>
        <figcaption>מחלבת טרה <br/>צילום: אוראל כהן</figcaption>
      </figure>
      <p>נתח השוק של טרה בתחום החלב המפוקח עומד על 25% לעומת חלקה של תנובה שעומד על 67% . בטרה לוקחים בחשבון שלא מן הנמנע כי ההרעה בתנאים המסחריים תגרום לחלק מהרשתות להפסיק לשווק חלב של טרה, כמו לדוגמא רשת יוחננוף שלאחרונה הנפיקה את מניותיה והפסיקה מזה מספר חודשים לרכוש מוצרי טרה, בגלל סכסוך על תנאים מסחריים.</p>
      <p>ההערכה בשוק היא כי טרה אדישה לצמצום נתח השוק שלה בחלב לשתייה, שבדומה לחמאה, מחירו בפיקוח ורווחיותו נמוכה. יש לציין כי עלות ייצור החלב לשתייה בטרה גבוהה מזה של תנובה משום שבתקופת הקדנציה של טל רבן , במטרה לכבוש את השוק החרדי משליטתה של תנובה, עברה המחלבה כולה לכשרות מחמירה, לצורך כך נאלצה החברה להכשיר את הרפתות שמספקות לה חלב, מה שגרר תשלום גבוה יותר עבור החלב הגולמי לרפתנים.</p>
      <p>השנתיים האחרונות כאמור היו קשות לטרה, החברה ירדה מתחת לנתח שוק של 11% בדומה לנתח השוק של טרה ערב רכישתה על ידי קבוצת קוקה קולה לפני 15 שנה. בנוסף החברה צברה הפסדים עד כדי כך שבעתירה לביהמ"ש נגד שר האוצר כחלון ומניעתו מחתימה על התייקרות מוצרי החלב בפיקוח, העידה החברה כי המשך הפסדים יסכן את מצבה הפיננסי.</p>
      <p>החלב בשנים האחרונות סובל מיחסי ציבור "רעים" ובכל העולם קיימת ירידה בצריכת החלב לטובת חלב צמחי מאורז, שקדים וסויה, שנהנים מצמיחה דו ספרתית לשנה. כפי שנחשף בכלכליסט, מסיבה זו טרה נכנסת לראשונה לתחום החלב הצמחי שייובא מחברה ידועה בתחום מאיטליה, יתכן וגם הכניסה לתחום החדש והצומח תרמה להורדת העניין בחלב השתייה.</p>
      <p>מטרה לא נמסרה תגובה.</p>
    </article>
  </body>
</html>