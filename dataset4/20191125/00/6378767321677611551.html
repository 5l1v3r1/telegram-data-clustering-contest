<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/objem-svetoveho-obchodu-sa-v-septembri-prudko-znizil-cl722954.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Objem svetového obchodu sa v septembri prudko znížil"/>
    <meta property="og:description" content="24hod.sk - Objem svetového obchodu sa v septembri prudko znížil - Objem svetového obchodu sa v septembri prudko znížil. To zmarilo nádeje, že jeho globálny pokles, ktorý zasiahol vývozcov, sa už skončil. Ukázali to v pondelok najnovšie ..."/>
  </head>
  <body>
    <article>
      <h1>Objem svetového obchodu sa v septembri prudko znížil</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Objem svetového obchodu sa v septembri prudko znížil. To zmarilo nádeje, že jeho globálny pokles, ktorý zasiahol vývozcov, sa už skončil. Ukázali to v pondelok najnovšie ...</b><br/>Amsterdam 25. novembra (TASR) - Objem svetového obchodu sa v septembri prudko znížil. To zmarilo nádeje, že jeho globálny pokles, ktorý zasiahol vývozcov, sa už skončil. Ukázali to v pondelok najnovšie údaje CPB World Trade Monitor.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718331.'"/>
      </figure>
      <p>Konkrétne sa objem svetového obchodu v septembri medzimesačne znížil o 1,3 % po augustovom náraste o 0,5 %.<br/><br/>Septembrový pokles tak zmazal zisky z predchádzajúcich dvoch mesiacov, ktoré vyvolávali nádej, že negatívny vplyv obchodných sporov vo svete sa už zmiernil.<br/><br/>V medziročnom porovnaní svetový obchod v septembri 2019 tiež klesol, už štvrtý mesiac po sebe, a to o 1,1 %. Súčasné obdobie medziročného poklesu obchodu je najdlhšie od finančnej krízy v roku 2009.<br/><br/>USA a Čína najviac prispeli k zníženiu medzinárodného obchodu. Dôvodom je ich už takmer dva roky trvajúci obchodný spor. Objem importu do USA sa v septembri medzimesačne znížil o 2,1 % a do Číny o 6,9 %.<br/><br/>Bilaterálna obchodná výmena medzi oboma krajinami od konca minulého roka klesá o dvojciferné čísla, pričom najviac je zasiahnutý obchod s tovarom, pretože obe strany si navzájom zaviedli clá.<br/><br/>Eurozóna vykázala väčšiu odolnosť voči napätiu vo svetovom obchode a v sledovanom období dosiahla jeho rast, ale slabý a zdá sa, že ani na budúci rok obchod nenaberie tempo, varujú ekonómovia.<br/><br/>Hoci sa analytici domnievajú, že rast globálneho obchodu sa v druhej polovici roku 2019 pravdepodobne stabilizuje, vidia len malú pravdepodobnosť jeho výrazného zrýchlenia v budúcom roku, aj keď obchodné napätie medzi USA a Čínou vyprchá.<br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>