<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939637/%D8%B9%D9%84%DB%8C-%DA%A9%D8%B1%DB%8C%D9%85%DB%8C-%D8%A7%D8%B2-%D8%A7%DB%8C%D8%B1%D8%A7%D9%86-%D8%B1%D9%81%D8%AA%D9%86%DB%8C-%D8%B4%D8%AF-%D9%85%D9%82%D8%B5%D8%AF-%DA%A9%D8%A7%D9%86%D8%A7%D8%AF%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="علی کریمی از ایران رفتنی شد؛ مقصد کانادا"/>
    <meta property="og:description" content="در مورد مقطعی بودن این سفر و یا مهاجرت دائمی کاپیتان سابق تیم ملی ـ که مدت هاست منتقد عملکرد مدیران فوتبال و ورزش کشور است ـ اطلاعی رسمی در دست نیست. علی کریمی که در شبکه‌های اجتماعی دنبال کنندگان زیادی دارد، در این باره سکوت کرده تا به نوعی بر این زمزمه صحه بگذارد. وکیل این چهره خبرساز نیز هنوز در این خصوص واکنشی نشان نداده، اما به هرحال کوچ جادوگر سابق فراتر از سفر توریستی است."/>
  </head>
  <body>
    <article>
      <h1>علی کریمی از ایران رفتنی شد؛ مقصد کانادا</h1>
      <h2>منتقد رک و صریح مدیران فدراسیون فوتبال در تدارک سفر طولانی؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>در مورد مقطعی بودن این سفر و یا مهاجرت دائمی کاپیتان سابق تیم ملی ـ که مدت هاست منتقد عملکرد مدیران فوتبال و ورزش کشور است ـ اطلاعی رسمی در دست نیست. علی کریمی که در شبکه‌های اجتماعی دنبال کنندگان زیادی دارد، در این باره سکوت کرده تا به نوعی بر این زمزمه صحه بگذارد. وکیل این چهره خبرساز نیز هنوز در این خصوص واکنشی نشان نداده، اما به هرحال کوچ جادوگر سابق فراتر از سفر توریستی است.</i>
      </p>
      <p>بنا بر اطلاعات ضدونقیض، علی کریمی، ستاره سابق تیم ملی و باشگاه پرسپولیس و یکی از بازیکنان کم نظیر تاریخ فوتبال ایران از ایران رفتنی شد.</p>
      <p>به گزارش «تابناک ورزشی»؛ شنیده‌هایی که در چند رسانه و سایت داخلی از جمله سایت وابسته به سازمان صداوسیمای جمهوری اسلامی منتشر شده، حاکی است، «علی کریمی» بازیکن سابق تیم ملی فوتبال ایران به ‌زودی ایران را به مقصد کانادا ترک می‌کند. این سفر گویا قطعی شده است؛ اما عده ای هم معتقدند او برای پیگیری کارهای شخصی اش به این سفر می رود و احتمال ماندن همیشگی اش در این کشور کم است.</p>
      <p>در مورد موقتی بودن سفر و یا مهاجرت دائمی کاپیتان سابق تیم ملی که مدتهاست منتقد عملکرد مدیران فوتبال و ورزش کشور است، خبر موثقی منتشر نشده و وکیل این چهره خبرساز نیز هنوز در این خصوص واکنشی نشان نداده است.</p>
      <p>علی کریمی که در شبکه‌های اجتماعی دنبال کنندگان زیادی دارد و نزدیک به پنج میلیون نفر صفحه اینستاگرام او را فالو کرده اند، در این باره سکوت کرده تا به نوعی بر این زمزمه صحه بگذارد. در میان آخرین پست های کریمی، تصویری از شمارشگر پمپ بنزین و رقم 3500تومان برای هر لیتر دیده می شود و در زیر این پست نیز ضمن انتقاد از گرانی بنزین و فشار آن بر دوش طبقات عادی و ضعیف جامعه نوشته شده است: «چرا فحشش رو من بخورم که از شما حمایت کردم، همه رو حواله می کنم به خودتون. من از همه طلب حلالیت می کنم» اشاره علی کریمی قطعا به جهت گیری سیاسی اش در دوره انتخابات و حمایت او از دولت حسن روحانی است که با عملکرد یکی دو سال اخیر دولت، گویا او را پشیمان کرده است. او البته راه کامنت ها را بسته تا احتمالا به قول خودش دریافت کننده انتقادهای بعضا تند مردم نباشد.</p>
      <p>وکیل این چهره خبرساز نیز هنوز در این خصوص واکنشی رسمی نشان نداده، اما به هر حال کوچ جادوگر سابق قرمزها فراتر از سفر توریستی است.</p>
      <p>علی کریمی پاشاکی دو فرزند پسر دارد و تا سال گذشته به عنوان سرمربی تیم سپیدرود رشت فعالیت می کرد و حتی در دوره کوتاهی مالک این باشگاه شد اما نتوانست در بحران مالی این باشگاه ریشه دار شمالی دوام بیاورد و با اینکه مبلغ هنگفتی برای این تیم هزینه کرده بود، اعلام کناره گیری نمود.</p>
      <figure>
        <img src="https://cdn.tabnak.ir/files/fa/news/1398/9/4/1095505_725.jpg"/>
      </figure>
      <p>علی کریمی که فوتبال حرفه ای خود را از تیم فتح تهران آغاز کرده بود، بعد از انتقال به پرسپولیس و دریبل های تماشایی اش، نامی برای خود دست و پا کرد و چند سالی را در تیم‌های عربی حاشیه خلیج فارس بخصوص الاهلی دوبی گذراند. بایرن مونیخ، استیل آذین، شالکه ۰۴ و تراکتورسازی تبریز دیگر تیم های دوران حرفه ای این استعداد بی نظیر فوتبال ایران بودند که یک بار جایزه مردسال قاره آسیا در سال ۲۰۰۴ را هم به دست آورد تا جادویش را کامل کند.</p>
      <p>جادوگر معروف طی سال‌های حضورش در تیم ملی موفق به انجام ۱۲۷ بازی و به ثمر رساندن ۳۸ گل ملی شد؛ اما هیچ گاه بازی خداحافظی شایسته ای برای او ترتیب داده نشد و آخرین بار در پی اختلاف با کارلوس کی روش اردوی تیم ملی را نیز ترک کرد تا دوران دستیاری اش در تیم ملی خیلی کوتاه باشد. اختلاف قدیمی او با علی دایی، دیگر اسطوره ملی فوتبال تا سال های اخیر ادامه داشت؛ اما سرانجام در حاشیه بازی سایپا و سپیدرود در لیگ برتر، با شهریار فوتبال ایران آشتی کرد.</p>
      <p>کریمی آخرین بار در برنامه پربیننده و تعطیل شده نود مقابل ساکت، دبیرکل وقت فدراسیون فوتبال ایستاد و از اتهامات فسادی که متوجه آنها کرده بود، دفاع نمود. این برنامه یکی از به یادماندنی ترین لحظات این چهره ناآرام و اغلب معترض فوتبال ایران را به نمایش گذاشت و موجب کاهش مقبولیت مدیران ارشد فدراسیون شد.</p>
      <p>خروج کریمی از کشور می تواند مورد تازه ای از موج مهاجرت برخی چهره های ورزشی سرشناس و بین المللی ایران باشد که با کوچ اخیر علیرضا فغانی، داور برجسته ایرانی به استرالیا مورد توجه افکارعمومی قرار گرفته بود.</p>
    </article>
  </body>
</html>