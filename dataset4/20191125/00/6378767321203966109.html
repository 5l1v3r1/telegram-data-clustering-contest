<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/muzeum-auschwitz-na-internete-sleduje-viac-ako-milion-ludi-cl722868.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Múzeum Auschwitz na internete sleduje viac ako milión ľudí"/>
    <meta property="og:description" content="24hod.sk - Múzeum Auschwitz na internete sleduje viac ako milión ľudí - Ilustračná snímka"/>
  </head>
  <body>
    <article>
      <h1>Múzeum Auschwitz na internete sleduje viac ako milión ľudí</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka</b><br/>Varšava 25. novembra (TASR) - Počet ľudí, ktorí na sociálnych sieťach Facebook, Twitter a Instagram sledujú kontá Štátneho múzea Auschwitz-Birkenau, prekročil v pondelok hranicu milióna.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574694085.'"/>
      </figure>
      <p>Podľa agentúry AP o tom v pondelok informovalo vedenie pamätníka nachádzajúceho sa v južnom Poľsku.<br/><br/>Vedenie tejto štátnej inštitúcie vyjadrilo radosť z dosiahnutia tohto medzníka v situácii, keď sa snaží vzdelávať o zločinoch spáchaných nacistickými jednotkami počas druhej svetovej vojny.<br/><br/>Pawel Sawicki, ktorý má v rámci pamätníka na starosti účty na sociálnych sieťach, v tejto súvislosti vyzdvihol slávnych ľudí ochotných šíriť informácie o tejto vzdelávacej misii.<br/><br/>Ako príklad uviedol amerického herca Marka Hamilla, ktorý vo filmovej ságe Hviezdne vojny hral Luka Skywalkera. Hamill nie tak dávno vo svojom tvíte napísal, že "@AuschwitzMuseum je najdôležitejší účet, aký som kedy sledoval".<br/><br/>Podľa spravodajského portálu Polsatnews.pl Sawicki spresnil, že twitterové konto pamätníka sleduje 663.000 ľudí, na Facebooku ich je 308.000 a na Instagrame viac ako 77.000. Spresnil, že štátne múzeum Auschwitz-Birkenau je prvou inštitúciou tohto typu, ktorá má milión sledovateľov.<br/><br/>Vysvetlil, že hlavným cieľom prítomnosti múzea na sociálnych sieťach a v internetových médiách je "spomienka na obete a vzdelávanie o histórii" koncentračného tábora.<br/><br/>Uviedol, že každá z webových stránok má svoje špecifiká. Za najdôležitejšiu dennú prácu označil pripomínanie udalostí z histórie tábora, spomienky na konkrétnych ľudí, obete, ich príbehy i poukazovanie na to, aké zložité sú dejiny tohto tábora.<br/><br/>Za svoj najbližší cieľ Sawicki označil dosiahnuť "symbolických 750.000 sledovateľov (na Twitteri) k 75. výročiu oslobodenia koncentračného tábora Auschwitz". Sawicki pritom podľa polsatnews.pl uviedol, že tento cieľ "sa zdá byť dosiahnuteľný vďaka neuveriteľnej podpore a činnosti internetovej komunity".<br/><br/>Výročie oslobodenia koncentračného tábora Auschwitz-Birkenau si svet pripomenie 27. januára 2020.<br/><br/>Do koncentračného tábora Auschwitz-Birkenau bolo deportovaných približne 2,5 milióna ľudí. Odhaduje sa, že asi 1,1 milióna z nich tam bolo zavraždených. Približne 900.000 deportovaných hneď po príjazde poslali do plynových komôr alebo zastrelili; asi 200.000 ďalších ľudí zomrelo na následky chorôb, podvýživy, týrania, lekárskych pokusov alebo neskoršieho splynovania.<br/><br/>Auschwitz sa stal symbolom holokaustu, genocídy asi šiestich miliónov európskych Židov a ďalších obetí: Rómov, ruských a poľských nútených robotníkov, homosexuálov a ďalších "nepriateľov národného socializmu".<br/><br/>V roku 1979 bol koncentračný tábor zapísaný do zoznamu svetového dedičstva UNESCO.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>