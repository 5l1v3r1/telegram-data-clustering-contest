<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939586/%D8%B9%D8%A7%D9%85%D9%84%D8%A7%D9%86-%D8%B4%D9%87%D8%A7%D8%AF%D8%AA-%D8%B4%D9%87%D8%AF%D8%A7%DB%8C-%D8%A7%D9%85%D9%86%DB%8C%D8%AA-%D8%AF%D8%B1-%D8%AA%DB%8C%D8%B1%D8%B1%D8%B3-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="عاملان شهادت شهدای امنیت در تیررس اطلاعات سپاه"/>
    <meta property="og:description" content="تمام کسانی که در جنایت وحشیانه نقش داشته اند مجازات می‌شوند و عاملان شهادت شهدای امنیت تحت تعقیب و در تیررس جامعه اطلاعات سپاه هستند."/>
  </head>
  <body>
    <article>
      <h1>عاملان شهادت شهدای امنیت در تیررس اطلاعات سپاه</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>تمام کسانی که در جنایت وحشیانه نقش داشته اند مجازات می‌شوند و عاملان شهادت شهدای امنیت تحت تعقیب و در تیررس جامعه اطلاعات سپاه هستند.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095328_128.jpg"/>
      </figure>
      <p>فرمانده کل سپاه گفت: عاملان شهادت شهدای امنیت تحت تعقیب و در تیررس جامعه اطلاعات سپاه هستند.</p>
      <p>به گزارش «تابناک» به نقل از سپاه نیوز؛ سرلشکر پاسدار حسین سلامی فرمانده کل سپاه پاسداران انقلاب اسلامی عصر امروز (یکشنبه) در دیدار با خانواده شهید مرتضی ابراهیمی اظهار داشت: شهید ابراهیمی یک سند زنده و حجت بزرگی برای تمام ملت ایران است.</p>
      <p>وی افزود: تمام کسانی که در جنایت وحشیانه نقش داشته اند مجازات می‌شوند و عاملان شهادت شهدای امنیت تحت تعقیب و در تیررس جامعه اطلاعات سپاه هستند.</p>
      <p>سرلشکر سلامی گفت: ملت ایران منتظر باشند چرا که عوامل این جنایت‌ها و ضاربان شهید ابراهیمی بدون شک گرفتار خواهند شد و طبق قانون مجازات می‌شوند.</p>
      <p>وی ادامه داد: بنای انقلاب اسلامی تزلزل ناپذیر است و اگر تمام قدرت‌های جهان نیز متحد شوند و تمام سرمایه‌های داخلی و بیرونی خود را به صحنه آورند، قادر نیستند ذر‌ه‌ای تزلزل در این بنای استحکام جهانی یعنی کشور ایران، انقلاب و نظام اسلامی وارد کنند.</p>
      <p>فرمانده کل سپاه پاسداران انقلاب اسلامی بیان داشت: این امور تمام حاصل فداکاری و شهادت مردان بزرگی همچون شهید مرتضی ابراهیمی است که امروز افتخار همه ملت ایران است.</p>
      <p>سرلشکر سلامی با اشاره به خروش ملت ایران در چند روز اخیر گفت: ملت ایران به واسطه این شهادت‌ها چند روزی است که همانند رود خروشان در متن جامعه سرازیر شده و برای او اشک ریختند و امروز او فرزند تمام امت اسلامی است و در تمام قلب‌ها جایگاه رفیعی دارد.</p>
      <p>وی ادامه داد: ما هم برای عرض تبریک و تسلیت به محضر خانواده شریف شهید بزرگوار مشرف شدیم و این خانواده نماد یک خانواده ثابت قدم، مومن، استوار و انقلابی است و حقیقتا در چنین خانواده‌ای چنین فرزندی نیز تربیت می‌شود.</p>
      <p>فرمانده کل سپاه خاطرنشان کرد: محصول تربیت شهید نیز یک فرزند رشید همانند آقا محمدصدرا است که بسیار مصمم پرچم پدر را در دست گرفته است و بلافاصله لباس او را به تن کرده است و امروز فرمانده‌ای بزرگ و جانشین پدر برای ما است.</p>
      <p>گفتنی است؛ شهید مرتضی ابراهیمی ساکن شهریار و فرمانده گردان امام حسین (ع) شهرستان ملارد بود که طی روز‌های گذشته در جریان درگیری با اشرار براثر اصابت ضربات چاقو به شهادت رسید.</p>
    </article>
  </body>
</html>