<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/nakup-darcekov-by-sa-nemal-odkladat-na-poslednu-chvilu-cl722789.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Nákup darčekov by sa nemal odkladať na poslednú chvíľu"/>
    <meta property="og:description" content="24hod.sk - Nákup darčekov by sa nemal odkladať na poslednú chvíľu - Vianočná nákupná sezóna odštartovala a množstvo on-line nákupov bude do Vianoc už iba rásť. Tradičný vianočný ošiaľ bude kulminovať 29. novembra, teda ..."/>
  </head>
  <body>
    <article>
      <h1>Nákup darčekov by sa nemal odkladať na poslednú chvíľu</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Vianočná nákupná sezóna odštartovala a množstvo on-line nákupov bude do Vianoc už iba rásť. Tradičný vianočný ošiaľ bude kulminovať 29. novembra, teda ...</b><br/>Bratislava 25. novembra (TASR) - Vianočná nákupná sezóna odštartovala a množstvo on-line nákupov bude do Vianoc už iba rásť. Tradičný vianočný ošiaľ bude kulminovať 29. novembra, teda v deň, na ktorý tento rok vychádza Black Friday. Spoločnosť DPD odhaduje, že v predvianočných týždňoch stúpne počet prepravených balíkov o 60 %. Odkladať vianočné nákupy na poslednú chvíľu sa však nemusí oplatiť.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574683452.'"/>
      </figure>
      <p>Predvianočné týždne sú pre obchodníkov najsilnejším obdobím roka. Rastu objednávok o desiatky percent pritom čelia aj internetové obchody. Podľa prieskumu kuriérskej spoločnosti DPD E-shopper barometer 2018, robia Slováci takmer každý desiaty nákup na internete (9,4 %). Podľa generálneho riaditeľa spoločnosti DPD Petra Pavuka by však tento rok mali ľudia myslieť na vianočné nákupy o niečo skôr. "<i>Ak chce mať zákazník istotu, že balík dorazí načas, posledné darčeky by mal objednať tak, aby boli na prepravu odovzdané do 17. decembra. Zákazník by si mal overiť, či má e-shop daný tovar na sklade, a bude ho vedieť obratom odoslať,"</i> odporúča Pavuk.<br/><br/>Najmä pri objednávkach z menších e-shopov je dobre myslieť na časovú rezervu. Pri objednávkach zo zahraničných internetových obchodov však môže byť čas dodania dlhší. Z krajín mimo EÚ môže balík cestovať k zákazníkovi 4 až 11 dní. Ak sa objednáva napríklad z USA alebo Číny, musí sa počítať tiež so zdržaním spôsobeným colným konaním.<br/><br/>DPD odhaduje, že počas predvianočných týždňov sa počet prepravených zásielok zvýši takmer o 60 % oproti zvyšku roka.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>