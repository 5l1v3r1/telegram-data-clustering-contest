<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/nhl/25112019-girgensons_ar_diviem_vartu_guvumiem_klust"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T00:34:00+00:00"/>
    <meta property="og:title" content="Girgensons: &quot;Vairākkārt biju piespēlējis, tādēļ izvēlējos uzmest pa vārtiem&quot;(8)"/>
    <meta property="og:description" content="Zemgus ar diviem rezultatīviem metieniem vienā spēlē izcēlies piecās NHL spēlēs"/>
  </head>
  <body>
    <article>
      <h1>Girgensons: "Vairākkārt biju piespēlējis, tādēļ izvēlējos uzmest pa vārtiem"(8)</h1>
      <address>
        <time datetime="2019-11-25T00:34:00+00:00">25 Nov 2019, 00:34</time>
      </address>
      <p>Piekto reizi savā Nacionālās hokeja līgas (NHL) karjerā ar diviem vārtu guvumiem vienā spēlē izcēlies latviešu uzbrucējs Zemgus Girgensons, kurš šovakar tādējādi palīdzēja Bufalo "Sabres" pārtraukt trīs zaudējumu sēriju, komandai viesos ar 5:2 sakaujot ambiciozo Floridas "Panthers".</p>
      <p>VIDEO: <a href="http://sportacentrs.com/hokejs/nhl/25112019-girgensons_iemet_otro_ripu_nhl_jaunaja_se"><u><i>Girgensons iemet otro un trešo ripu NHL sezonā</i></u></a></p>
      <p><b>Girgensons</b> arī šovakar spēlēja "Sabres" ceturtajā maiņā kopā ar Brendonu Montūru un Juhanu Lāšonu. Latvietis 16 uz ledus pavadītajās minūtēs (3:49 no tām mazākumā) ne tikai guva divus vārtus, tādējādi papildinot savu šās sezonas rēķinu līdz sešiem (3+3) rezultativitātes punktiem, bet arī veica trīs spēka paņēmienus un nopelnīja lietderības koeficientu +2.</p>
      <p>Kā jau bija paredzams, tad no mača sākuma vairāk uzbrukuma zonā uzturējās "Panthers", kas pirmajā periodā izdarīja par septiņiem (12:5) metieniem vairāk. Tomēr rezultātu tas mājiniekiem nenesa, jo lielisku sniegumu "Sabres" vārtos rādīja Linuss Ulmarks. Perioda izskaņā "Sabres" komandai izdevās dot savu prettriecienu, 17. minūtē pēc gara un ātra Džeka Aikela reida un uzmetiena, ripu vārtos pielaboja Džefs Skiners (1:0), savukārt viesu pārsvaru ar filigrānu plaukstas metienu pēc divām minūtēm dubultoja Girgensons.</p>
      <p>Pēc pārtraukuma vēl vienu triecienu mājiniekiem deva Džeks Aikels, kurš ar skaistu metienu pārspēja Semjuelu Montembo, panākot 3:0 "Sabres" labā. Tiesa mača 30. minūtē savu rēķinu atklāja arī "Panthers", Ulmarku apspēlējot Noelam Akjari. Par spīti "Panthers" iniciatīvai "Sabres" aizsardzība parādīja ļoti cienījamu sniegumu. Viesiem turpināja veikties arī uzbrukumā, Viktoram Ulofsonam ātro pretuzbrukumu noslēdzot ar ļoti precīzu metienu vārtu labējā stūrī - 4:1 "Sabres".</p>
      <p>Mājinieki cerību stariņu, lai izglābtos atguva trešās trešdaļas sākumā, kad skaitlisko vairākumu izmantoja Brets Konolijs (2:4). Tiesa turpinājums no <i>panteru</i> puses nesekoja, visas cerības uz atspēlēšanos mazāk nekā septiņas minūtes pirms finālsirēnas sagraujot Girgensonam. Latvietis ātrajā izrāvienā ar diviem metieniem cauršāva Montembo, uzstādot gala rezultātu 5:2. Jāmin, ka milzīgu darba apjomu šovakar padarīja arī "Sabres" vārtsargs Ulmars, kurš atvairīja 43 pretinieku metienus. Salīdzinājumam - "Sabres" pa mājinieku vārtiem izdarīja tikai 25 metienus.</p>
      <p>"Sabres" ar šo panākumu ar 25 punktiem 23 spēlēs pakāpās uz desmito vietu Austrumu konferencē, apsteidzot savu nākamo pretinieci "Lightning" ar kuru Bufalo jau naktī uz rītdienu spēlēs Tampabejā. Jāmin, ka novembra sākumā Zviedrijā komandas divreiz savā starpā tikās "Global Series" ietvaros, abās reizēs pārākai esot "Lightning".</p>
    </article>
  </body>
</html>