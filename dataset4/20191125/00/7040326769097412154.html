<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/komsu-iranda-hedefte-banka-ve-atmler-var-1393771"/>
    <meta property="og:site_name" content="Karar.com"/>
    <meta property="article:published_time" content="2019-11-25T00:37:00+00:00"/>
    <meta property="og:title" content="Komşu İran’da hedefte banka ve ATM’ler var"/>
    <meta property="og:description" content="Sivil toplum kuruluşları ve aktivistlere göre 200’den fazla sivilin öldüğü İran’da da Irak’taki gibi tablo pek iç açıcı değil. Benzin zammı ile başlayan protesto gösterilerinde 900’den fazla banka şubesi ve 3 bin civarında ATM’nin hasara uğradığı öne sürüldü."/>
  </head>
  <body>
    <article>
      <h1>Komşu İran’da hedefte banka ve ATM’ler var</h1>
      <address>
        <time datetime="2019-11-25T00:37:00+00:00">25 Nov 2019, 00:37</time>
      </address>
      <p>
        <b>Sivil toplum kuruluşları ve aktivistlere göre 200’den fazla sivilin öldüğü İran’da da Irak’taki gibi tablo pek iç açıcı değil. Benzin zammı ile başlayan protesto gösterilerinde 900’den fazla banka şubesi ve 3 bin civarında ATM’nin hasara uğradığı öne sürüldü.</b>
      </p>
      <p>Hamshahrionline haber sitesinde, 15 Kasım’da başlayan gösterilerde zarar gören banka şubeleri ve ATM’lere ilişkin iddialar yer aldı. Buna göre, ülke genelinde 160’tan fazla kentte düzenlenen gösterilerde 900’den fazla banka şubesi ve 3 bin civarında ATM zarar gördü. İran Merkez Bankası verilerine göre, ülkede toplam 21 bin 319 banka şubesi bulunuyor. </p>
      <p>Bu arada ABD yaptırımlarının da etkisiyle ekonomik açıdan zor günler geçiren İran halkının eylemleri devam ederken gösterileri dış mihrak olatak tanımlayan Tahran’on tehditleri devam ediyor. İran Cumhurbaşkanı Birinci Yardımcısı İshak Cihangiri, protestolara bölgedeki bazı ülkelerin müdahil olduklarına ilişkin ipuçları elde edilmesi halinde ‘ezici karşılık’ vereceklerini söyledi. ABD’nin ekonomik yaptırımlarla ‘İran’a diz çöktürmeyi başaramadığını’ savunan Cihangiri “Çözüm yollarını değiştirdiler ve bölgedeki bazı ülkeleri yanlarına alarak yersiz müdahalelerle İran’a baskı uygulamaya çalıştılar” dedi.</p>
      <p>Öte yandan ABD Dışişleri Bakanlığı, protestoların yaşandığı İran’da İnternet erişimi tekrar sağlanana kadar İranlı yetkililerin hesaplarını askıya alması için sosyal paylaşım siteleri Facebook, Twitter ve Instagram’a çağrıda bulundu. ABD’nin İran Özel Temsilcisi Brian Hook, Bloomberg’e verdiği röportajda, “Son derece iki yüzlü bir rejim. Kendileri sosyal medya hesaplarını kullanmaya devam ederken internete erişimi kesiyorlar” dedi. Hook, “İnternet erişimi tekrar halka açılana kadar, İran Rejimi Lideri Ali Hamaney, Dışişleri Bakanı Cevad Zarif ve Cumhurbaşkanı Hasan Ruhani’nin hesaplarını askıya almaları için Facebook, Instagram ve Twitter gibi sosyal medya şirketlerine çağırıda bulunuyoruz” dedi.</p>
    </article>
  </body>
</html>