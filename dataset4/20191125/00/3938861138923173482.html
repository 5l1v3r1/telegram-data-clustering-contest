<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_do-postu-gotuyutsya-tizhden/939289"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T00:16:00+00:00"/>
    <meta property="og:title" content="До посту готуються тиждень"/>
    <meta property="og:description" content="&amp;mdash;&amp;ensp;Ми дотримуємося Різдвяного посту. Щоб морально було легше, в останній тиждень балуємо себе смакотою, &amp;mdash; каже 38-річна Ольга Маланюк з Одеси. &amp;mdash;&amp;ensp;Різкий перехід на пісну їжу завдає організму сильного стресу, &amp;mdash; розповідає столичний дієтолог 42-річна Вікторія ..."/>
  </head>
  <body>
    <article>
      <h1>До посту готуються тиждень</h1>
      <address><time datetime="2019-11-25T00:16:00+00:00">25 Nov 2019, 00:16</time> by <a rel="author">Альона ДРИГВАЛЬ</a></address>
      <p>— Ми дотримуємося Різдвяного посту. Щоб морально було легше, в останній тиждень балуємо себе смакотою, — каже <b>38-річна Ольга Маланюк</b> з Одеси.</p>
      <p>— Різкий перехід на пісну їжу завдає організму сильного стресу, — розповідає столичний дієтолог <b>42-річна Вікторія</b> ­Онопко. — Наслідки різні. Від розладів травлення до загострення давніх хвороб. Підвищується дратівливість, з'являється знервованість, головний біль. Щоб цього уникнути, тваринні білки виводять поступово.</p>
      <p>Привчати організм до пісного раціону слід за тиждень. Першими вилучають із меню м'ясні продукти. Замінюють рибою. Її готують на пару, варять або запікають.</p>
      <p>— Протягом тижня слід пити по склянці кислого молока, кефіру або йогурту з біфідобактеріями. Це піде на користь кишечнику й убереже від проблем із травленням, — продовжує. — Відмовтеся від борошна вищого й першого сортів. Замініть їх виробами з грубого помолу. Замість солодощів перейдіть на чорний шоколад і сухофрукти.</p>
      <p>За чотири дні до посту слід відмовитися від риби й морепродуктів. За два дні — від масла й сирів. Кисломолочне рекомендують вживати до останнього.</p>
      <p>— Щоб організм легше пережив піст, замініть деякі продукти нетваринного походження. Замість цукру пийте чай із медом. Із соняшникової олії перейдіть на оливкову або лляну.</p>
    </article>
  </body>
</html>