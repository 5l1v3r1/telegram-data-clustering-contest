<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774450,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="האופנועים בדרך לנתיב פלוס: נתיבי ישראל תערוך ניסוי בכביש החוף"/>
    <meta property="og:description" content="בניסוי שיתקיים בשנה הבאה ייבחן האם יש סיכון בשילוב אופנועים בנתיב התחבורה הציבורית, במטרה לבטל את האיסור על רכיבתם שם; ניסוי דומה שנערך בת&quot;א הראה כי אין בעיה בטיחותית"/>
  </head>
  <body>
    <article>
      <h1>האופנועים בדרך לנתיב פלוס: נתיבי ישראל תערוך ניסוי בכביש החוף</h1>
      <h2>בניסוי שיתקיים בשנה הבאה ייבחן האם יש סיכון בשילוב אופנועים בנתיב התחבורה הציבורית, במטרה לבטל את האיסור על רכיבתם שם; ניסוי דומה שנערך בת"א הראה כי אין בעיה בטיחותית</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אודי עציון</a></address>
      <p>חברת נתיבי ישראל צפויה לערוך ב-2020 ניסוי לבחינת ההשלכות הבטיחותיות של רכיבת אופנועים וקטנועים בנתיבי תחבורה ציבורית בין עירוניים. הניסוי ייערך בנתיב פלוס בכביש בחוף, לאחר שיאושר ע"י משרד התחבורה.</p>
      <p>כפי <a href="https://www.calcalist.co.il/local/articles/0,7340,L-3771125,00.html">שנחשף בכלכליסט</a>, החוק אוסר כיום על רכיבת אופנועים וקטנועים בנתיבים הבין עירוניים, אולם מעשית המשטרה לא אוכפת את האיסור מאז הופעל נתיב פלוס בכביש החוף ובנתיבי איילון לפני חודשיים. עם זאת, בקרוב יוצבו בחלק מנתיב פלוס בכביש החוף מצלמות אכיפה, ואלה כן אמורות להנפיק דוחות לכל כלי לא מורשה שייסע בנתיב.</p>
      <p>הרכיבה בנתיבי התחבורה הציבורית, העמוסים פחות מהנתיבים הרגילים, אמורה להיות מהירה ובטוחה יותר עבור הכלים הדו גלגליים ותסייע לעידוד השימוש בהם, כאחד האמצעים להתגבר על עומסי התנועה ובעיות החנייה בגוש דן. הניסוי יפתח למעשה את נתיב פלוס בכביש החוף לרכב דו גלגלי.</p>
      <figure>
        <img src="https://images1.calcalist.co.il/PicServer3/2019/10/06/939570/4L.jpg"/>
        <figcaption>נתיב פלוס <br/>צילום: ynet</figcaption>
      </figure>
      <p>על קיום הניסוי סוכם בישיבה שקיימה סגנית ראש עיריית תל אביב ומחזיקת תיק התחבורה מיטל להבי, בהשתתפות מנכ"ל נתיבי ישראל ניסים פרץ ומנכ"ל נתיבי איילון איתמר בן מאיר. נתיבי איילון, שמבצעת את פרויקט הרחבת נתיבי התחבורה הציבורית העירוניים בגוש דן, תציב בהם שילוט המתיר לרכב דו גלגלי לנסוע בהם.</p>
      <p>ניסוי שערך משרד התחבורה בתל-אביב הוכיח כי כאשר מתירים לרכב דו-גלגלי לנוע לצד אוטובוסים בנת"צ, לא נרשמה עלייה בתאונות או עיכובים כלשהם לזמן הנסיעה באוטובוס. בעקבות הניסוי אישר משרד התחבורה לפתוח את נתיבי התח"צ העירוניים לרכב דו גלגלי, אך פתיחתם של הנתיבים הבין עירוניים שהרשת שלהם תורחב בשנים הקרובות, תלויה בביצוע ניסוי נוסף.</p>
      <p>לאחר החשיפה בכלכליסט כי כי אופנועים וקטנועים לא יורשו לרכוב בנתיבים הללו, הבטיח שר התחבורה בצלאל סמוטריץ' כי ההחלטה תיבחן מחדש. "בימים האחרונים קיבלתי פניות רבות של בעלי הרכב הדו־גלגלי בתמיהה מדוע לא מתאפשר להם לנסוע בנתיבי התחבורה הציבורית הבינעירוניים", כתב השר בעמוד הפייסבוק שלו. "הוצגו בפניי גם תוצאות ניסוי מוצלח שערכה משטרת ישראל בשיתוף משרד התחבורה שאישר נסיעת אופנועים בנתיבי תחבורה ציבורית. מאחר ואין לי שום רצון לפגוע בציבור נהגי האופנועים בישראל קיימנו דיון מקיף בנושא.</p>
      <p>"כמו כן הובאה לידיעתי מדיניות אי־האכיפה של המשטרה כנגד בעלי אופנועים שנוסעים בשולי הכביש. יש בכך היגיון מסוים מאחר ובשוליים נהג האופנוע הרבה יותר דרוך וזהיר ויכול להיות שזה פתרון מספק", כתב השר.</p>
      <p>הוא ציין שהנחה לבחון מחדש את ההחלטה ואף לבדוק את האפשרות לצאת, בתיאום עם משטרת ישראל, לניסוי נוסף בנת"צים הבינעירוניים כפי שנעשה בנת"צים העירוניים בהצלחה וכי החלופות הללו ייבחנו בקרוב.</p>
    </article>
  </body>
</html>