<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700243/%D9%87%D9%84%D9%86%D8%AF-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D9%81%D8%B1%D8%A7%D9%86%D8%B3%D9%87-%D8%AF%D8%B1-%D8%AA%D9%86%DA%AF%D9%87-%D9%87%D8%B1%D9%85%D8%B2-%D9%85%DB%8C%E2%80%8C%D9%BE%DB%8C%D9%88%D9%86%D8%AF%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="هلند به ائتلاف دریایی فرانسه در تنگه هرمز می‌پیوندد"/>
    <meta property="og:description" content="خبرگزاری داچ نیوز روز دوشنبه نوشت: هلند از طریق یک ناو به ناوگان دریایی اروپا به رهبری فرانسه در تنگه هرمز ملحق می‌شود."/>
  </head>
  <body>
    <article>
      <h1>هلند به ائتلاف دریایی فرانسه در تنگه هرمز می‌پیوندد</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040955_567.jpg"/>
      </figure>
      <p>خبرگزاری داچ نیوز روز دوشنبه نوشت: هلند از طریق یک ناو به ناوگان دریایی اروپا به رهبری فرانسه در تنگه هرمز ملحق می‌شود.</p>
      <p>به گزارش ایرنا، خبرگزاری داچ نیوز به نقل از منابع دولتی نوشت: ناو نظامی هلند قرار است از ژانویه سال آینده به مدت ۶ ماه در ناوگان دریایی اروپا به رهبری فرانسه حضور داشته باشد.</p>
      <p>خبر الحاق ناو هلند به ناوگان دریایی فرانسه در خلیج فارس در حالی منتشر می شود که پارلمان هلند روز شنبه اعلام کرد: این ابتکار عمل می تواند از اوایل سال آینده آغاز شود و حدود ۱۰ دولت اروپایی و غیر اروپایی در انتظار تصویب های پارلمان خواهند بود.</p>
      <p>فرانسه پس از پیوستن به ائتلاف دریایی بین الملل تحت رهبری آمریکا در حمایت از تانکرهای نفتی و کشتی های باری در تنگه هرمز، فشار بسیاری بر دیگر کشورهای اروپایی برای ملحق شدن به ائتلاف آورده است.</p>
      <p>"فلورانس پارلی" وزیر دفاع فرانسه با حضور در پایگاه دریایی کشورش در ابوظبی روز گذشته به خبرنگاران گفت: پایگاه دریایی فرانسه در ابوظبی به مقر اصلی ماموریت‌های دریایی تحت هدایت اروپا برای محافظت از آبهای خلیج‌فارس تبدیل خواهد شد.</p>
      <p>پارلی افزود: این مرکز فرماندهی میزبان حضور ده‌ها نماینده از کشورهای ائتلافی را در بر خواهد داشت.</p>
      <p>وزیر دفاع فرانسه روز شنبه در پانزدهمین نشست سالانه «گفتمان منامه» در بحرین با انتقاد از «بی‌عملی» و اقدامات ناکافی آمریکا در برابر بحران‌های خاورمیانه گفت: عدم واکنش واشنگتن بویژه در برابر حملات اخیر در منطقه خلیج فارس بسیار نگران کننده است.</p>
      <p>فرانسه حامی اصلی برنامه ایجاد نیروی دریایی به رهبری اروپا برای اطمینان از حمل و نقل ایمن در تنگه هرمز پس از حملات نفتکش ها است.</p>
      <p>وزیر امور خارجه فرانسه درحالی از تلاش اروپایی برای تامین آبهای راهبردی منطقه خلیج فارس سخن گفته که کشورش هزاران کیلومتر آن سوتر از منطقه خلیج فارس واقع شده است.</p>
      <p>جمهوری اسلامی ایران که به تازگی طرح ابتکار صلح هرمز را به کشورهای منطقه پیشنهاد کرده و معتقد است که تامین امنیت آبهای خلیج فارس و بویژه تنگه راهبردی هرمز به عنوان شاهراه انرژی جهان، جز به دست کشورهای منطقه تامین نخواهد شد و ائتلافی از کشورهای حاشیه خلیج فارس بهترین و موثرین راه تامین این منطقه راهبردی است.</p>
    </article>
  </body>
</html>