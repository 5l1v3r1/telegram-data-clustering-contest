<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709963"/>
    <meta property="og:site_name" content="ישראל היום"/>
    <meta property="article:published_time" content="2019-11-25T00:03:22+00:00"/>
    <meta property="og:title" content="איגוד האורולוגים: &quot;מחויבים רק לבריאות החולים&quot;"/>
    <meta property="og:description" content="איילנד: &quot;האיגוד - אינטרסנט מובהק שדואג רק לרופאים&quot;בריאות"/>
  </head>
  <body>
    <article>
      <h1>איגוד האורולוגים: "מחויבים רק לבריאות החולים"</h1>
      <h2>איילנד: "איגוד האורולוגים הוא אינטרסנט מובהק ודואג לרופאים - לא לחולים"</h2>
      <address><time datetime="2019-11-25T00:03:22+00:00">25 Nov 2019, 00:03</time> by <a rel="author" href="https://www.israelhayom.co.il/writer_articles?tid=918" target="_blank">רן רזניק</a></address>
      <p>אלוף במיל' גיורא איילנד כתב לד"ר בועז לב ממשרד הבריאות תגובה מפורטת על ממצאי החקירה ובה הודה לוועדה על "עבודה מרובה ומקיפה", אבל הדגיש: "היתרון שיכול היה לצמוח מהתלונה, כמו אחרי חקירה של תאונות אימונים בצבא, הוא הסקת מסקנות מערכתיות. לכאורה, הדבר נעשה על ידכם, אך לדעתי ישנה מצדכם גישה מקלה מאוד, דבר  שגורם להחמצת הלקחים העיקריים...הכי חשוב שאין רגולציה, ואתם במשרד הבריאות נותנים את הכוח להחליט מה וכיצד לאינטרסנטים - הסתדרות הרופאים. לאורך כל הדו"ח אתם משתמשים בטיעון מעגלי לפיו האורולוג עשה את הפרוצדורה המקובלת, כפי שקובעים האורולוגים, ולכן עשה את הדבר הנכון. זה אבסורד. איגוד האורולוגים בארץ, כמו בארצות הברית, הוא אינטרסנט מובהק. הוא דואג לרופאים לא חולים".</p>
      <p>• <a href="https://www.israelhayom.co.il/article/709947">המלצה: להציב מצלמות בכל חדרי הניתוח | חשיפה</a></p>
      <p>איילנד כתב עוד על אורולוג שמשתכר לפי הערכתו מיליוני שקלים בשנה מרפואה פרטית, ואמר: "אתם באמת חושבים שהוא ודומיו, ששולטים באיגוד האורולוגים יקבעו אי פעם פרוצדורות שיפגעו בר הזהב הזה? רופאים שמטפלים באופן פרטי אינם רעים יותר, אך גם אינם טובים יותר מכל עסק פרטי, ולכם נדרש תמיד רגולטור שמייצג את הציבור ולא אותם בעלי אינטרסים. זה נכון בשוק ההון, ביחס לחברות הסלולר, ביחס לחברות התרופות וביחס לבעלי אינטרס עסקי מובהק כמו איגוד האורולוגים".</p>
      <p>עוד כתב כי "אינני רוצה שיתקבל הרושם כי הכל רע וכי כל הרופאים אשמים, מעבר לניתוח אושפזתי עקב כאבים עוד 5-4 פעמים, וברוב המקרים טופלתי במסירות על ידי רופאים ואחיות. נכון להיום, מצבי הוא כזה: הסרטן חזר, הכאבים ממשיכים, ונגרם  לי נזק שהיקפו לא ברור בשל שימוש של שנים בתרופות, וחבל שמבחינתכם 'הכל היה בסדר, ועל פי הנהלים'".</p>
      <h4>איגוד האורולוגים: אנחנו מחויבים רק לבריאות החולים</h4>
      <p>איגוד האורולוגים הישראלי בהסתדרות הרפואית מסר בתגובה לממצאי החקירה: "סרטן הערמונית הינו הסרטן השכיח ביותר אצל הגברים בעולם המערבי. בישראל מדובר בכ-27,500 גברים המתמודדים עם המחלה, בשלביה השונים. חלקם של המטופלים הושפע מהשיח שהתעורר בעקבות סיפורו האישי של האלוף (במיל') גיורא איילנד.  לאור טענותיו כנגד מערכת הבריאות הציבורית והפרטית, הוקמה במשרד הבריאות לפני כשנה ועדת בדיקה אשר חקרה לעומק את מכלול טענותיו של מר איילנד ומפאת צנעת הפרט, מסקנות הועדה פורסמו לאחרונה רק לנוגעים בדבר". </p>
      <p>"איגוד האורולוגים הישראלי של ההסתדרות הרפואית מקבל בסיפוק את מסקנות הועדה, אשר קבעה באופן נחרץ כי לא נפל דופי במקצועיותם של הרופאים האורולוגים, אשר ייעצו או טיפלו באלוף איילנד. לא פחות חשובה קביעתה האמיצה של הועדה כי היא 'מתייחסת בביקורת לאמירות המכלילות ציבור שלם ככזה המסתיר מידע באופן מכוון או פועל ממניעים זרים'. </p>
      <p>"מסקנות הועדה מחזקות אותנו ואנו כאיגוד מבקשים לחזק את  בטחון מטופלנו כי הרופאים האורולוגים בארצנו עושים עבודתם נאמנה, ללא שיקולים זרים ובהחלט בהתאם לידע העדכני והמשתנה כל העת על-פי תוצאות מחקרים בארץ ובעולם. כרופאים המחויבים לבריאות מטופלינו,  אנו ממליצים לאלו המתעניינים בנושא זה של סרטן הערמונית שלא להיות מובלים שולל על-סמך דעת יחיד ומעודדים את המטופלים שלנו להיוועץ עם המומחים לאורולוגיה, על מנת לגבש דרך אבחנה וטיפול ראויים בהתאם למצבם הרפואי".</p>
    </article>
  </body>
</html>