<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774446,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="רישיון הפעילות של אובר בלונדון נשלל: &quot;איפשרה לנהגים לא מאומתים לאסוף נוסעים&quot;"/>
    <meta property="og:description" content="רשות התחבורה של לונדון הודיעה שלא תאריך את רישיון ההפעלה של חברת הנסיעות השיתופיות בבירה הבריטית - השוק הגדול ביותר של אובר מחוץ לארה&quot;ב; באובר מתכננים לערער: &quot;אנחנו מציבים סטנדרטים חדשים לבטיחות, נעשה כל שנוכל כדי לפתור את המצב&quot;"/>
  </head>
  <body>
    <article>
      <h1>רישיון הפעילות של אובר בלונדון נשלל: "איפשרה לנהגים לא מאומתים לאסוף נוסעים"</h1>
      <h2>רשות התחבורה של לונדון הודיעה שלא תאריך את רישיון ההפעלה של חברת הנסיעות השיתופיות בבירה הבריטית - השוק הגדול ביותר של אובר מחוץ לארה"ב; באובר מתכננים לערער: "אנחנו מציבים סטנדרטים חדשים לבטיחות, נעשה כל שנוכל כדי לפתור את המצב"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שירות כלכליסט</a></address>
      <p>מכה לאובר: רשות התחבורה של לונדון שללה את רישיון הפעילות של חברת הנסיעות השיתופיות בבירה הבריטית, וקבעה כי הרישיון "אינו מתאים ולא תקין".</p>
      <p>רשות התחבורה של לונדון (TFL) מסרה היום (ב') כי לא תחדש את רישיון ההפעלה של חברת שיתוף הנסיעות הענקית מסן פרנסיסקו, בעקבות "דפוס של כישלונות" ש"סיכן את ביטחון הנוסעים ואת בטיחותם".</p>
      <figure>
        <img src="https://images1.calcalist.co.il/PicServer3/2017/09/24/759703/ubertaxi-london_l.jpg"/>
        <figcaption>רכב של אובר בלונדון <br/>צילום: Uber</figcaption>
      </figure>
      <p>רשות התחבורה של לונדון קיבלה את ההחלטה לאחר בדיקה ממושכת של פעילות אובר בעיר, במהלכה גילתה בין היתר ש-14 אלף נסיעות בוצעו על ידי נהגים ללא ביטוח. לונדון היא השוק הגדול ביותר של אובר באירופה, ויש לעיר משמעות לגבי המשך הצמיחה הכוללת של החברה. בשל חשיבות העניין, ההערכה היא שאובר תגיש ערעור על ההחלטה, צעד שיאפשר לה להמשיך לפעול עד לקבלת החלטה בהליך המשפטי.</p>
      <p>רשות התחבורה של לונדון השעתה לראשונה את רישיונה של אובר כבר ב-2017, והביעה חששות בקשר לגישת החברה לענייני בטיחות. אובר קיבלה מבית המשפט בלומדון ארכה של 15 חודשים להמשך הפעילות, ובספטמבר קיבלה מרשות התחבורה הארכה נוספת של חודשיים. </p>
      <p>"אובר ביצעה מספר שינויים חיוביים ושיפורים בצורת פעילותה, הנהגתה והמערכות שלה בתקופה שחלפה מאז שאישר השופט הראשי את הרישיון שלה ב-2018", מסרו ברשות הלונדונית. "השינויים כוללים בין היתר פעילות הדדית בין אובר לבין TFL והגברת השקיפות".</p>
      <p>עם זאת, ברשות כתבו שזיהו אצל אובר דפוס של כישלונות, "בין היתר מספר הפרות שסיכנו את ביטחון הנוסעים. למרות התייחסות לכמה מהבעיות הללו, לרשות התחבורה של לונדון אין ביטחון שמקרים דומים לא יקרו שוב בעתיד, מה שהביא אותנו למסקנה שהחברה אינה מתאימה ואינה תקינה בשלב זה".</p>
      <p>הרשות ציינה כי גילתה בעיות עם שינויים הנעשו במערכות אובר, שמאפשרות לנהגים לא מאומתים להעלות את תמונותיהם לחשבונות אובר אחרים. לפי הרשות, דבר זה איפשר לנהגים שאובר לא אימתה לאסוף נוסעים כאילו היו הנהג שהוזמן ביותר מ-14 אלף נסיעות.</p>
      <p>אובר הודיעה כי בכוונתה לערער על ההחלטה של רשות התחבורה הלונדונית, ובמשך 21 הימים הקרובים תוכל להמשיך להפעיל את השירות.</p>
      <p>"החלטתה של רשות התחבורה של לונדון לא לחדש את רישיון ההפעלה של אובר בלונדון היא שגויה ויוצאת דופן, ובכוונתנו לערער עליה", מסר בהצהרה ג'יימי הייווד (Jamie Heywood), המנהל הראשי של אובר בצפון ומזרח אירופה. "שינינו באופן יסודי את עסקינו בשנתיים האחרונות ואנחנו מציבים סטנדרטים חדשים לבטיחות. רק לפני חודשיים מצאו ב-TFL שאנחנו מתאימים ותקינים לפעילות".</p>
      <p>הייווד הוסיף כי "בשם 3.5 מיליון הנוסעים ו-45 אלף הנהגים הרשומים, הסומכים על אובר בלונדון, אנחנו נמשיך לפעול כרגיל ונעשה כל שנוכל בכדי לעבוד עם רשות התחבורה של לונדון כדי לפתור את המצב".</p>
      <p>לונדון היא השוק הגדול ביותר של אובר באירופה, ומהווה חלק חשוב בהכנסות החברה מחוץ לארה"ב. כיום מתמודדת אובר עם תחרות גוברת מצדן של חברות כמו Bolt האסטונית ו-Kapten הצרפתית.</p>
    </article>
  </body>
</html>