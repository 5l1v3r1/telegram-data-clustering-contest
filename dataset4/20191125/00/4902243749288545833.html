<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/korlatozast-vezet-be-ausztria-a-soproni-es-a-kophazi-hataratkeloknel"/>
    <meta property="og:site_name" content="ALON"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Korlátozást vezet be Ausztria a soproni és a kópházi határátkelőknél"/>
    <meta property="og:description" content="A korlátozásokról a magyar oldalon tájékoztató táblákat helyez ki a Magyar Közút Nonprofit Zrt."/>
  </head>
  <body>
    <article>
      <h1>Korlátozást vezet be Ausztria a soproni és a kópházi határátkelőknél</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>A korlátozásokról a magyar oldalon tájékoztató táblákat helyez ki a Magyar Közút Nonprofit Zrt.</b>
      </p>
      <p><b>A 7,5 tonnánál nehezebb tehergépjárművekre korlátozást vezetnek be az osztrák hatóságok a soproni és a kópházi határátkelőknél. A Kópháza-Sopronkeresztúr (Deutschkreutz) határátkelőnél már életbe lépett a szabályozás, a Sopron-Kelénpatak (Klingenbach) hatátkelőnél egyelőre nem</b> - tájékoztatta a Magyar Közút Nonprofit Zrt. hétfőn az MTI-t.</p>
      <p>A közlemény szerint az osztrák hatóságok a korlátozással azt szeretnék elérni, hogy a gyorsforgalmi vagy főúti határátkelőket használják a nehézgépjárművek a határ átlépésére.</p>
      <p>A tiltás nem vonatkozik a határátkelőhelyek közigazgatási területeiről induló és oda érkező teherautókra, így nem érinti a soproni járásból induló vagy oda érkező 7,5 tonnánál nehezebb tehergépjárműveket.</p>
      <p>A soproni határátkelőnél jelenleg a húsz tonnát meghaladó nehézgépjárművekre vonatkozik korlátozás.</p>
      <p>A személyautóval közlekedők továbbra is korlátozás nélkül használhatják a burgenlandi tartományba vezető közúti határátkelőket.</p>
      <p>A korlátozásokról a magyar oldalon tájékoztató táblákat helyez ki a Magyar Közút Nonprofit Zrt. A táblákat a határátkelők előtti utolsó csomópontnál helyezik ki, hogy ne a határátkelőknél kelljen visszafordulniuk a járműveknek.</p>
      <p>A 7,5 tonnánál nehezebb tehergépjárművek északra a Hegyeshalom-Miklóshalma (Nickelsdorf), délre pedig a Kőszeg-Rőtfalva (Rattersdorf) határátkelőket használhatják legrövidebb kerülőútvonalként.</p>
    </article>
  </body>
</html>