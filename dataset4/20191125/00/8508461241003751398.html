<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/chcete-si-zarobit-najdite-chybu-v-androide/"/>
    <meta property="og:site_name" content="TECHBOX"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Chcete si zarobiť? Nájdite chybu v Androide!"/>
    <meta property="og:description" content="Google ponúka až milión dolárov za vzdialené spustenie kódu, ktoré ohrozuje bezpečnostný čip Titan M v zariadeniach Pixel | TECHBOX.sk"/>
  </head>
  <body>
    <article>
      <h1>Chcete si zarobiť? Nájdite chybu v Androide!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Richard Pliešovský</a></address>
      <p>Zarábať sa dá rôzne. Manuálne, alebo vlastnou hlavou. Ak nie ste šikovný remeselník, určite je lepšia tá druhá možnosť. Google v týchto dňoch rozšíril program Android Security Rewards, ktorý ponúka vysoké finančné odmeny.</p>
      <p>Program bol vytvorený v roku 2015, jeho cieľom je odmeňovať ľudí, ktorí nájdu a nahlásia problémy s bezpečnosťou a tak pomáhajú udržiavať ekosystém Android v bezpečí. Za posledné 4 roky dostal <a href="https://www.google.com/about/appsecurity/android-rewards/">Android Security Rewards</a> (ASR) viac ako 1 800 hlásení a vyplatil vyše štyroch miliónov dolárov.</p>
      <p>Minulý týždeň spoločnosť program rozšírila a zvýšila odmenu. Google ponúka milión dolárov za úplné vzdialené spustenie kódu, ktoré ohrozí bezpečnostný čip <a href="https://www.blog.google/products/pixel/titan-m-makes-pixel-3-our-most-secure-phone-yet/">Titan M</a> na zariadeniach Pixel. Okrem toho spúšťa špecifický program, ktorý ponúka 50 % bonus za objavenú možnosť zneužitia v konkrétnych verziách systému Android pre vývojárov. Znamená to, že najvyššia možná odmena je teraz spolu až 1,5 milióna dolárov.</p>
      <figure>
        <img src="https://techbox.dennikn.sk/wp-content/uploads/2019/11/Android-Security-Rewards.jpg"/>
        <figcaption>
          <cite>ZDROJ | Google</cite>
        </figcaption>
      </figure>
      <p>Spoločnosť <a href="https://security.googleblog.com/2019/05/quantifying-measurable-security.html">Gartner tento rok hodnotila Pixel 3</a>, pričom čip Titan M označila zo všetkých hodnotených zariadení ako najsilnejší (v segmente zabudovaných bezpečnostných hardvéroch). Z tohto dôvodu v Google stanovili takúto vysokú sumu, ktorou chcú motivovať výskumníkov na hľadanie bezpečnostných dier.</p>
      <related>
        <a href="https://techbox.dennikn.sk/spoznajte-10-najzasadnejsich-noviniek-android-10-podla-google/"/>
      </related>
      <p>Okrem exploitov, ktoré zahŕňajú Pixel Titan M, sa do programu odmien pridali ďalšie kategórie exploitov. Napríklad tie, ktoré zahŕňajú exfiltráciu údajov a prekonanie zamknutej obrazovky. Tieto odmeny sú do výšky 500 000 dolárov (v závislosti od kategórie nebezpečenstva). Podrobné informácie sa nachádzajú na stránke <a href="https://www.google.com/about/appsecurity/android-rewards/">Pravidlá programu prémií za zabezpečenie</a> systému Android.</p>
      <p>Google ako motiváciu uvádza dôležité medzníky z tohto roku:</p>
      <ul>
        <li>celková výplata za posledných 12 mesiacov presiahla 1,5 milióna dolárov;</li>
        <li>viac ako 100 zúčastnených výskumníkov dostalo priemernú odmenu nad 3 800 dolárov za nález (46 % nárast oproti minulému roku);</li>
        <li>najvyššia odmena vyplatená v roku 2019 bola 161 337 dolárov.</li>
      </ul>
      <related>
        <a href="https://techbox.dennikn.sk/bezpecnostna-chyba-zombieload-ohrozovala-macy-od-roku-2011/"/>
      </related>
      <p>Ako vidieť, prekonanie zabezpečenia Androidu, zvlášť Pixelov, nie je vôbec jednoduché. Finančná odmena zodpovedá vynaloženému úsiliu a celkom určite stovkám hodín práce celých tímov. Kto má záujem stať sa výskumníkom, môže si pozrieť <a href="https://sites.google.com/site/bughunteruniversity/improve/how-to-submit-an-android-platform-bug-report">Bughunterovu univerzitu,</a> kde nájde informácie o tom, ako začať. Prajeme veľa šťastia!</p>
      <footer><b>Zdroj: </b><a href="https://security.googleblog.com/2019/11/expanding-android-security-rewards.html">Google</a>,<a href="https://www.google.com/about/appsecurity/android-rewards/">ASR</a></footer>
    </article>
  </body>
</html>