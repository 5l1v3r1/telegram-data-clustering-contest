<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/afera-z-lepo-nataso-iz-sove-zdaj-pljusknila-se-na-detektivsko-zbornico-743143"/>
    <meta property="og:site_name" content="Revija Reporter"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Afera z &quot;lepo Natašo&quot; iz Sove zdaj pljusknila še na detektivsko zbornico"/>
    <meta property="og:description" content="Potem, ko so premierjevo dolgoletno znanko Natašo Hribar marca letos zaposlili na Sovi, je zdaj nenavadno »opozorilo« od tajne služe prejela še detektivska"/>
  </head>
  <body>
    <article>
      <h1>Afera z "lepo Natašo" iz Sove zdaj pljusknila še na detektivsko zbornico</h1>
      <h2>
        <b>Potem, ko so premierjevo dolgoletno znanko Natašo Hribar marca letos zaposlili na Sovi, je zdaj nenavadno »opozorilo« od tajne služe prejela še detektivska zbornica.</b>
      </h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Nenad Glücks</a></address>
      <p>Spomnimo, Sova Komisiji državnega zbora za nadzor obveščevalnih in varnostnih služb (Knovs), ne želi posredovati podatke, na kakšen način so gospo zaposlili, na podlagi katerih referenc, izkušenj, na katerem delovnem mestu je, kakšne so bile reference drugih kandidatov iz podatkovne baze Sove, po katerih kriterijih so se odločili ravno za premierjevo znanko. Omenjeno zaposlitev preverja inšpektorat za javni sektor, njihove ugotovitve pa še niso znane.</p>
      <p>Toda zdaj so se na Sovi odločili »zažugati« Detektivski zbornici. Na zbornico pod vodstvom Miha Dvojmoča (sicer docenta na Fakulteti za varnostne vede) so naslovili dopis, v katerem jih obveščajo, da se sodelavcev Sove ne sme razkrivati, saj gre v skladu z zakonom o Sovi za tajni podatek. Prav tako se ne sme o uslužbencih Sove razkrivati drugih tajnih podatkov, pri čemer so zapisali, kateri podatki o uslužbencih so tajni.</p>
      <p>V Sovi niso navedli, za kateri konkretni primer gre, nam je pa Dvojmoč zatrdil, da jim bodo iz zbornice odgovorili. Z navedbami v dopisu se strinjajo. Če pa ima Sova konkretne podatke, da naj bi kateri od detektivov pri svojem delu kršil zakon o detektivski dejavnosti, zakon o Sovi, ali druge predpise, bodo njihovi organi odločali o uvedbi disciplinskega postopka ter o morebitni odgovornosti.</p>
      <p>Svoje člane so seznanili z dopisom Sove. Za zdaj niso prejeli nobene prijave za kakšno kršitev, niti ni ukrepal inšpektorat za notranje zadeve, ki nadzoruje zakonitost njihovega dela. Dvojmoč pravi, da s Sovo sicer dobro sodelujejo, imajo redne kontakte. Zakaj so ravno zdaj prejeli ta dopis, ne ve. </p>
      <blockquote>Sova je na detektivsko zbornico naslovila dopis, v katerem jih obveščajo, da se sodelavcev tajne službe ne sme razkrivati, saj gre v skladu z zakonom o Sovi za tajni podatek. Prav tako se ne sme o uslužbencih Sove razkrivati drugih tajnih podatkov, pri čemer so zapisali, kateri podatki o uslužbencih so tajni.</blockquote>
      <p>Zakaj torej ravno zdaj? Kot vse kaže, je razlog prav premierjeva znanka Nataša Hribar, ki so jo ugnezdili v Sovinem gnezdu. Hribarjeva je bila pred Sovo zaposlena pri županu Škofljice Ivanu Jordanu, kjer je bila pristojna za stike za javnostmi. Pri Jordanu se je omenjena zaposlila leta 2016, saj mu jo je Šarec priporočil kot svojo dolgoletno znanko.</p>
      <p>A, kot so nam povedali naši viri, si je želel Jordan z njo več kot zgolj uradne stike. Hribarjevo je, pravijo, zalezoval in nadlegoval, zato je iskala drugo službo. Marca letos so jo zaposlili na Sovi. Kot smo že omenili, premier trdi, da v primeru te zaposlitve ni posredoval. Župan Škofljice Jordan je vedel, da se je Hribarjeva po odhodu z občine zaposlila na Sovi. Za sledenje tej svoji nekdanji uslužbenki je namreč najel celo detektivsko agencijo, ki ga je verjetno obvestila, kje je po novem gospa zaposlena.</p>
      <p>Junija letos je občina Škofljica detektivski družbi Novak in detektivi plačala 305 evrov za njihove usluge. Direktorica je Karmen Novak. Ta o aktivnosti svoje agencije z nami ni hotela govoriti. Vprašanje je, ali bo Novakova na morebitno pobudo Sove deležna ukrepov v okviru Detektivske zbornice, ali pa gre zgolj za opozorilo njej in ostalim detektivom, naj pustijo uslužbence Sove pri miru. Poslanci člani Knovs so pri svojem preverjanju izvedeli, da je prišlo do stika med uslužbenci Sove in detektivi.</p>
      <p>Župan Jordan naj bi Hribarjevo nadlegoval na nekem parkirišču, zato so ga, so pojasnili poznavalci, opozorili, naj s tem preneha. Pred dvema mesecema sta se premier in župan Jordan soočila na sejmu v Ribnici. Premier je župana nadrl, zakaj širi informacije, da sta bila ljubimca, češ da to ni res.</p>
      <p>Lepa Nataša mora biti res fatalna ženska, da se z njo ukvarjajo premier, župan Škofljice, direktor Sove, poslanci v Knovs, detektivi in zdaj (posredno) še detektivska zbornica. </p>
      <p>loading...</p>
    </article>
  </body>
</html>