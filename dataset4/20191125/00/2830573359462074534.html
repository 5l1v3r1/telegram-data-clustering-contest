<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/fiorentina/2019/11/25-63792951/ribery_vorrei_riuscire_a_vincere_qualcosa_con_la_fiorentina_/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ribery: &quot;Vorrei riuscire a vincere qualcosa con la Fiorentina&quot;"/>
    <meta property="og:description" content="Il francese: &quot;Sono davvero felice qui a Firenze, ed è felice la mia famiglia. Ho firmato per due anni, poi vediamo. Castrovilli e Chiesa? Forti tutti e due&quot;"/>
  </head>
  <body>
    <article>
      <h1>Ribery: "Vorrei riuscire a vincere qualcosa con la Fiorentina"</h1>
      <h2>Il francese: "Sono davvero felice qui a Firenze, ed è felice la mia famiglia. Ho firmato per due anni, poi vediamo. Castrovilli e Chiesa? Forti tutti e due"</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>FIRENZE</b> - <i>"Ora posso dire che sono davvero felice qui a Firenze, ed è felice la mia famiglia. Ho firmato per due anni, poi vediamo. Qui il tifo è fantastico, si vive per il calcio, per questo vorrei riuscire a vincere qualcosa a Firenze. Anche per loro, i nostri supporter: non mi aspettavo che venissero in così tanti all'aeroporto a prendermi"</i>. Intervistato per Dazn dall'ex compagno di squadra al Bayern Luca <b>Toni</b>, Franck <b>Ribery</b> esterna il proprio amore per la maglia viola e la sua nuova città 'di adozione'. Poi una considerazione su due talenti della <b>Fiorentina</b> di oggi: <i>"<b>Castrovilli</b> e <b>Chiesa</b> sono forti. Chi è il migliore? Sono diversi, mi piacciono tutti e due</i> - dice Ribery -<i>. Mi ascoltano quando parlo e questo è importante, perché io da giovane ho giocato con gente come <b>Zidane</b>, <b>Henry</b> e <b>Vieira</b>, ed è stato importante per me ascoltare campioni come loro. Io cerco di trasmettere la mentalità. Ad esempio</i> - continua il francese -: <i>abbiamo vinto giocando benissimo a Milano col <b>Milan</b>, sei contento, ci pensi la sera stessa, ma poi basta. Dal giorno dopo devi già pensare alla partita dopo. non puoi fermarti a pensare a quel match fino al mercoledì successivo"</i>. Castrovilli a Ribery ha dedicato il gol contro il <b>Sassuolo</b>: <i>"perché prima della partita glielo avevo predetto</i> - rivela -: <i>segnerai e farai il 7 con le dita. Detto fatto"</i>. Poi Toni scherza con l'ex compagno e gli ricorda la finale mondiale di <b>Berlino 2006</b>: <i>"sai che non sapevo che sul gol di <b>Materazzi</b> a Berlino, tu fossi sulla linea?"</i>. <i>"Sono troppo basso, abbiamo preso gol per quello</i> - risponde con una battuta Ribery -. <i>Comunque no, è stata una bellissima finale, peccato averla persa". "Poi tu almeno hai vinto tanto altro, io poco..."</i> gli ribatte Toni. E Ribery: <i>"ma quella era la coppa del mondo, mica un trofeo qualunque"</i>.</p>
      <figure>
        <a href="https://www.tuttosport.com/foto/calcio/serie-a/2019/11/24-63749308/torna_ribery_ma_la_fiorentina_delude_il_verona_vince_e_sogna_/">
          <img src="https://cdn.tuttosport.com/images/2019/11/24/171312466-ab38f650-312a-45be-9946-317dbf7fa536.jpg"/>
        </a>
        <figcaption>Torna Ribery, ma la Fiorentina delude: il Verona vince e sogna!<br/><a href="https://www.tuttosport.com/foto/calcio/serie-a/2019/11/24-63749308/torna_ribery_ma_la_fiorentina_delude_il_verona_vince_e_sogna_/">Guarda la gallery</a></figcaption>
      </figure>
      <related>
        <a href="https://www.tuttosport.com/news/calcio/serie-a/fiorentina/2019/11/24-63743104/fiorentina_si_ferma_pezzella_sospetta_frattura_allo_zigomo/"/>
        <a href="https://www.tuttosport.com/news/calcio/serie-a/fiorentina/2019/11/24-63757259/fiorentina_montella_a_cagliari_ero_arrabbiato_oggi_ho_visto_l_impegno_/"/>
        <a href="https://www.tuttosport.com/archivio/calcio/serie-a/fiorentina"/>
        <a href="https://www.tuttosport.com/news/calcio/serie-a/fiorentina/2019/11/24-63757259/fiorentina_montella_a_cagliari_ero_arrabbiato_oggi_ho_visto_l_impegno_/?related_news"/>
        <a href="https://www.tuttosport.com/news/calcio/serie-a/fiorentina/2019/11/24-63743104/fiorentina_si_ferma_pezzella_sospetta_frattura_allo_zigomo/?related_news"/>
        <a href="https://www.tuttosport.com/news/calcio/serie-a/fiorentina/2019/11/23-63684435/fiorentina_montella_verona_rivelazione_ribery-dipendenti_non_c_e_rischio_/?related_news"/>
        <a href="https://www.tuttosport.com/news/calcio/serie-a/fiorentina/2019/11/22-63656409/fiorentina_terzic_ringrazio_tutti_sto_bene_/?related_news"/>
      </related>
    </article>
  </body>
</html>