<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3363907/drugi-krug-predsednickih-izbora-u-rumuniji-ubedljiva-pobeda-dosadasnjeg-sefa-drzave-klausa-johanisa"/>
    <meta property="og:site_name" content="kurir.rs"/>
    <meta property="article:published_time" content="2019-11-25T00:49:00+00:00"/>
    <meta property="og:title" content="DRUGI KRUG PREDSEDNIČKIH IZBORA U RUMUNIJI: Ubedljiva pobeda dosadašnjeg šefa države Klausa Johanisa"/>
    <meta property="og:description" content="BUKUREŠT - Predsednik Rumunije Klaus Johanis ubedljivo je danas pobedio u drugom krugu predsedničkih izbora u toj zemlji.Konzervativac Johanis (60) osvojio je 63,2 odsto glasova, a doskorašnja premijerka, kandidatkinja Socijaldemokratske partije Vijorika Dančila ..."/>
  </head>
  <body>
    <article>
      <h6 class="kicker">dve trećine glasova</h6>
      <h1>DRUGI KRUG PREDSEDNIČKIH IZBORA U RUMUNIJI: Ubedljiva pobeda dosadašnjeg šefa države Klausa Johanisa</h1>
      <address>
        <time datetime="2019-11-25T00:49:00+00:00">25 Nov 2019, 00:49</time>
      </address>
      <p>BUKUREŠT - Predsednik Rumunije Klaus Johanis ubedljivo je danas pobedio u drugom krugu predsedničkih izbora u toj zemlji.</p>
      <p>Konzervativac Johanis (60) osvojio je 63,2 odsto glasova, a doskorašnja premijerka, kandidatkinja Socijaldemokratske partije Vijorika Dančila 36,8 odsto, pokazuju rezultati na osnovu 88 odsto prebrojanih glasova.</p>
      <figure>
        <img src="https://www.kurir.rs/data/images/2017/07/15/19/1240103_klaus-johanis01_ff.jpg?ver=1574639266"/>
        <figcaption>Ilustracija<cite>foto: AP</cite></figcaption>
      </figure>
      <p>U prvom krugu izbora pre dve nedelje, Johanis je osvojio 37,8 odsto glasova, a Dančila 22,2 odsto.</p>
      <p>Posle objavljivanja rezultata, Johanis je u sedištu Nacionalne liberalne stranke rekao da je danas "pobedila moderna, evropska, normalna Rumunija".</p>
      <p>"Prihvatam ovu pobedu s radošću, zahvalnošću, skromnošću i verom u Rumuniju", rekao je Johanis, pripadnik nemačke manjine koji je pre ulaska u politiku predavao fiziku u srednjoj školi.</p>
      <p>Izlaznost na izborima bila je 49,87 odsto, manje nego 2014. godine, kada je glasalo 53,17 odsto birača.</p>
      <p>Johanis je pre izbora obećao nastavak borbe protiv korupcije i jačanje vladavine prava u zemlji sa 19,4 miliona stanovnika.</p>
      <p>Parlament Rumunije je 10. oktobra izglasao nepoverenje Dančilinoj vladi, koja se našla pod teretom optužbi za korupciju i kritika Evropske unije zbog pravosudnih reformi, koje se tumače kao ugrožavanje vladavine prava i nezavisnosti sudija.</p>
      <p>Poslanici su 4. novembra izglasali novu, manjinsku vladu na čelu s Ludovikom Orbanom iz Nacionalne liberalne stranke, na čijem je čelu ranije bio Johanis.</p>
      <p>Johanis se često sukobljavao s Dančilom i njenom partijom zbog pravosudnih reformi i drugih zakona. Opozicija i kritičari doskorašnje vlade brinu zbog ublažavanja antikorupcijskih zakona, zahvaljujući kojima su prethodnih godina podignute optužnice protiv nekoliko desetina osoba, medju kojima su članovi vlade, poslanici i jedan rumunski član Evropskog parlamenta.</p>
      <figure>
        <img src="https://www.kurir.rs/data/images/2019/11/24/11/2062251_ap-vadim-ghirda-24112019_ff.jpg?ver=1574639246"/>
        <figcaption>
          <cite>foto: AP/Vadim Ghirda</cite>
        </figcaption>
      </figure>
      <p>Gnev javnosti rezultirao je i čestim, masovnim antikorupcijskim protestima u Bukureštu i drugim gradovima.</p>
      <p>Očekuje se da će Johanis i Orban, koji imaju iste ideološke korene i vrednosti, zajedno raditi na jačanju mera u borbi protiv korupcije.</p>
      <p>Iako je članica EU od 2007. godine, u Rumuniji je rašireno siromaštvo, a više od 25 odsto stanovništva živi s manje od 5,5 dolara na dan, pokazala je prošlogodišnja studija Svetske banke.</p>
      <p>(Kurir.rs/Beta)</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3363459/drugi-krug-predsednickih-izbora-u-rumuniji-narod-danas-izlazi-na-biralista-ocekuje-se-pobeda-aktuelnog-sefa-drzave"/>
        <a href="https://www.kurir.rs/planeta/3355461/predsednicki-izbori-u-rumuniji-pocelo-je-glasanje-a-14-kandidata-se-namece-za-naklonost-biraca-aktuelni-sef-drzave-vazi-za-favorita-video"/>
      </related>
    </article>
  </body>
</html>