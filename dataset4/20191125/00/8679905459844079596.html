<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/5-cose-che-nemmeno-immaginavi-su-rocco-commisso"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="5 cose che nemmeno immaginavi su Rocco Commisso"/>
    <meta property="og:description" content="Prendete l’iconica scena di Marilyn Monroe ed immaginatela cantare la celebre canzoncina “Happy Birthday” con fare sensuale all’allora presidente degli Stat..."/>
  </head>
  <body>
    <article>
      <h1>5 cose che nemmeno immaginavi su Rocco Commisso</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Pasquale Marcantonio</a></address>
      <p>Prendete l’iconica scena di Marilyn Monroe ed immaginatela cantare la celebre canzoncina “<b>Happy Birthday</b>” con fare sensuale all’allora presidente degli Stati Uniti John Fitzgerald Kennedy. Siamo nel 1962 e quelle celebri frasi cantate in filastrocca dalla modella pin-up più famosa del mondo sono passate alla storia rendendosi immortali nonostante sia passato poco più di mezzo secolo. Immaginatevi ora che al posto di JFK ci sia <b>Rocco Commisso</b> ed il suo incommensurabile sorriso, prenderebbe posto sul palco ed ai microfoni ringrazierebbe la diva con un “Gracie tesoro bello!”. Immaginatevi anche l’italiano maccheronico misto allo slang americano ed avrete appena reso ancor più memorabile uno dei momenti più celebri degli anni ‘60. <b>JFK</b> in quell’occasione, invece, fu più diplomatico e ringraziò Marilyn con le parole più cordiali possibili.</p>
      <p>Quest’oggi papà Rocco ha tagliato il traguardo dei 70 anni, con l’immenso benestare di tutti i tifosi fiorentini. Gli stessi che quel 6 giugno del 2019 non videro tanto di buon occhio l’acquisizione della <b>Viola </b>da parte del tycoon italoamericano, ma che in seguito si erano immediatamente ricreduti. Se nella passata stagione la Fiorentina ha rischiato addirittura la retrocessione con brivido finale, quest’anno sta dimostrando di voler essere protagonista in campionato.</p>
      <p>Una ventata di puro ottimismo innescata dai modi di fare semplici ma mai banali del neopresidente <b>Commisso</b>. In occasione del suo compleanno, abbiamo deciso come di consueto di fargli i nostri migliori auguri riportandovi alcune peculiarità della vita dell’imprenditore più fresco di tutta la Toscana.</p>
      <p>
        <b>#5 FONDAZIONE MEDIACOM</b>
      </p>
      <p>La leggenda narra che Rocco Commisso, dopo anni di sguazzamenti nei corridoi più impervi della finanza americana, abbia deciso di fondare la celeberrima TV via cavo più famosa del mondo “<b>MEDIACOM</b>” nell’autorimessa di casa sua, indebitato fino al collo peraltro. Ora, noi non sappiamo come si possa mai fondare una tale industria in un piccolo garage e con un debito enorme sulle spalle, però se oggi Rocco Commisso è quello che appare, vuol dire che funziona. E pure alla grande!</p>
      <figure>
        <img src="https://calciatoribrutti.com/application/files/2115/7469/9480/Progetto_senza_titolo_-_2019-11-25T172906.488.png"/>
      </figure>
      <p>
        <b>#4 CLASSIFICA DI FORBES</b>
      </p>
      <p>Secondo gli amici benestanti di Forbes, Rocco Commisso dopo essere uscito dalla propria autorimessa è riuscito ad entrare nei 400 personaggi più ricchi degli USA, ricoprendo la 131esima posizione con un patrimonio ad oggi stimato di ben 5,1 miliardi di dollari! Una cifra da capogiro che ci fa immediatamente venir voglia di ristrutturare il nostro garage ORA.</p>
      <p>
        <b>#3 BETTER CALL ROCCO</b>
      </p>
      <p>Rocco ha sempre dimostrato di non aver mai voluto rinnegare le proprie origini italiane, figuriamoci quelle calabresi. Nacque a Marina di Gioiosa Jonica, vicino Reggio Calabria, ma all’età di 12 anni si trasferisce definitivamente in Pennsylvania dal babbo falegname. Crescendo, Rocco ha minacciato di morte chiunque lo volesse chiamare “Rocky” e non Rocco, a dimostrazione di quanto il presidente della Viola ci tenga di far sapere a tutto il mondo quanto ami il proprio paese natale.</p>
      <figure>
        <img src="https://calciatoribrutti.com/application/files/8015/7469/9522/Progetto_senza_titolo_-_2019-11-25T172931.973.png"/>
      </figure>
      <p>
        <b>#2 FLAVIO BRIATORE LEVATI PROPRIO</b>
      </p>
      <p>Altro che il “Billionaire”. Nel 1975 un ancor giovanotto Rocco Commisso decide di aprire una discoteca nella Grande Mela, la prima italoamericana degli USA. Il progetto andò talmente bene che la “ACT III” nel giro di pochi mesi riesce a diventare un vero e proprio posto “must to go!” per ogni italiano trasferitosi negli States in quegli anni.</p>
      <p>
        <b>#1 TU CE L’HAI UNO STADIO A TUO NOME?</b>
      </p>
      <p>Beh, Rocco sì. Ci troviamo sempre a New York, precisamente all’interno della Columbia University. “The Rocco B Commisso Soccer Stadium” ha al suo interno ben 3500 posti e da anni ospita le partite casalinghe della squadra di Soccer ufficiale dell’università, per l’appunto della Columbia. Nel 1971 papà Rocco vi si laurea in Ingegneria Industriale grazie ad una borsa di studio ottenuta per meriti sportivi. Infatti, Commisso pare essere stato un ottimo calciatore per l’epoca e per poco non sfiorò addirittura di partecipare alle Olimpiadi in rappresentanza degli States. Prima da centrocampista, poi da stopper. Quest’oggi grazie alle innumerevoli donazioni di Rocco fatte per la manutenzione dello stesso, alla Columbia hanno deciso di intitolargli tutto l’impianto, in segno di doverosa riconoscenza.</p>
      <figure>
        <img src="https://calciatoribrutti.com/application/files/7115/7469/9424/Progetto_senza_titolo_-_2019-11-25T172951.340.png"/>
      </figure>
    </article>
  </body>
</html>