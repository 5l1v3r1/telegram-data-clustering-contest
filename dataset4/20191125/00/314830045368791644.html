<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939626/%D9%86%D8%B4%D8%B3%D8%AA-%DA%A9%D9%85%DB%8C%D8%B3%DB%8C%D9%88%D9%86-%D9%85%D8%B4%D8%AA%D8%B1%DA%A9-%D8%A8%D8%B1%D8%AC%D8%A7%D9%85-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="نشست کمیسیون مشترک برجام برگزار می‌شود"/>
    <meta property="og:description" content="سخنگوی وزارت خارجه اعلام کرد: در ششم دسامبر (۱۵ آذر) نشست کمیسیون مشترک برجام با حضور ایران و کشور‌های ۱+۴ در سطح معاونین وزرای خارجه این کشور‌ها برگزار می‌شود.به گزارش ایسنا، سیدعباس موسوی در نشست خبری امروز خود افزود: در این نشست آخرین تحولات مربوط به برجام مورد بحث و بررسی قرار می‌گیرد.وی در پاسخ به این سوال که آیا این نشست در وین برگزار خواهد شد گفت: احتمالا این نشست در این شهر برگزار خواهد شد.موسوی در این نشست هفته بسیج را تبریک گفت و همچنین ۱۰ آذر، روز مجلس را گرامی داشت و بر نقش و جایگاه مجلس تاکید کرد.وی در این ارتباط افزود: دولت و وزارت خارجه رابطه خوبی با مجلس دارند و بار‌ها آقای ظریف در مجلس حضور پیدا کرده و به سوالات نمایندگان پاسخ داده است و این روند تعاملی ادامه خواهد داشت.وی در بخش دیگری از صحبت‌های خود با اشاره به اتفاقات اخیر در کشور گفت:: این اتفاقات ناخوشایند بود و ناخوشایندتر از آن دخالت برخی از شخصیت‌ها و کشور‌های بیگانه در امور ایران بود.موسوی با تاکید بر این که اغتشاش و دخالت خارجی در ایران محکوم و رد است گفت: حق قانونی و حق اعتراض مردم به رسمیت شناخته شده و در چارچوب قانون همه می‌توانند…"/>
  </head>
  <body>
    <article>
      <h1>نشست کمیسیون مشترک برجام برگزار می‌شود</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>سخنگوی وزارت خارجه اعلام کرد: در ششم دسامبر (۱۵ آذر) نشست کمیسیون مشترک برجام با حضور ایران و کشور‌های ۱+۴ در سطح معاونین وزرای خارجه این کشور‌ها برگزار می‌شود.<br/><br/>به گزارش ایسنا، سیدعباس موسوی در نشست خبری امروز خود افزود: در این نشست آخرین تحولات مربوط به برجام مورد بحث و بررسی قرار می‌گیرد.<br/><br/>وی در پاسخ به این سوال که آیا این نشست در وین برگزار خواهد شد گفت: احتمالا این نشست در این شهر برگزار خواهد شد.<br/><br/>موسوی در این نشست هفته بسیج را تبریک گفت و همچنین ۱۰ آذر، روز مجلس را گرامی داشت و بر نقش و جایگاه مجلس تاکید کرد.<br/>وی در این ارتباط افزود: دولت و وزارت خارجه رابطه خوبی با مجلس دارند و بار‌ها آقای ظریف در مجلس حضور پیدا کرده و به سوالات نمایندگان پاسخ داده است و این روند تعاملی ادامه خواهد داشت.<br/>وی در بخش دیگری از صحبت‌های خود با اشاره به اتفاقات اخیر در کشور گفت:: این اتفاقات ناخوشایند بود و ناخوشایندتر از آن دخالت برخی از شخصیت‌ها و کشور‌های بیگانه در امور ایران بود.<br/><br/>موسوی با تاکید بر این که اغتشاش و دخالت خارجی در ایران محکوم و رد است گفت: حق قانونی و حق اعتراض مردم به رسمیت شناخته شده و در چارچوب قانون همه می‌توانند اعتراض کنند.<br/>موسوی همچنین گفت:: امروز فرستاده ویژه کره جنوبی به ایران سفر می‌کند و در آینده نزدیک نیز مقامات ارشد کشورمان هم به برخی از کشور‌ها سفر خواهند داشت که پس از نهایی شدن اطلاع رسانی می‌شود.<br/>وی در بخش دیگری از صحبت‌های خود اظهار کرد: امیدوارم طرح صلح امید با واکنش مثبت کشور‌های منطقه روبه‌رو شود و تا آنجا که می‌دانم مقامات سه کشور به نامه رییس‌جمهور در مورد این طرح پاسخ داده‌اند و احتمالا دیگر کشور‌ها نیز درحال بررسی این نامه هستند.<br/>این دیپلمات کشورمان در پاسخ به این سوال که چندی پیش وزارت خارجه با توجه به تحولات رخ داده درعراق به شهروندان ایرانی توصیه کرد که به این کشور سفر نکنند و سفر‌های زیارتی به این کشور نیز قطع شده بود. آیا در جریان هستید که این سفر‌ها بار دیگر آغاز شده است یا نه؟ گفت: من در جریان از سرگیری مجدد سفر‌های زیارتی به این کشور نیستم، ولی با توجه به شرایط موجود در عراق توصیه‌های مسافرتی ما در مورد این کشور کماکان سر جای خود است و طبیعی است که افراد موقعی می‌توانند در آسایش به یک کشور سفر کنند که در آنجا حداقل امنیت تضمین شده باشد.<br/><br/>وی ادامه داد: آژانس‌های گردشگری برای پیگیری این موضوع می‌توانند این موضوع را با وزارت خارجه و نمایندگی‌های ما در عراق مطرح کنند و گزارشی از آخرین وضعیت آنجا دریافت کنند و بعد از آن برای انجام سفر به این کشور برنامه ریزی کنند.<br/><br/>سخنگوی وزارت خارجه در پاسخ به این سوال که به تازگی ویدیویی در رسانه‌های ترکیه منتشر شده که گفته می‌شود در این ویدیو نشان می‌دهد که فردی ایرانی در ترکیه به قتل رسیده است و برخی از ادعا‌ها بیانگر این موضوع است که این فرد مدیر یکی از کانال‌های تلگرامی است. آیا سرکنسولگری ایران در مورد صحت این ویدیو و مسائل منتشر شده در آن پیگیری‌هایی انجام داده است، گفت: طبیعتا پیگیری وضعیت این فرد به عنوان یک فرد ایرانی مورد توجه وزارت خارجه و نمایندگی ایران در ترکیه است. ما منتظر گزارش رسمی مقامات قضایی و امنیتی ترکیه در این زمینه هستیم و آماده هستیم که کمک‌های کنسولی نیز در این ارتباط ارائه دهیم و همانطور که گفتم برای مشخص شدن جزئیات این موضوع و علت آن منتظر دریافت گزارش‌های رسمی از سوی مقامات ترکیه هستیم.<br/><br/>سخنگوی وزارت خارجه همچنین در مورد سفر چندی پیش فرمانده کل ارتش پاکستان به تهران و جزئیات گفتگو‌های وی با مقامات ایران اظهار کرد: در سفر مهم فرمانده کل ارتش پاکستان به تهران ایشان دیدار‌هایی با مقام‌های ایران داشتند و در این دیدار‌ها طیفی از مسائل و موضوعات مختلف از جمله در ارتباط با روابط دو جانبه، مسائل منطقه‌ای و بین‌المللی مطرح شد.<br/><br/>وی افزود: در این دیدار‌ها در مورد آخرین وضعیت مرزبان‌های ایرانی که توسط گروه‌های تروریستی ربوده شده و به این کشور منتقل شدند نیز بحث و گفتگو شد.<br/><br/>موسوی با بیان اینکه مسائل منطقه‌ای نیز جزء موضوعاتی بود که در این رایزنی‌ها مطرح شد و در این ارتباط خاطرنشان کرد: پاکستان از جمله کشور‌هایی است که با توجه به رابطه خوبی که با ایران دارد علاقه‌مند به کاهش تنش بین کشور‌های منطقه است و در واقع انجام گفتگو و همکاری بین کشور‌های این منطقه می‌باشد. ایران نیز از حسن نیت پاکستان استقبال کرده و ما از اقداماتی که باعث کاهش تنش و افزایش همگرایی در منطقه شود حمایت می‌کنیم.<br/><br/>سخنگوی وزارت خارجه در بخش دیگری از صحبت‌های خود با اشاره به عملکرد معاونت دیپلماسی اقتصادی وزارت خارجه تصریح کرد: این معاونت یکی از فعال‌ترین معاونت‌های وزارت خارجه است.<br/><br/>وی در همین چارچوب گفت: البته همانطور که ما بار‌ها گفته‌ایم وزارت خارجه کار تصدی‌گری در امور اقتصادی نمی‌کند و تنها کاری که می‌کند بستر‌های لازم را برای کار اقتصادی خارجی و کاهش موانع انجام می‌دهد که ما در این راستا در حال برداشتن گام‌هایی هستیم و به وظایف خود در این ارتباط عمل می‌کنیم.<br/><br/>سخنگوی وزارت خارجه در ادامه نشست خود با خبرنگاران در پاسخ به سوال خبرنگار یکی از رسانه‌های خارجی مبنی بر اینکه با توجه به قطع اینترنت در طول یک هفته گذشته در ایران این موضوع باعث قطعی اینترنت برخی از سفارتخانه‌های خارجی در ایران شده بود و آن‌ها در انجام امور روزمره خود از جمله امور کنسولی برای اتباع ایرانی با مشکل روبرو شده بودند و آیا وزارت خارجه تدابیری اندیشیده تا در صورت بروز چنین مسائلی بار دیگر آن‌ها با مشکل روبرو نشوند، گفت: در ایامی که این اتفاق افتاد این اقدام ضروری بود. شما می‌دانید که ممکن است بعضا از یک ابزار مشروع عده‌ای به صورت نامشروع استفاده کنند و طبیعی است که در چنین شرایطی مقامات مسئول به فکر چاره بیفتند که شرایط را کنترل کنند.<br/><br/>موسوی با تاکید بر اینکه جمهوری اسلامی ایران دسترسی آزاد اطلاعات را به رسمیت شناخته است و ابزار‌های لازم در این زمینه در کشورمان فراهم است، گفت: البته طبیعی است که در موقع بحران‌ها ما بعضا با این محدودیت‌ها مواجه شویم. من می‌خواهم در این زمینه یک مثالی بزنم. مثلا وقتی یک منطقه آتش می‌گیرد. شما برای اینکه آتش شعله ور نشود مجبور می‌شوید که گاز آن منطقه را قطع کنید و این به معنای محروم کردن مردم آن منطقه از این موضوع نیست. بلکه برای جلوگیری از گسترش آتش این قطعی صورت گرفته است.<br/><br/>وی در ادامه پاسخ خود به خبرنگار افزود: در مورد سفارتخانه‌های خارجی، شرکت‌ها و خبرنگاران خارجی از همان اول تمهیداتی اندیشیده شد و تا آنجا که می‌دانم وزارت ارشاد اقداماتی را برای خبرنگاران خارجی جهت برخورداری آن‌ها از اینترنت انجام داد. به سفارتخانه‌های خارجی در تهران نیز تسهیلاتی داده شد و راهکار‌هایی به آن‌ها ارائه شد که آن‌ها بتوانند امور جاری و کنسولی خود را در این شرایط انجام دهند و اکنون نیز که اینترنت در همه کشور برقرار شده است.<br/><br/>سخنگوی وزارت خارجه در پاسخ به این سوال که با توجه به اتفاقاتی که در کشور رخ داد، برخی از مقامات آمریکایی مدعی شدند که این اتفاقات با توجه به فشار حداکثری آمریکا علیه ایران صورت گرفته و از دیگر سو آیا این اتفاقات تاثیری در مذاکرات و سیاست خارجی ایران داشت؟ گفت: همانطور که اشاره کردم اتفاقات رخ داده اتفاقات ناخوشایندی بود و این اتفاقات با توجه به ناآرامی‌های غیرقانونی که بعضا انجام شد بر تمام شئون زندگی ما و مردم ما اثر گذاشت.<br/><br/>موسوی ادامه داد: اینکه عده‌ای خیال کنند بر اثر فشار‌ها و اقداماتی که آن‌ها علیه ایران انجام داده‌اند این اتفاقات رخ داده است من چنین چیزی را قبول ندارم. البته سوء استفاده آن‌ها از این وقایع را رد نمی‌کنم. اسناد در این زمینه وجود دارد.<br/><br/>وی با بیان اینکه برخی از کشور‌هایی که از اغتشاشگران حمایت کردند در چند ماه گذشته به دنبال وارد کردن فشار حداکثری به مردم ایران بوده و هستند، گفت: در چنین شرایطی ایران آنقدر از استحکام برخوردار است که دست به اصلاحات اقتصادی می‌زند.<br/><br/>سخنگوی وزارت خارجه با اشاره به وظایف وزارت خارجه خاطرنشان کرد: من خیلی اثر ویژه‌ای ناشی از این اتفاقات بر روی این مسئله و وظایف نمی‌بینم و امیدوارم که بقیه کشور‌ها نیز به خودشان بیایند و دست از دخالت در امور دیگر کشور‌ها بردارند.<br/><br/>موسوی در پاسخ به این سوال که آیا سفیر ایران در کرواسی با برانکو سرمربی سابق پرسپولیس برای تصدی‌گری او بر تیم ملی رایزنی و گفتگو کرده است، گفت: اطلاعات من در مورد این موضوع در همان اندازه‌ای است که در اخبار منتشر شده و چیزی بیشتر از آن نمی‌دانم.<br/><br/>وی همچنین در مورد زمان برگزاری کمیسیون مشترک ایران و ترکیه و تعیین زمان دقیق آن گفت: در مورد تعیین زمان دقیق آن همچنان در حال رایزنی با مقامات ترکیه هستیم و هنوز زمان دقیق آن مشخص نشده است.<br/><br/>این دیپلمات کشورمان در مورد گزارش اخیر نیویورک تایمز در مورد اسنادی که بیانگر حضور ایران در عراق است و مواردی که در این اسناد به سردار سلیمانی فرمانده سپاه قدس ایران نسبت داده شده است، گفت: با بررسی‌های اولیه‌ای که صورت گرفت. این اسناد ادعایی مورد تایید نیست و گشتن رد پای ایران در کشور همسایه عراق که رابطه عمیقی بین دو کشور وجود دارد و شاهد پیوند‌های ناگسستنی بین دو ملت ایران و عراق هستیم کار سختی نیست و نیازی به سندسازی و جعل ندارد.<br/><br/>موسوی با تاکید بر اینکه ما چیز پنهانی در عراق نداریم، اظهار کرد: در زمان حمله داعش به عراق ایران به صورت علنی و به درخواست دولت عراق در این کشور حضور پیدا کرد تا به دولت و مردم این کشور برای مبارزه با داعش کمک کند.<br/><br/>وی در مورد سردار قاسم سلیمانی نیز گفت: شخص سردار سلیمانی به عنوان یک چهره اثرگذار، طبیعی است که مورد بغض برخی از افراد باشد و آن‌ها بخواهند چهره محبوب ایشان را مخدوش کنند.</p>
    </article>
  </body>
</html>