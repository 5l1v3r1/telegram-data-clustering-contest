<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/binlerce-koyun-tasiyan-yuk-gemisi-romanya-aciklarinda-alabora-oldu/1654839"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Binlerce koyun taşıyan yük gemisi Romanya açıklarında alabora oldu"/>
    <meta property="og:description" content="Romanya'dan yola çıkan ve 14 binden fazla koyunu taşıyan bir yük gemisinin, Karadeniz'de alabora olduğu bildirildi."/>
  </head>
  <body>
    <article>
      <h1>Binlerce koyun taşıyan yük gemisi Romanya açıklarında alabora oldu</h1>
      <h2>Romanya'dan yola çıkan ve 14 binden fazla koyunu taşıyan bir yük gemisinin, Karadeniz'de alabora olduğu bildirildi.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Zehra Ulucak  </a></address>
      <h4>Ankara</h4>
      <p>BBC'nin haberine göre, <b>Roman</b><b>ya</b>'nın Köstence şehri yakınlarındaki Midia Limanı'ndan denize açılarak Suudi Arabistan'ın Cidde şehrine doğru yol alan "Queen Hind" isimli <b>yük gemisi, </b>içindeki 14 binden fazla<b> koyun</b>la Köstence açıklarında devrildi.</p>
      <p>Karadeniz sularında yaşanan kazanın ardından polis, itfaiye ve Romanya sahil güvenlik ekiplerince başlatılan kurtarma çalışmalarında geminin tüm mürettebatı kurtarıldı.</p>
      <p>Yetkililer, Palau bandıralı geminin civarında yüzerken bulunan en az 32 koyunun kurtarıldığını ancak çok sayıda hayvanın boğularak telef olduğunun sanıldığını belirtti.</p>
      <p>Köstence'deki acil durum hizmetleri sözcüsü Ana-Maria Stoica, "Yalnızca az sayıda koyun kurtarabildik. Denizde yüzüyorlardı." dedi.</p>
      <p>Mürettebattan, denize düşen bir kişinin hipotermi nedeniyle hastaneye kaldırıldığını söyleyen Stoica, geri kalan mürettebatın Köstence Limanı'nda güvende olduğunu söyledi.</p>
      <p>Yetkililer, koyunları ve gemiyi kurtarma çalışmalarının devam ettiğini, operasyonunun tamamlanmasının ardından olayla ilgili soruşturma başlatılacağını belirtti.</p>
      <p>Bazı kaynaklar, koyunlardan pek çoğunun gemide mahsur kaldığını aktarırken, geminin alabora olma nedeni ise henüz bilinmiyor.</p>
      <p>Romanya basınında çıkan haberlere göre, Libya'nın başkenti Trablus'tan yola çıkan "Queen Hind", 23 Kasım'da Midia Limanı'na ulaşmıştı.</p>
      <related>
        <a href="https://www.aa.com.tr/tr/dunya/binlerce-koyun-tasiyan-yuk-gemisi-romanya-aciklarinda-alabora-oldu/1654839"/>
        <a href="https://www.aa.com.tr/tr/dunya/romanyada-cumhurbaskani-seciminin-galibi-klaus-iohannis-oldu/1654378"/>
        <a href="https://www.aa.com.tr/tr/dunya/romanya-cumhurbaskanini-secmek-icin-sandik-basinda/1653866"/>
        <a href="https://www.aa.com.tr/tr/dunya/romanyada-cumhurbaskani-secimi-ikinci-tura-kaldi/1641140"/>
        <a href="https://www.aa.com.tr/tr/turkiye/bakan-pakdemirli-hirsizlik-magduru-besici-cifte-39-koyun-hediye-etti-/1640862"/>
      </related>
    </article>
  </body>
</html>