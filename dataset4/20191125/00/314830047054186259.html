<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939649/%D8%A7%D8%AD%D8%AA%D9%85%D8%A7%D9%84-%D8%B5%D8%AF%D9%88%D8%B1-%DA%A9%D8%A7%D8%B1%D8%AA-%D8%A8%D8%A7%D8%B2%DB%8C-%D9%BE%D9%86%D8%AC-%D8%B3%D8%AA%D8%A7%D8%B1%D9%87-%D9%86%D8%B3%D8%A7%D8%AC%DB%8C-%D8%AF%D8%B1%D8%A2%D8%B3%D8%AA%D8%A7%D9%86%D9%87-%D8%A8%D8%A7%D8%B2%DB%8C-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="احتمال صدور کارت بازی پنج ستاره نساجی درآستانه بازی با استقلال"/>
    <meta property="og:description" content="رئیس کمیته تعیین وضعیت فدراسیون فوتبال توضیحاتی درباره آخرین وضعیت صدور کارت بازی پنج بازیکن تیم نساجی برای دیدار با استقلال ارائه کرد."/>
  </head>
  <body>
    <article>
      <h1>احتمال صدور کارت بازی پنج ستاره نساجی درآستانه بازی با استقلال</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رئیس کمیته تعیین وضعیت فدراسیون فوتبال توضیحاتی درباره آخرین وضعیت صدور کارت بازی پنج بازیکن تیم نساجی برای دیدار با استقلال ارائه کرد.</p>
      <p>به گزارش تابناک ورزشی، جمشید نورشرق درباره آخرین وضعیت صدور کارت بازی برخی بازیکنان تیم فوتبال نساجی در آستانه دیدار با استقلال در هفته یازدهم لیگ برتر اظهار داشت: در حال حاضر مسئولان باشگاه نساجی قرار است وعده‌هایی که داده‌اند را عمل کنند و بعد از آن هم ما قرار است به وعده‌های خودمان عمل کنیم! تا این لحظه هم مالک و مدیران این باشگاه به بخش عمده‌ای از قول‌هایی که دادند عمل کردند و ما هم در فدراسیون فوتبال منتظریم تا در صورت عمل به سایر وعده‌ها، کارت بازی بازیکنان این تیم را صادر کنیم.</p>
      <p>وی در مورد اینکه آیا علیرضا حقیقی نیز با توجه به اینکه در دیدار هفته گذشته کارت بازی دریافت کرده بود باید برای این بازی مجدداً مجوز بازی دریافت کند، گفت: حقیقی با توجه به اینکه هفته گذشته مجوز بازی دریافت کرده بود، مشمول این رویه نمی‌شود و می‌تواند برای تیمش بازی کند.</p>
      <p>رئیس کمیته تعیین وضعیت در پاسخ به این پرسش که «مدیران باشگاه نساجی باید چه تعهداتی را عملی کنند تا کارت بازی بازیکنان آنها صادر شود؟»، تأکید کرد: بخشی از دیون‌ و مطالبات باشگاه را طبق توافقی که انجام دادیم یا باید تسویه و یا رضایت طلبکاران را جلب کنند. بخش عمده‌ای از این تعهد انجام شده و الان هم من در فدراسیون فوتبال منتظرم تا سایر تعهدات انجام و ان‌شاءالله مجوز بازی بازیکنان بعد از آن صادر شود.</p>
      <p>محمد قاضی، مهرداد کفشگری، رضا جلالی، مجتبی رمضانی و محمدحسین باباگلی بازیکنان تیم نساجی هستند که هنوز کارت بازی آنها در این فصل صادر نشده است. دیدار تیم‌های نساجی و استقلال در هفته یازدهم لیگ برتر ساعت 15:30 امروز (دوشنبه) در ورزشگاه وطنی قائمشهر برگزار خواهد شد.</p>
    </article>
  </body>
</html>