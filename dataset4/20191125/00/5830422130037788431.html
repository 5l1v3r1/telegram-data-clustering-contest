<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140876/%D8%A2%D8%AB%D8%A7%D8%B1-%DA%A9%D9%88%D8%AA%D8%A7%D9%87-%D9%88-%D8%A8%D9%84%D9%86%D8%AF%D9%85%D8%AF%D8%AA-%D8%B3%D9%87%D9%85%DB%8C%D9%87‌%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A8%D8%B1-%D8%A8%D9%88%D8%B1%D8%B3-%D8%A7%D8%B2-%D8%AF%DB%8C%D8%AF%DA%AF%D8%A7%D9%87-%D9%85%D8%AF%DB%8C%D8%B1%D8%B9%D8%A7%D9%85%D9%84-%D9%81%D8%B1%D8%A7%D8%A8%D9%88%D8%B1%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-25T00:01:00+00:00"/>
    <meta property="og:title" content="آثار کوتاه و بلندمدت سهمیه‌بندی بنزین بر بورس از دیدگاه مدیرعامل فرابورس"/>
    <meta property="og:description" content="مدیرعامل فرابورس با اشاره به اینکه بازار سرمایه ظرفیت‌های زیادی برای توسعه دارد و هنوز به جایگاه مورد نظر در تامین مالی تولید دست نیافته درباره آثار کوتاه و بلندمدت سهمیه‌بندی بنزین بر بورس توضیح داد."/>
  </head>
  <body>
    <article>
      <h1>آثار کوتاه و بلندمدت سهمیه‌بندی بنزین بر بورس از دیدگاه مدیرعامل فرابورس</h1>
      <address>
        <time datetime="2019-11-25T00:01:00+00:00">25 Nov 2019, 00:01</time>
      </address>
      <p>
        <i>مدیرعامل فرابورس با اشاره به اینکه بازار سرمایه ظرفیت‌های زیادی برای توسعه دارد و هنوز به جایگاه مورد نظر در تامین مالی تولید دست نیافته درباره آثار کوتاه و بلندمدت سهمیه‌بندی بنزین بر بورس توضیح داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، امیر هامونی در خصوص آثار سهمیه‌بندی بنزین بر بازار سرمایه به ایرنا گفت: در روزهای اخیر فعالان بازار باید تحلیل ها را به دو سطح کوتاه‌ و بلندمدت تقسیم کنند. در تحلیل کوتاه‌مدت، ضروری است سهامداران به این مهم توجه داشته باشند که آیا افزایش نرخ بنزین اثری بر صورت‌های مالی شرکت‌ها دارد یا خیر. همچنین باید به نقش سایر حامل‌های انرژی در تراز مالی شرکت‌ها توجه داشته باشند.</p>
      <p>وی در خصوص آثار بلندمدت افزایش قیمت بنزین افزود: تعدیل قیمت بنزین گرچه تنها قطعه‌ای کوچک از پازل بزرگ اصلاحات اقتصادی است اما نمی‌توان از آن چشم پوشید که حامل سیگنالی مثبت به بازار است و دولت با استمرار در مسیر اصلاح اقتصادی، بخش مهمی از هزینه‌ها را کاهش خواهد داد تا از این طریق با بازپرداخت بدهی‌ها و کاهش پایه پولی، تقویت ثبات اقتصادی را به ارمغان آورد. بورس همواره داعیه‌دار واقعی شدن قیمت‌ها بوده و این اتفاق گامی مهم در جهت بهبود کیفیت ارزش‌گذاری شرکت‌ها است.</p>
      <p>این مقام مسئول با اشاره به آثاری که می تواند تقویت ثبات و ادامه اصلاح اقتصادی را در بر داشته باشد، گفت: بطور اساسی ثبات، کلید رشد هر اقتصادی است و تجربه جهانی نشان داده در سایه ثبات بلندمدت، بازار سرمایه به عنوان مقصد اصلی نقدینگی شناخته می‌شود. مسیری که قاعدتا به مردمی‌ تر شدن اقتصاد خواهد انجامید و خانوارهای بیشتری از منافع رشد صنایع بصورت مستقیم بهره‌مند خواهند شد.</p>
      <p>هامونی با اشاره به تجربه موفق اوراق حق تقدم استفاده از تسهیلات مسکن گفت: با توجه به پویایی بازار سرمایه و استقبال از ابزارهای جدید مالی کماکان این ظرفیت در بازار سرمایه و به خصوص بورس انرژی وجود دارد تا امکان مبادلات خرد امتیاز ،سهمیه بنزین و گازوئیل یا سایر انواع انرژی را ایجاد کند و سیاست‌گذار می‌تواند در تصمیم‌گیری‌های آتی این ظرفیت را مد نظر داشته باشد. تجربه بورس انرژی در سال‌های اخیر شاید در عملیاتی کردن طرح‌هایی از این دست بسیار حائز اهمیت است.</p>
      <p>وی تصمیم اخیر در خصوص اعطای سهمیه بنزین به تاکسی‌های اینترنتی را گامی مثبت از جانب تصمیم‌گیران مربوطه ارزیابی کرد و گفت: با توجه به رقابتی که چند سال اخیر بین استارت آپ‌ها و کسب‌وکارهای سنتی شکل گرفته، لزوم این امر بیش از پیش احساس می‌شود که باید نگاهی مثبت به شرکت‌های فعال در زیست‌بوم نوآوری داشت و با کاهش ریسک‌های سیستماتیک فعالان این حوزه، زمینه ادامه فعالیت آنها را تسهیل کنیم.</p>
      <p>مدیرعامل فرابورس ادامه داد: در صورت کاهش ریسک‌های سیستماتیک در اکوسیستم استارت آپی، بسیاری از این شرکت‌ها امکان رشد و پذیرش در بورس را بدست خواهند آورد. با همین نگاه شاید بتوان تخصیص سهمیه بنزین برای تاکسی‌های اینترنتی و حفظ فضای رقابت بین آنها و فعالان سنتی حمل‌ونقل را مثبت ارزیابی کرد و گامی رو به جلو برشمرد.</p>
      <p>هامونی به ظرفیت زیاد تامین مالی تولید در فرابورس به عنوان بازاری نوپا اشاره کرد و افزود: در شرایط جدید پس از تحریم و لزوم تزریق سریع سرمایه به شرکت‌های تازه تاسیس اجرای پروژه‌های نفت و گاز می‌توان از طریق سازوکارهایی همچون عرضه صکوک شرکت نفت و شرکت‌های تابعه آن، پذیره‌نویسی سهام شرکت‌های جدید و افزایش سرمایه، ایجاد بازار اختصاصی و تشکیل صندوق‌های سرمایه‌گذاری ریالی و ارزی نقشی بی‌بدیل در تامین مالی این صنعت استراتژیک عهده‌دار شد.</p>
      <p>وی با اشاره به اینکه بازار سرمایه ظرفیت‌های زیادی برای توسعه دارد و هنوز به جایگاه مورد نظر در تامین مالی تولید دست نیافته، گفت: استفاده از امکانات بازار دارایی فکری فرابورس برای واگذاری گواهی حق بهره‌برداری یا لیسانس جایگاه‌های پمپ بنزین متعلق به وزارت نفت به متقاضیان بهره‌برداری از آنها و همچنین استفاده از ساختار صندوق‌های بهره‌برداری که پیش از این، طرح جامع آن بصورت پیشنهاد به وزیر نفت ارائه شده، وجود دارد.</p>
      <p>انتهای پیام</p>
    </article>
  </body>
</html>