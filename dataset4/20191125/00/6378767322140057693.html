<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/francuzsko-vopred-nevyluci-huawei-z-dodavok-zariadeni-pre-5g-cl722966.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Francúzsko vopred nevylúči Huawei z dodávok zariadení pre 5G"/>
    <meta property="og:description" content="24hod.sk - Francúzsko vopred nevylúči Huawei z dodávok zariadení pre 5G - Ilustračné foto."/>
  </head>
  <body>
    <article>
      <h1>Francúzsko vopred nevylúči Huawei z dodávok zariadení pre 5G</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračné foto.</b><br/>Paríž 25. novembra (TASR) - Francúzsko nebude nasledovať USA a nevylúči čínsku spoločnosť Huawei z dodávok zariadení pre sieť novej generácie 5G. Ale ponechá si právomoc posúdiť všetkých výrobcov zariadení z hľadiska akejkoľvek potenciálnej bezpečnostnej hrozby. Uviedla to v pondelok štátna tajomníčka ministerstva hospodárstva Agnés Pannier-Runacherová.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574711811.'"/>
      </figure>
      <p>Francúzsky telekomunikačný regulačný úrad Arcep minulý týždeň odštartoval dlho očakávaný predaj spektra 5G. Ukončil tak mesiace intenzívnej diskusie medzi telekomunikačnými operátormi a úradmi v krajine o tom, ako čo najlepšie a najrýchlejšie zaviesť novú ultrarýchlu sieť.<br/><br/><i>"Nezamerali sme sa na jedného výrobcu zariadení,"</i> povedala Pannier-Runacherová pre televíziu BFM Business a dodala, že nikto nebol vylúčený.<br/><br/><i>"Vo Francúzsku pôsobia traja výrobcovia zariadení. Huawei má 25-percentný podiel na trhu, a zvyšok si rozdelili Nokia a Ericsson. Spoločnosť Samsung ešte nie je aktívna vo Francúzsku, ale zaujíma ju 5G," </i>dodala štátna tajomníčka.<br/><br/>Prevádzkovatelia telekomunikačných služieb v krajine však budú musieť požiadať príslušné úrady o oprávnenie pre svoje projekty siete 5G a získať povolenie na základe posúdenia vnútroštátnych bezpečnostných hľadísk.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>