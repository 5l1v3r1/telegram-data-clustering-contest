<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/zhurnalistlar-savolini-ochi-oldirganlarga-onun-bilan-chora-k-25-11-2019"/>
    <meta property="og:site_name" content="uza.uz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Журналистлар саволини очиқ қолдирганларга қонун билан чора кўрилади"/>
  </head>
  <body>
    <article>
      <h1>Журналистлар саволини очиқ қолдирганларга қонун билан чора кўрилади</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b><b>Ўзбекистон Миллий ахборот агентлиги журналистлари Германиянинг Мюнхен шаҳрида жойлашган Бавария полиция академияси матбуот хизмати бўлими фаолияти билан танишди.</b> </b><br/>Бавария полиция академияси матбуот хизмати раҳбарининг айтишича, полиция ходимлари журналистларнинг саволига жавоб беришга мажбурлар.  <br/>Акс ҳолда, улар қонун олдида жавоб беради. Чунки журналистларнинг ахборот олиш ҳуқуқи қонун билан ҳимояланган. <br/>Бавария полиция академиясининг матбуот хизмати раҳбари Дамиан Канианинг айтишича, шу вақтгача журналист саволини очиқ қолдириш, жавобгарликка тортилиш ҳолати юз бермаган.  <br/>Полиция матбуот хизмати ходими ва умуман ҳар қандай ходим ўз ишини йўқотишдан ёки раҳбариятдан ҳайфсан олишдан қаттиқ чўчийди.  <br/>Бавария полицияси матбуот хизматида 25 нафар ходим ишлайди ҳамда улар суткасига 24 соат давомида журналистлар билан алоқага чиқишга тайёр турадилар.  <br/>Фавқулодда ҳодислар юз берганда, барча ходимлар туну кун аҳоли ва журналистларнинг саволларига жавоб беришга ва уларга ёрдам беришга шай. Ахборот эскирмаслигини таъминлаш мақсадида полиция академияси матбуот хизмати ходимлари туну кун навбатчилик қилади.  <br/>Бавария полицияси жиноятлар ҳақида журналистларга хабар беришдан ташқари, миш-мишларга аниқлик киритиш билан ҳам шуғулланади. Шунингдек, журналистларнинг ҳам уларга берган маълумотларини эътиборсиз қолдирмайди.  <br/>“Баъзида жиноятчини ушлашда кескин чоралар кўришга мажбур бўламиз. Шунда журналистлар бизни жиноятчига нисбатан қўпол муносабатда бўлганликда айблаб, танқид қилиб чиқадилар. Лекин шунга қарамасдан биз журналистлар билан яхши муомалада бўлишга мажбурмиз. Чунки улар орқали биз халқ ишончини қозонамиз”, дейди матбуот хизмати раҳбари Дамиан Каниа. <br/>Баъзида турли фавқулодда вазиятлар рўй берганда, журналистлар ва полиция бирга ҳамкорликда ишлашга тўғри келади. Айниқса тинч намойишлар вақтида полиция журналистлар хавфсизлигини таъминлашга алоҳида эътибор қаратади.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>