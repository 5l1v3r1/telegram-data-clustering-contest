<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774424,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ביהמ&quot;ש: מונו שני נאמנים זמניים לתיאטרון הבימה, סמכויות ההנהלה הושעו"/>
    <meta property="og:description" content="השופט איתן אורנשטיין מינה את עו&quot;ד דורית לוי טילר ורו&quot;ח חן ברדיצ'ב כנאמנים לתיאטרון הלאומי, ואמר כי ניצבת בפניהם משימה לא פשוטה: &quot;לדאוג שהמסך של הבימה לא יירד&quot;. הגדיר את התיאטרון כ&quot;חברה מדממת וחדלת פירעון&quot;. חובות הבימה, שנחשפו אתמול, עומדים על 72 מיליון שקל"/>
  </head>
  <body>
    <article>
      <h1>ביהמ"ש: מונו שני נאמנים זמניים לתיאטרון הבימה, סמכויות ההנהלה הושעו</h1>
      <h2>השופט איתן אורנשטיין מינה את עו"ד דורית לוי טילר ורו"ח חן ברדיצ'ב כנאמנים לתיאטרון הלאומי, ואמר כי ניצבת בפניהם משימה לא פשוטה: "לדאוג שהמסך של הבימה לא יירד". הגדיר את התיאטרון כ"חברה מדממת וחדלת פירעון". חובות הבימה, שנחשפו אתמול, עומדים על 72 מיליון שקל</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">ליטל דוברוביצקי</a></address>
      <p>נשיא בית המשפט המחוזי בתל אביב, השופט איתן אורנשטיין, מינה הבוקר (ב') שני נאמנים זמניים לתיאטרון הבימה: עו"ד דורית לוי טילר ורו"ח חן ברדיצ'ב. בנוסף הוחלט להשעות את סמכויות ההנהלה, בראשות המנכ"לית אודליה פרידמן. "תקוותי היא שיעלה בידי הנאמנים להצליח במשימה הלא פשוטה שניצבת לפניהם, על מנת שהמסך של הבימה לא יירד", אמר השופט בהתייחסו לתיאטרון שחובותיו נאמדים על 72 מיליון שקל, וזאת לאחר קיזוז 4 מיליון שקל בנכסים נזילים שברשותו.</p>
      <figure>
        <img src="https://images1.calcalist.co.il/PicServer2/20122005/464867/2_L.jpg"/>
        <figcaption>תיאטרון הבימה <br/>צילום: אוראל כהן</figcaption>
      </figure>
      <p>השופט אורנשטיין קבע כי ממכלול המסמכים שהוגשו והטיעונים שנשמעו הוא שוכנע ש"הבימה היא חברה מדממת, חדלת פירעון הן מהבחינה המאזנית והן מהבחינה התזרימית. חובותיה נאמדים בעשרות מיליוני שקלים, מעל ל-75 מיליון שקל לעמדת המדינה, ולמצער 45 מיליון שקל לעמדת החברה עצמה, כאשר היא מצויה בגירעונות כבדים". עוד הוסיף, כי "<a href="https://www.calcalist.co.il/consumer/articles/0,7340,L-3773862,00.html">החברה לא שילמה שכר עבודה למאות עובדים</a>, לחלקם מאז חודש ספטמבר האחרון, לרבות ניכויים והפרשות; היא חייבת כספים לבנקים, למדינה, לספקים ולנותני שירותים, ופיזרה צ'קים ללא כיסוי". בשל כך קבע אורנשטיין כי "אין ספק שנדרש פתרון מערכתי להסדרת חובות התיאטרון, ואין במתן סיוע נקודתי כדי להוות פתרון כולל".</p>
      <p>עוד טען השופט כי "הגם שהגעתי לידי מסקנה שלפנינו חברה חדלת פירעון, לא ראיתי מקום להורות עתה על פירוק זמני של החברה מטעמים כגון רצון הנושים להימנע במידת האפשר מצו פירוק, החשיבות שבהמשך פעילות תיאטרון לאומי שחוגג 100 שנה להווסדו, הימנעות מפיטורי מאות עובדים וכן היתכנות להבראת החברה ככל שיינקטו הצעדים המתאימים כמפורט בהחלטה. לכן החלטתי לבחור בפיתרון אחר, של ייזום הסדר נושים כללי לחברה שיאפשר את הבראתה וייתן מענה למלוא התחייבויותיה ולכלל נושיה לרבות חובות העבר".</p>
      <p>בנוסף קבע אורנשטיין כי אין ביכולתה של ההנהלה הנוכחית ליזום ולממש הסדר הבראה, ומשכך החליט למנות נאמנים אשר יקבלו את המושכות של ניהול הבימה, יפקחו על התנהלותה ויגבשו הסדר נושים. "סמכויות הדירקטורים והמנכ"לית מושעות עד החלטה אחרת", אמר השופט "והנאמנים יבצעו את תפקידיהם. כל ההליכים נגד החברה מושהים ולא ניתן לפתוח בהליך חדש ללא אישור בית משפט זה. תקוותי שיעלה בידי הנאמנים להצליח במשימה הלא פשוטה שניצבת לפניהם - על מנת שהמסך של הבימה לא ירד".</p>
      <p>אורי רשטיק, מרכז פעילות שח"ם - ארגון השחקנים בישראל, מסר בתגובה להחלטה: "קיבלנו את החלטת השופט ואנו מאחלים הצלחה לנאמנים בהצלת התיאטרון. נעשה כל מאמץ שהתיאטרון הלאומי יצא לדרך חדשה, אך לא ניתן שדרך זו תהיה על גבם של השחקנים. יש שחקנים רבים שלא מקבלים זכויות סוציאליות, ואחרים ששכרם נמוך משכר המינימום, ואנו נפעל לכך שתוכנית ההבראה תתקן את המצב הזה. נמשיך להילחם על זכויות ושכר השחקנים. אנו מזכירים כי סכסוך העבודה עודנו בתוקף, ואנו קוראים למשרד האוצר לשחרר כעת את כספי התמיכה לצורך תשלום שכר השחקנים".</p>
      <p>עו"ד גבי ספרן, בא כוח <a href="https://www.calcalist.co.il/local/articles/0,7340,L-3772529,00.html">חברת פאוור דיאלינג, שהגישה את בקשת הפירוק</a> נגד הבימה מסר בתגובה להחלטה: "נשיא בית המשפט המחוזי, קיבל את טענותינו בבקשת הפירוק, וקבע בהחלטה מנומקת ומאוזנת את המתכונת שבה תיאטרון הבימה יוכל לשוב ולהתנהל בשקיפות ובאופן הראוי לגוף אשר נתמך מכספי המדינה – ואף יערוך הסדר ראוי עם הנושים שלו. מונו נאמנים ראויים ומקצועיים, שיוכלו לנהל את הבימה בצורה ראויה מעתה הלאה – ויש לקוות כי באמצעותם גם יושג הסדר ראוי עם נושיה של הבימה, כך שזו תצא לדרך חדשה".</p>
      <p>מהבימה נמסר בתגובה כי "התיאטרון מכבד ומברך על החלטת בית המשפט ולו מן הטעם הפשוט שמינוי הנאמנים יאפשר סוף סוף את העברת הכספים להם מחויבת המדינה כדי שאפשר יהיה לשלם את שכר העובדים והשחקנים, ולהמשיך לקיים את לוח ההצגות להנאת הקהל הרחב".</p>
      <p> </p>
      <h3>חובות בהיקף של 72 מיליון שקל</h3>
      <p>חובות הבימה, <a href="https://www.calcalist.co.il/local/articles/0,7340,L-3774340,00.html">שנחשפו אתמול</a>, עומדים על 72 מיליון שקל – כך לפי דו"ח שהוגש לבית המשפט לפני דיון שהתקיים בנושא. הדו"ח הוגש על ידי החשבת המלווה מאת משרדי האוצר והתרבות, שמונתה לתיאטרון הלאומי במאי האחרון. מהדו"ח של החשבת, רו"ח חגית גורג'י, עולה כי בהתאם לנתוני הנהלת חשבונות ל-30 בספטמבר 2019 לתיאטרון יתרת חוב העומדת לכול הפחות על כ-76 מיליון שקל , אולם כנגד התחייבויות אלו קיימים לתיאטרון נכסים נזילים בסך של 4 מיליון שקל. מנגד טען התיאטרון כי חובותיו פחותים בהרבה.</p>
    </article>
  </body>
</html>