<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/13/1840391/Liecba-kamenmi-je-vynosny-podfuk--Vedci-dohovaraju-ludom--chorych-moze-viera-v-moc-mineralov-zabit"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Liečba kameňmi je výnosný podfuk! Vedci dohovárajú ľuďom, chorých môže viera v moc minerálov zabiť"/>
    <meta property="og:description" content="PARÍŽ – Polodrahokam, ktorý pomáha liečiť AIDS? To nie je žart, ale jedna z množstva rád, ktoré poskytujú tí, ktorí údajne liečia všetky neduhy pomocou drahých kameňov. Litoterapia, čiže liečba pomocou drahých kameňov, nie je ničím novým. Túto prax popularizovalo už v 70. rokoch minulého storočia hnutie New Age. Od tej doby si ju nemôžu vynachváliť celebrity, ako je napríklad modelka Naomi Campbellová. Venované jej boli nadšené články v tlači a televízne reportáže, píše francúzsky denník le Figaro."/>
  </head>
  <body>
    <article>
      <h1>Liečba kameňmi je výnosný podfuk! Vedci dohovárajú ľuďom, chorých môže viera v moc minerálov zabiť</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Liečba kameňmi je výnosný podfuk! Vedci dohovárajú ľuďom, chorých môže viera v moc minerálov zabiť</h3>
      <p>
        <i>PARÍŽ – Polodrahokam, ktorý pomáha liečiť AIDS? To nie je žart, ale jedna z množstva "rád", ktoré poskytujú tí, ktorí údajne liečia všetky neduhy pomocou drahých kameňov. Litoterapia, čiže liečba pomocou drahých kameňov, nie je ničím novým. Túto prax popularizovalo už v 70. rokoch minulého storočia hnutie New Age. Od tej doby si ju nemôžu vynachváliť celebrity, ako je napríklad modelka Naomi Campbellová. Venované jej boli nadšené články v tlači a televízne reportáže, píše francúzsky denník le Figaro.</i>
      </p>
      <p>Liečitelia sľubujú mnohé: údajné schopnosti kameňov sú zrejme nekonečné. Na internete sa dozvieme, že akvamarín predchádza srdcovým chorobám, alebo že zápchu pomôže vyliečiť elixír z jantáru. Na akom vedeckom či lekárskom základe? To nikto nevie. Rozhodne to nikdy nepreukázala žiadna vedecká štúdia.</p>
      <p>"Litoterapeutom" zjavne nechýba predstavivosť a pseudovedecké termíny, aby vysvetľovali moc svojich kameňov (a samozrejme ich predávali). Na internetovom serveri France minéraux sa napríklad dozvieme, že príslušný kameň v kontakte s pokožkou vyvolá vibračnú rezonanciu, ktorá stimuluje organické minerály a odstráni prípadné poruchy funkčnej činnosti tela. Každý kameň má podľa liečiteľov unikátnu vibráciu a aktivuje energetické centrá (čakry).</p>
      <p><b><i>„To je groteskné,“</i></b> vyhlasuje Christian Chopin, riaditeľ výskumu Štátneho ústredia vedeckého výskumu (CNRS), ktorý sa špecializuje na mineralógiu. <b><i>„Svet minerálov je charakterizovaný stálosťou: na rozdiel od živého sveta neprodukuje sám energiu (okrem rádioaktívnych substancií). Pripočítať minerálom 'pozitívnu energiu' alebo nejakú liečebnú vlastnosť je šarlatánstvo. Proste neexistuje žiadna možná interakcia medzi minerálmi a ľudským telom,“</i></b> uviedol vedec.</p>
      <figure>
        <img src="https://img.topky.sk/big/2523137.jpg/kamene-mineraly-Litoterapia-liecive-kamene.jpg"/>
      </figure>
      <p>Zdroj: Getty Images,</p>
      <p>A čo na to litoterapeuti? Že je to iná energia, než aká bola doteraz vedecky popísaná. Je to podľa nich energia mystická a duchovná. Všetci sme v pokušení myslieť si, že existuje zázračné riešenie choroby, ktorej sa nemôžeme zbaviť, či už ide o migrénu, bolesť chrbta či ťažšiu chorobu. Človek má sklon veci spájať (napríklad drží minerál v ruke a konštatuje zlepšenie), hoci neexistuje žiadna spojitosť. Tomu sa v psychológii hovorí iluzórna korelácia.</p>
      <p>Prečo toľko ľudí zázračnej moci kameňov verí? Pretože litoterapeuti sú šikovní. Opierajú sa vo svojej argumentácii o údajné vedecké práce. Neváhajú zdôvodniť svoju prax príkladmi z histórie: v starom Egypte boli zosnulí s takými kameňmi pochovávaní.</p>
      <blockquote>
        <i>
          <b>Čítajte aj: <a href="https://www.topky.sk/cl/13/1837591/Dvadsat-najbolestivejsich-chorob--Budete-sa-modlit--aby-ste-ich-nikdy-nedostali">Dvadsať najbolestivejších chorôb: Budete sa modliť, aby ste ich nikdy nedostali</a></b>
        </i>
      </blockquote>
      <p>Pokiaľ ide o osoby, ktorých stav sa v kontakte s kameňmi skutočne zlepšil, ide o placebo efekt. V prípade litoterapie to preukázala štúdia z roku 2001. Britský psychológ Chris French si vybral 80 dobrovoľníkov, ktorým predložil dotazník týkajúci sa toho, do akej miery veria paranormálnym javom. Potom im dal predmet, o ktorom vyhlásil, že je to kremeň. Chvíľu mali dobrovoľníci nad kameňom meditovať a potom oznámiť, čo cítia.</p>
      <figure>
        <img src="https://img.topky.sk/big/2523139.jpg/kamene-mineraly-Litoterapia-liecive-kamene.jpg"/>
      </figure>
      <p>Zdroj: Getty Images,</p>
      <p>Výsledok nebol žiadnym prekvapením. Osoby, ktoré silne verili v nadzemské javy, pociťovali najväčší účinok. A to napriek tomu, že namiesto kremeňa dostali obyčajný úlomok skla. Z toho vyplýva záver, že moc pripisovaná kameňom je čisto psychologická.</p>
      <p>Pre zdravého človeka nie je litoterapia nebezpečná. U chorého je to inak. <b><i>„Ak sa ťažko chorý opiera o údajnú silu kameňov, môže ho to stáť život,“</i></b> tvrdí profesor Edzard Ernst z Exeterskej univerzity, ktorý sa špecializuje na štúdium takzvaných alternatívnych liečebných postupov.</p>
      <p>Vo Francúzsku sa napríklad v roku 2012 stalo, že žena s rakovinou, ktorá odmietla konvenčnú liečbu, sa obrátila na liečiteľa. Ten svoju obeť presvedčil, aby si za 5000 eur kúpila posteľ z kameňa, ktorý ju mal vyliečiť. Žena bez lekárskej starostlivosti zomrela.</p>
    </article>
  </body>
</html>