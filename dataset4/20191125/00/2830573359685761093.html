<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/2019/11/25-63812558/spal-genoa_1-1_sturaro_risponde_al_rigore_di_petagna/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Spal-Genoa 1-1: Sturaro risponde al rigore di Petagna"/>
    <meta property="og:description" content="L’ex centrocampista della Juve torna in campo dopo ben 7 mesi e firma il pari rossoblù: le due squadre restano in zona retrocessione"/>
  </head>
  <body>
    <article>
      <h1>Spal-Genoa 1-1: Sturaro risponde al rigore di Petagna</h1>
      <h2>L’ex centrocampista della Juve torna in campo dopo ben 7 mesi e firma il pari rossoblù: le due squadre restano in zona retrocessione</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>FERRARA</b> - <b>Spal</b> e <b>Genoa</b> non vanno oltre l’1-1 nel posticipo del lunedì sera e sono costrette ad accontentarsi di un punto a testa che non le schioda dalla zona retrocessione. <b>Petagna</b> apre le marcature su rigore al 55’, <b>Sturaro</b> - al debutto stagionale - risponde due minuti dopo con un bel colpo di testa: l’ex centrocampista della Juve, in campo dopo 7 mesi, ha dovuto però abbandonare il campo nel quarto d’ora finale per un affaticamento muscolare che non dovrebbe creargli grossi problemi.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021181&amp;a=2">
          <b>Spal-Genoa 1-1: tabellino e statistiche</b>
        </a>
      </p>
      <p>
        <a href="https://www.tuttosport.com/live/classifica-serie-a.html">
          <b>Classifica Serie A</b>
        </a>
      </p>
      <figure>
        <a href="https://www.tuttosport.com/foto/calcio/serie-a/2019/11/25-63812561/petagna_ritrova_il_gol_dal_dischetto_sturaro_risponde_con_la_prima_rete_stagionale/">
          <img src="https://cdn.tuttosport.com/images/2019/11/25/223924596-c1d4c24d-3ed2-4eae-84f4-353f079e4400.jpg"/>
        </a>
        <figcaption>Petagna ritrova il gol dal dischetto, Sturaro risponde con la prima rete stagionale<br/><a href="https://www.tuttosport.com/foto/calcio/serie-a/2019/11/25-63812561/petagna_ritrova_il_gol_dal_dischetto_sturaro_risponde_con_la_prima_rete_stagionale/">Guarda la gallery</a></figcaption>
      </figure>
      <h3>Sturaro in gol al rientro!</h3>
      <p>Petagna da una parte e <b>Pinamonti</b> dall’altra, ma i due veri protagonisti del primo tempo di Spal-Genoa sono i due portieri: <b>Berisha</b> e <b>Radu</b> tengono a galla le rispettive squadre con interventi decisivi. Il genoano salva sulla conclusione dalla distanza di Sala e sul clamoroso tentativo ravvicinato di Reca, lo spallino vola sul colpo di testa di Lerager poco dopo la mezz’ora. La ripresa è decisamente più movimentata dal punto di vista realizzativo: Petagna porta in vantaggio gli emiliani al 56’ su calcio di rigore procurato da <b>Missiroli</b> (fallo di Criscito), neanche due minuti più tardi Sturaro firma l’1-1 di testa sul solito assist di <b>Ghiglione</b>. Il pari rinvigorisce <b>Thiago Motta</b> che rimpiazza Lerager e Pinamonti con Pandev e Favilli, ed è proprio l’ex juventino a regalargli quasi la gioia del raddoppio. Il copione si ripete con <b>Cleonise</b> (che aveva sostituito Sturaro per un affaticamento muscolare) e <b>Agudelo</b> che sfiorano soltanto il tanto desiderato 2-1. Nel finale ancora in cattedra Radu con un intervento provvidenziale su <b>Vicari</b>. Spal e Genoa devono accontentarsi di un punto a testa.</p>
      <related>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021181&amp;a=2"/>
        <a href="https://www.tuttosport.com/live/classifica-serie-a.html"/>
        <a href="https://www.tuttosport.com/archivio/calcio/serie-a"/>
        <a href="https://www.tuttosport.com/news/calcio/serie-a/2019/11/25-63774788/diretta_spal-genoa_ore_20_45_dove_vederla_in_tv_e_probabili_formazioni/?related_news"/>
        <a href="https://www.tuttosport.com/news/calcio/serie-a/2019/11/25-63800139/il_lecce_rimonta_il_cagliari_calderoni_fa_2-2_nel_recupero/?related_news"/>
        <a href="https://www.tuttosport.com/news/calcio/serie-a/2019/11/25-63776517/diretta_lecce-cagliari_ore_15_probabili_formazioni_e_dove_vederla_in_tv/?related_news"/>
        <a href="https://www.tuttosport.com/news/calcio/serie-a/2019/11/24-63766498/lecce-cagliari_rinviata_per_la_pioggia_il_pallone_non_rimbalza/?related_news"/>
      </related>
    </article>
  </body>
</html>