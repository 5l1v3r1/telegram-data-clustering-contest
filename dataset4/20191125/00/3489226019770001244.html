<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xilh-rolo-sto-strato-dinei-o-synthrhtikos-proedros-synexizontai-oi-aimathres-diadhlwseis"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Χιλή: Ρόλο στο στρατό δίνει ο συντηρητικός Πρόεδρος - Συνεχίζονται οι αιματηρές διαδηλώσεις"/>
    <meta property="og:description" content="Ο συντηρητικός πρόεδρος της Χιλής Σεμπαστιάν Πινιέρα ανακοίνωσε χθες Κυριακή ότι έχει την πρόθεση η κυβέρνησή του να καταρτίσει σχέδιο νόμου προκειμένου να μπορούν στο μέλλον να κινητοποιούνται οι ένοπλες δυνάμεις για να προφυλάσσονται «καίριες υποδομές» της χώρας χωρίς να υπάρχει ανάγκη για την καταφυγή στην κήρυξη κατάστασης εκτάκτου ανάγκης."/>
  </head>
  <body>
    <article>
      <h1>Χιλή: Ρόλο στο στρατό δίνει ο συντηρητικός Πρόεδρος - Συνεχίζονται οι αιματηρές διαδηλώσεις</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Ο συντηρητικός πρόεδρος της Χιλής Σεμπαστιάν Πινιέρα ανακοίνωσε χθες Κυριακή ότι έχει την πρόθεση η κυβέρνησή του να καταρτίσει σχέδιο νόμου προκειμένου να μπορούν στο μέλλον να κινητοποιούνται οι ένοπλες δυνάμεις για να προφυλάσσονται «καίριες υποδομές» της χώρας χωρίς να υπάρχει ανάγκη για την καταφυγή στην κήρυξη κατάστασης εκτάκτου ανάγκης.</h4>
      <p>Το σχέδιο νόμου αυτό θα προβλέπει πως οι ένοπλες δυνάμεις θα «<b>συμμετέχουν στην προστασία καίριων υποδομών — συμπεριλαμβανομένων σημαντικών δημόσιων υπηρεσιών και υποδομών της αστυνομίας</b> — η καλή λειτουργία των οποίων είναι κρίσιμη για την ασφάλεια και την ποιότητα ζωής όλων των Χιλιανών», δήλωσε ο Πινιέρα σε δημοσιογράφους κατά τη διάρκεια επίσκεψής του σε αστυνομική σχολή.</p>
      <h3>Ιδιότυπη χούντα</h3>
      <p>Το σχέδιο νόμου θα επιτρέψει να ανατίθενται τέτοια καθήκοντα στον στρατό «χωρίς να υπάρχει ανάγκη να κηρύσσεται κατάσταση έκτακτης ανάγκης βάσει του Συντάγματος, ούτε να περιορίζονται οι ελευθερίες και τα δικαιώματα των πολιτών», πρόσθεσε.</p>
      <p>Το Σύνταγμα της Χιλής ορίζει ότι η αποστολή των ενόπλων δυνάμεων είναι να εγγυώνται την εθνική άμυνα και δεν έχουν αρμοδιότητες ως προς τη δημόσια τάξη ή την εσωτερική ασφάλεια, οι οποίες επαφίενται στην αστυνομία. Ο στρατός δεν μπορεί να επεμβαίνει στα πεδία αυτά παρά μόνο είτε σε περιπτώσεις που κηρύσσεται κατάσταση εξαίρεσης βάσει του Συντάγματος, είτε σε φυσικές καταστροφές.</p>
      <p>Αντιμέτωπος με κοινωνική αναταραχή χωρίς προηγούμενο στη χώρα της Λατινικής Αμερικής, ο <b>Πινιέρα</b> κήρυξε τη 18η Οκτωβρίου κατάσταση εκτάκτου ανάγκης, που διήρκεσε 9 ημέρες, αναθέτοντας στον στρατό τον έλεγχο για την ασφάλεια του πληθυσμού και την προστασία του δημόσιου χώρου.</p>
      <p>Η αστυνομία επικρίθηκε έντονα κατά τη διάρκεια της κρίσης, ειδικά για <b>παραβιάσεις των ανθρωπίνων δικαιωμάτων</b> κατά τη διάρκεια των διαδηλώσεων, καθώς και διότι φάνηκε ανίσχυρη μπροστά στις λεηλασίες και τους εμπρησμούς καταστημάτων. Πάνω από εκατό αστυνομικά τμήματα έγιναν στόχοι επιθέσεων.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>