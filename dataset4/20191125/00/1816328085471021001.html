<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/25040336/In-local-elections-We-will-work-to-achieve-100-percent.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="நல்ல வேட்பாளர்களை தேர்வு செய்யுங்கள்: ‘உள்ளாட்சி தேர்தலில் 100 சதவீத வெற்றியை பெற உழைப்போம்’ பொதுக்குழுவில் எடப்பாடி பழனிசாமி பேச்சு"/>
    <meta property="og:description" content="உள்ளாட்சி தேர்தலில் 100 சதவீத வெற்றியை பெற உழைப்போம் என்று அ.தி.மு.க. பொதுக்குழுவில் எடப்பாடி பழனிசாமி பேசினார்."/>
  </head>
  <body>
    <article>
      <h1>நல்ல வேட்பாளர்களை தேர்வு செய்யுங்கள்: ‘உள்ளாட்சி தேர்தலில் 100 சதவீத வெற்றியை பெற உழைப்போம்’ பொதுக்குழுவில் எடப்பாடி பழனிசாமி பேச்சு</h1>
      <h2>உள்ளாட்சி தேர்தலில் 100 சதவீத வெற்றியை பெற உழைப்போம் என்று அ.தி.மு.க. பொதுக்குழுவில் எடப்பாடி பழனிசாமி பேசினார்.</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>சென்னை,<br/>அ.தி.மு.க.வின் பொதுச்செயலாளராகவும், முதல்-அமைச்சராகவும் இருந்த ஜெயலலிதா 2016-ம் ஆண்டு டிசம்பர் மாதம் 5-ந் தேதி மரணம் அடைந்தார். அதைத் தொடர்ந்து புதிய பொதுச்செயலாளராக சசிகலாவை நியமிக்க அதே மாதம் 29-ந் தேதி அ.தி.மு.க. பொதுக்குழு மற்றும் செயற்குழு கூட்டம் நடந்தது. பின்னர் அவரை நீக்குவதற்காக கடந்த 2017-ம் ஆண்டு செப்டம்பர் மாதம் 12-ந் தேதி மீண்டும் கூடியது.</p>
      <p>அதன்பிறகு கடந்த ஆண்டு (2018) ஆகஸ்டு 23-ந் தேதி செயற்குழு மட்டும் கூடியது. 2 ஆண்டுகளாக பொதுக்குழு கூட்டம் நடைபெறாமல் இருந்து வந்த நிலையில், சென்னையை அடுத்த வானகரத்தில் உள்ள ஸ்ரீவாரு வெங்கடாஜலபதி பேலஸ் திருமண மண்டபத்தில் அ.தி.மு.க.வின் பொதுக்குழு மற்றும் செயற்குழு கூட்டம் நேற்று நடந்தது. முன்னதாக எம்.ஜி.ஆர்., ஜெயலலிதா உருவப்படங்களுக்கு கட்சியின் இணை ஒருங்கிணைப்பாளரும், முதல்- அமைச்சருமான எடப்பாடி பழனிசாமி, ஒருங்கிணைப்பாளரும், துணை முதல்-அமைச்சருமான ஓ.பன்னீர்செல்வம் உள்ளிட்டோர் மலர்தூவி மரியாதை செலுத்தினார்கள்.<br/><br/>அதனைத் தொடர்ந்து, முதலில் செயற்குழு கூட்டம் தொடங்கியது. கூட்டத்திற்கு அவைத்தலைவர் இ.மதுசூதனன் தலைமை தாங்கினார். எடப்பாடி பழனிசாமி, ஓ.பன்னீர்செல்வம், துணை ஒருங்கிணைப்பாளர்கள் கே.பி.முனுசாமி, ஆர்.வைத்திலிங்கம் ஆகியோர் முன்னிலை வகித்தனர். கூட்டத்தில், 370 செயற்குழு உறுப்பினர்கள் கலந்துகொண்டனர்.<br/><br/>செயற்குழு கூட்டத்தை தொடர்ந்து, அருகில் உள்ள பிரமாண்ட அரங்கத்தில் பொதுக்குழு கூட்டம் நடந்தது. இந்த கூட்டத்தில் செயற்குழு கூட்டத்தில் பங்கேற்ற நிர்வாகிகள், அமைச்சர்கள், எம்.பி.க்கள், எம்.எல்.ஏ.க்கள், மாநில நிர்வாகிகள், சிறப்பு அழைப்பாளர்கள், பொதுக்குழு உறுப்பினர்கள் என சுமார் 2,300 பேர் கலந்துகொண்டனர்.<br/><br/>அ.தி.மு.க. பொதுக்குழு மற்றும் செயற்குழு கூட்டத்தில் மொத்தம் 23 தீர்மானங்கள் நிறைவேற்றப்பட்டன.<br/><br/>கூட்டத்தில் முதல்-அமைச்சர் எடப்பாடி பழனிசாமி பேசியதாவது:-<br/><br/>இந்திய அளவில் அரசியல் தலைவர்கள் அனைவரும் நாங்குநேரி, விக்கிரவாண்டி இடைத்தேர்தல்களை உன்னிப்பாக கவனித்தனர். இந்த தேர்தலின் மூலம் நமது நிர்வாகம் என்ன? என்பது தெரிந்துவிட்டது. நாடாளுமன்ற தேர்தல் தோல்வியில் துவண்டு கிடந்த நிர்வாகிகள்-தொண்டர்கள் முகங்கள், இங்கே மிகவும் பிரகாசமாக தெரிவது மகிழ்ச்சி அளிக்கிறது. இந்த பிரகாசம் இடைத்தேர்தல் வெற்றியால் கிடைத்தது.<br/><br/>அடுத்த ஆட்சி அ.தி.மு.க. வுக்கு தான் என்று மக்கள் அனைவரும், ஏன் எதிர்க் கட்சிக்காரர்கள் கூட பேசுகிறார்கள். இந்த வெற்றிக்கு உரியவர்கள் தொண்டர்கள் தான், உங்களது உழைப்பு தான். நான் கிராமத்தில் பிறந்து வளர்ந்தவன். கிளைக்கழகம் தொடங்கப்பட்டபோது, அதற்காக கொடிக்கம்பம் ஊன்றினேன். ஆனால் மறுநாள் அந்த கொடிக்கம்பம் காணவில்லை. கிளைக்கழகம் ஆரம்பித்ததும் சோதனை. அந்த சோதனை இன்றுவரை தொடருகிறது.<br/><br/>கட்சியையும், ஆட்சியையும் மிகுந்த கவனத்துடன் பாதுகாத்து வருகிறோம். இந்தியாவிலேயே அதிக போராட்டங்களை சந்தித்த இயக்கம் அ.தி.மு.க., எதிர்க்கட்சியினர் போராட்டத்தை தூண்டுகிறார்கள். ஏனெனில் நம்மை நேருக்கு நேராக எதிர்க்கக் கூடிய தில்லு, துணிச்சல் மு.க.ஸ்டாலினுக்கு இல்லை. தெம்பும் இல்லை. மறைமுகமாக இந்த ஆட்சியை வீழ்த்த அரசு அதிகாரிகள், பொதுமக்களை தூண்டிவிட்டார். இதனால் எண்ணற்ற போராட்டங்களை நாம் சந்தித்தோம். அதை சரியாக அணுகி பிரச்சினை இல்லாமல் முடித்தோம். ஏனென்றால் எம்.ஜி.ஆர்-ஜெயலலிதாவின் அரசியல் பள்ளியில் படித்த மாணவர்கள் நாம்.<br/><br/>‘நான் பொய் சொல்கிறேன்’ என்று விமர்சிக்கிறார், மு.க.ஸ்டாலின். தி.மு.க.வின் பொய்கள் வெளிச்சத்துக்கு வந்ததால் தான் இடைத்தேர்தலில் தோல்வி கிடைத்திருக்கிறது. இதுதான் உண்மை. என்றைக்கும் பொய் நிலைக்காது.<br/><br/>இன்னும் சிலர் கட்சி தொடங்குவேன் என்று சொல்கிறார்கள். ஜனநாயக நாட்டில் யார் வேண்டுமானாலும் கட்சி தொடங்கலாம். ஆனால் அடுத்தவர் மீது பழி சுமத்தி கட்சி தொடங்க வேண்டாம். அது தவறு.<br/><br/>ஒரு சாதாரண தொண்டன் கூட மிகப்பெரிய பதவிக்கு வரமுடியும் என்ற ஜனநாயகத்தை கொண்டிருப்பது, இந்தியாவிலேயே அ.தி.மு.க. மட்டும் தான். அதற்கு நானும், ஓ.பன்னீர்செல்வம் உள்பட நிர்வாகிகள் அனைவரும் எடுத்துக்காட்டு தான். நமது ஆட்சி ஒரு மாதத்தில் முடிந்துவிடும், 2 மாதத்தில் முடிந்துவிடும் என்றார்கள். ஆனால் ஜெயலலிதா மறைவுக்கு பிறகு 3 ஆண்டுகள் வெற்றி நடைபோட்டு வருகிறது. தமிழகத்திலேயே 29 ஆண்டு காலம் ஆட்சி அதிகாரத்தில் இருக்கிற அரசு அ.தி.மு.க. மட்டுமே. அந்தளவு மக்கள் நல திட்டங்கள் செயல்படுத்தப்பட்டு உள்ளன.<br/><br/>‘துரோகிகளை அழிப்பது தனது நோக்கம்’ என்று டி.டி.வி.தினகரன் கூறியிருக்கிறார். இந்த கட்சியை வீழ்த்துவேன் என்று கூறிவரும் டி.டி.வி.தினகரன் தான் துரோகி. கடலில் விழுந்த உப்பை போல அ.ம.மு.க. கரைந்து கொண்டிருக்கிறது. முழுவதுமாக கரைந்து போகும்போது அவர் நடுவீதியில் நிற்பார்.<br/><br/>நாம் மத்திய அரசுக்கு அடிமை என்று மு.க.ஸ்டாலின் சொல்லிக்கொண்டே இருக்கிறார். அ.தி.மு.க. அரசு யாருக்கும் அடிமை அல்ல. இது உழைப்பால் உயர்ந்த கட்சி. இணக்கமான சூழல் நிலவினால் தான் மக்களுக் கான திட்டங்களை கேட்டு பெற முடியும். அதேவேளை மக்கள் நலனுக்கு எதிரான திட்டங்களையும் முதல் ஆளாக நின்று எதிர்த்து இருக்கிறோம்.<br/><br/>மறைந்தாலும் நம் மனதில் வாழும் ஜெயலலிதாவுக்கு ரூ.54 கோடியில் பிரமாண்ட மணிமண்டபம் அமைக்கும் பணி மும்முரமாக நடந்து வருகிறது. பிப்ரவரியில் அந்த பணிகள் நிறைவுபெறும்.<br/><br/>தமிழகத்தில் சட்டம்-ஒழுங்கு சீரழிந்து உள்ளதாக மு.க.ஸ்டாலின் கூறியிருக்கிறார். எம்.ஜி.ஆர்-ஜெயலலிதா காலத்திலும் சரி, அதற்கு பிறகும் சரி சட்டம்-ஒழுங்கு பராமரிப்பதில் இந்தியாவிலேயே முதல் மாநிலமாக, முதன்மை மாநிலமாக தமிழகம் இருந்து வருகிறது. இதற்காக பல விருதுகளும், சான்றிதழ்களும் கிடைத்திருக்கின்றன. இந்த விஷயம் உலகம் முழுவதும் தெரிகிறது. ஆனால் பாவம், மு.க.ஸ்டாலினுக்கு மட்டும் தெரியவில்லை.<br/><br/>எத்தனையோ மாநிலங்கள் இருந்தாலும், தமிழகத்துக்கு சீன அதிபர் வந்தது, இங்குள்ள சட்டம்-ஒழுங்கு பாதுகாப்புக்கு மிகப்பெரிய சான்று. இது தமிழக மக்களுக்கு பெருமை அளித்த விஷயம்.<br/><br/>நாடாளுமன்ற-சட்டமன்ற தேர்தலில் கூட வெற்றியை எட்டலாம். ஆனால் உள்ளாட்சி தேர்தல் சாதாரண விஷயம் அல்ல. எனவே நல்ல வேட்பாளர்களை தேர்வு செய்து நீங்கள் எங்கள் முன் நிறுத்துங்கள். நாங்களும் துணை நிற்கிறோம். அடுத்த முறை பொதுக்குழு கூட்டம் கூடுகிறபோது உள்ளாட்சி பதவிகளில் பெரும்பாலானோரை நாம் பார்க்க வேண்டும். அந்த கண்கொள்ளா காட்சியை காணும் வாய்ப்பை நீங்கள் வழங்க வேண்டும். அதற்கு நீங்கள் உழைக்க வேண்டும். வாக்காளர்களை நேரில் சந்தித்து நமது பெருமைகளை எடுத்துக்கூறி, வெற்றியை பரிசாக அளிக்க வேண்டும். 100-க்கு 100 சதவீதம் வெற்றியை பெற உழைக்க வேண்டும்.<br/><br/>அந்த வகையில் உள்ளாட்சி தேர்தலில் வெற்றிக்கனியை பறித்து அரசுக்கு நீங்கள் பக்கபலமாக இருக்கவேண்டும். அடுத்த சட்டமன்ற தேர்தலில் 100 சதவீதம் வெற்றியை பெற வேண்டும் என்றால், இந்த உள்ளாட்சி தேர்தலில் நமது பலத்தை நிரூபிக்க வேண்டும். இவ்வாறு அவர் பேசினார்.</p>
    </article>
  </body>
</html>