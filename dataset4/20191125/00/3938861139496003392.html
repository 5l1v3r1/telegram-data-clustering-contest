<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_ogirki-murashka-dozrivayut-na-rizdvo/939247"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T00:20:00+00:00"/>
    <meta property="og:title" content="Огірки Мурашка дозрівають на Різдво"/>
    <meta property="og:description" content="60-річна Лариса Гришко з міста Полонне Хмельницької області вирощує в теплиці огірки до новорічних свят. Дозрівають за 40&amp;ndash;45 днів. &amp;mdash;&amp;ensp;Врожай залежить від сорту, &amp;mdash; каже. &amp;mdash; Найкраще зарекомендували себе гібридні сорти F1. Урожайні, не вимагають особливого догляду. ..."/>
  </head>
  <body>
    <article>
      <h1>Огірки Мурашка дозрівають на Різдво</h1>
      <address><time datetime="2019-11-25T00:20:00+00:00">25 Nov 2019, 00:20</time> by <a rel="author">Gazeta.ua</a></address>
      <p><b>60-річна Лариса Гришко</b> з міста Полонне Хмельницької області вирощує в теплиці огірки до новорічних свят. Дозрівають за 40–45 днів.</p>
      <p>— Врожай залежить від сорту, — каже. — Найкраще зарекомендували себе гібридні сорти F1. Урожайні, не вимагають особливого догляду. Що найголовніше для зимового посіву — витримують брак світла.</p>
      <p>Сіє сорти Буян, Наташа, Зозуля, Мурашка й Лада. Тіньовитривалі гіб­риди не потребують запилення. Переживають температурні перепади й не бояться морозів.</p>
      <p>Готує ґрунт — змішує землю, торф, перегній чи солому. Так краще доходять повітря й волога. Сіє насіння в торф'яні стаканчики й ставить на стелажі в теплиці.</p>
      <p>— Так корінець не пошкодиться. Залишиться в ґрунті, де ріс, — говорить. — Коли утворяться два справжні листки, пересаджую в землю на відстані 30 сантиметрів. Біля кожного куща вкопую дерев'яний кілок, по якому плестиметься стебло. У теп­лиці підтримую температуру 18–22 градуси.</p>
      <p>Огірки сонцелюбиві, тому в теплиці досвічую по 15 годин. Зверху можна повісити світлодіодні лампи. Вони яскравіші за звичайні, але енергії тягнуть менше.</p>
      <p>Огірки в теплиці підв'язує до кілків або натягнутого на висоті 1,5 м дроту.</p>
      <p>Формує кущ після появи 8–9 справжніх листків. Відщипує в нижніх трьох вузлах гілки. Коли рослини досягнуть дроту, основний пагін обкручує двічі навколо нього.</p>
    </article>
  </body>
</html>