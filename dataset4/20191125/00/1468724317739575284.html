<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41354/maharashtra-politics-on-supremecourt"/>
    <meta property="og:site_name" content="Metro Vaartha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ഭൂരിപക്ഷം തെളിയിക്കേണ്ടത് ഗവർണറുടെ മുന്നിലല്ല, സഭയിലെന്ന് സുപ്രീംകോടതി"/>
    <meta property="og:description" content="ഡൽഹി:ഭൂരിപക്ഷം തെളിയിക്കേണ്ടത് ഗവർണറുടെ മുന്നിലല്ല, നിയമസഭയിലെന്ന് സുപ്രീംകോടതി. മഹാരാഷ്ട്ര സർക്കാർ രൂപീകരണം സംബന്ധിച്ച ഹരജിയിൽ വാദം കേൾക്കവെയാണ് സുപ്രീംകോടതി നിലപാട് അറിയിച്ചത്. "/>
  </head>
  <body>
    <article>
      <h1>ഭൂരിപക്ഷം തെളിയിക്കേണ്ടത് ഗവർണറുടെ മുന്നിലല്ല, സഭയിലെന്ന് സുപ്രീംകോടതി </h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>അജിത് പവാര്‍ നല്‍കിയ കത്തില്‍ 54 എന്‍സിപി എംഎല്‍എമാരുടെ ഒപ്പുമുണ്ടെന്നും  ബിജെപി അഭിഭാഷകന്‍ മുകുള്‍ റോഹത്ഗി വാദിച്ചു. 54 എന്‍സിപി അംഗങ്ങളുടെ ഒപ്പുള്ള കത്താണ് അജിത് പവാര്‍ ഹാജരാക്കിയത്. </p>
      <p>ഡൽഹി:ഭൂരിപക്ഷം തെളിയിക്കേണ്ടത് ഗവർണറുടെ മുന്നിലല്ല, നിയമസഭയിലെന്ന് സുപ്രീംകോടതി. മഹാരാഷ്ട്ര സർക്കാർ രൂപീകരണം സംബന്ധിച്ച ഹരജിയിൽ വാദം കേൾക്കവെയാണ് സുപ്രീംകോടതി നിലപാട് അറിയിച്ചത്. </p>
      <p>മഹാരാഷ്ട്ര സര്‍ക്ക‍ാര്‍ രൂപീകരണം സാധൂകരിക്കുന്ന മൂന്ന് കത്തുകളുമായാണ് ബിജെപി അഭിഭാഷകന്‍ മുകുള്‍ റോഹത്ഗി സുപ്രീംകോടതിയിലെത്തിയത്. ഗവര്‍ണറുടെ ക്ഷണക്കത്ത്, ഭൂരിപക്ഷം അവകാശപ്പെട്ട് ഫഡ്നാവിസ് നല്‍കിയ കത്ത് , അജിത് പവാര്‍ നല്‍കിയ എന്‍സിപി എംഎല്‍എമാരുടെ ഒപ്പുള്ള കത്ത് എന്നിവ മുകുള്‍ റോഹത്ഗി കോടതിയിൽ സമർപ്പിച്ചു. 152 എംഎല്‍എമാര്‍ ഒപ്പിട്ട കത്തുമായി മഹാസഖ്യ നേതാക്കളും സുപ്രീംകോടതിയിലെത്തിച്ചു. </p>
      <p>സര്‍ക്കാര്‍ രൂപീകരണത്തിന് ആധാരമായ രേഖകള്‍ ബിജെപി അഭിഭാഷകൻ കോടതിയില്‍ സമര്‍പ്പിച്ചു. മൂന്നുപാര്‍ട്ടികള്‍ക്കും സര്‍ക്കാരുണ്ടാക്കാന്‍ അവസരം നല്‍കിയെന്നു സോളിസിറ്റര്‍ ജനറല്‍. ആരും സര്‍ക്കാരുണ്ടാക്കാത്തതിനാലാണ് രാഷ്ട്രപതിഭരണം ഏര്‍പ്പെടുത്തിയത്. ദേവേന്ദ്ര ഫഡ്നാവിസും അജിത് പവാറും നല്‍കിയ കത്തുകള്‍ കോടതിയില്‍ വായിച്ചു.</p>
      <p>അജിത് പവാര്‍ നല്‍കിയ കത്തില്‍ 54 എന്‍സിപി എംഎല്‍എമാരുടെ ഒപ്പുമുണ്ടെന്നും  ബിജെപി അഭിഭാഷകന്‍ മുകുള്‍ റോഹത്ഗി വാദിച്ചു. 54 എന്‍സിപി അംഗങ്ങളുടെ ഒപ്പുള്ള കത്താണ് അജിത് പവാര്‍ ഹാജരാക്കിയത്. </p>
      <p>അജിത് പവാറിനെ നിയമസഭാകക്ഷി നേതാവായി തെരഞ്ഞെടുത്തതാണ് കത്ത്. ആര്‍ക്കും ഭൂരിപക്ഷമില്ലാത്തതിനാല്‍ ബിജെപിയെ പിന്തുണയ്ക്കുന്നുവെന്നും കത്തില്‍ പറയുന്നത്. മണീന്ദർ സിങ്ങാണ് അജിത് പവാറിനു വേണ്ടി വാദിച്ചത്.</p>
      <p>തന്‍റെ കത്ത് ഭരണഘടനാപരമായും നിയമപരമായും നിലനില്‍ക്കുന്നതെന്നു അജിത് പവാര്‍. എന്‍സിപി താനാണ്. 54 എന്‍സിപി എംഎല്‍എമാര്‍ ബിജെപിയെ പിന്തുണയ്ക്കുന്നു. തന്‍റെ കത്തിനാണ് നിയമസാധുതയെന്നും അജിത് വാദിച്ചു. </p>
      <p>എന്‍സിപി പിന്തുണയോടെ സര്‍ക്കാര്‍ രൂപീകരിക്കാന്‍ ഭൂരിപക്ഷമുണ്ടെന്നു കാണിക്കുന്ന ദേവേന്ദ്ര ഫഡ്നാവിന്‍റെ കത്തും കോടതിയിൽ സമർപ്പിച്ചു. സര്‍ക്കാര്‍ രൂപീകരിക്കാന്‍ ഭൂരിപക്ഷമുണ്ടെന്ന് ഫഡ്നാവിസിന്‍റെ അഭിഭാഷകന്‍ ബോധിപ്പിച്ചു. ഫഡ‍്നാവിസിനുള്ള ഗവര്‍ണറുടെ കത്തും കോടതി വായിച്ചു.</p>
      <p>ഫഡ്നാവിസിന് 170 എംഎല്‍എമാരുടെ പിന്തുണയുണ്ടെന്ന് ബോധ്യപ്പെട്ടെന്നും അജിത് പവാറിന്‍റെ കത്തിന്‍റെ കൂടി അടിസ്ഥാനത്തില്‍ ബിജെപിയെ സർക്കാരുണ്ടാക്കാൻ ക്ഷണിക്കുന്നുവെന്നുമാണ് ഗവർണറുടെ കത്തിൽ പറയുന്നത്. സത്യപ്രതിജ്ഞയ്ക്കുശേഷം വിശ്വാസവോട്ട് തേടണം. എത്രദിവസത്തിനകം വിശ്വാസവോട്ട് എന്ന് ഗവർണറുടെ കത്തില്‍ പറയുന്നില്ല. മൂന്നു കത്തുകളും കോടതി വിശദമായി വായിച്ചു. </p>
      <p>ഭൂരിപക്ഷം തെളിയിക്കാന്‍ രേഖകളുമുണ്ടെന്നു മുകുള്‍ റോഹത്ഗി പറഞ്ഞു. പവാര്‍ കുടുംബത്തിലെ പ്രശ്നങ്ങളാണ് ഇപ്പോഴത്തെ തര്‍ക്കത്തിന് കാരണം. എന്‍സിപി നിയമസഭാകക്ഷി നേതാവ് അജിത് പവാറാണെന്നും ഫഡ്നാവിസ് വ്യക്തമാക്കി. വിശ്വാസവോട്ട് എപ്പോള്‍ വേണമെങ്കിലും നടത്താമെന്നും ഫഡ്നാവിസ്.</p>
      <p>ഇപ്പോള്‍ ഭൂരിപക്ഷമുണ്ടോയെന്നു കോടതി ചോദിച്ചു. മുഖ്യമന്ത്രിക്ക് ഇപ്പോള്‍ ഭൂരിപക്ഷം ഉണ്ടോ എന്നതാണ് പ്രധാനം. അത് തെളിയേണ്ടത് നിയമസഭയിൽ വിശ്വാസവോട്ടില്‍ ആണെന്നും ജസ്റ്റിസ് സഞ്ജീവ് ഖന്ന. മുന്‍കാല കേസുകളില്‍ 24 മണിക്കൂറിനകം വിശ്വാസവോട്ടിന് ഉത്തരവിട്ടിട്ടുണ്ടെന്നു കോടതി ഓർമിപ്പിച്ചു. ഗവര്‍ണര്‍ക്കു മുന്നിലല്ല നിയമസഭയിലാണ് ഭൂരിപക്ഷം തെളിയിക്കേണ്ടതെന്നും ജ. ഖന്ന വ്യക്തമാക്കി. </p>
      <p>വിശ്വാസവോട്ടെടുപ്പ് എത്ര ദിവസത്തിനകം വേണമെന്നു നിർദേശിക്കാൻ കോടതിക്കാകില്ലെന്നു ബിജെപി അഭിഭാഷകൻ വാദിച്ചു. ഗവര്‍ണറാണ് അത് തീരുമാനിക്കേണ്ടത്. ഇതിനിടെ ഗവര്‍ണറെ തുണച്ച് കേന്ദ്ര സർക്കാർ കോടതിയിൽ വാദിച്ചു. വിശ്വാസവോട്ട് എപ്പോള്‍ നടത്തണമെന്നത് ഗവര്‍ണറുടെ വിവേചനാധികാരമാണ്. ഗവര്‍ണറുടെ തീരുമാനത്തില്‍ കോടതിക്ക് ഇടപെടാനാവില്ല. ഗവര്‍ണറുടെ അധികാരത്തില്‍ കൈകടത്തുന്നത് ഗുരുതരപ്രത്യാഘാതമുണ്ടാക്കുമെന്നും സോളിസിറ്റര്‍ ജനറല്‍. </p>
      <p>ഗവര്‍ണറുടേത് അനാവശ്യതിടുക്കമെന്നു ശിവസേന വാദിച്ചു. പുലര്‍ച്ചെ സര്‍ക്ക‍ാരിനെ അധികാരത്തില്‍ എത്തിച്ചത് തികച്ചും ദുരൂഹമെന്നും ശിവസേന ചൂണ്ടിക്കാട്ടി. ജസ്റ്റിസ് എൻ.വി. രമണ അധ്യക്ഷനായ ബഞ്ചാണ് കേസ് പരിഗണിക്കുന്നത്.</p>
      <p>മഹാസഖ്യത്തിനായി കപില്‍ സിബലും അഭിഷേക് സിങ്‍വിയുമാണ് ഹാജരായത്. ഇതിനിടെ കേസിൽ കക്ഷിചേരാന്‍ ഹിന്ദുമഹാസഭ നല്‍കിയ അപേക്ഷ കോടതി തള്ളി. വാദം പൂർത്തിയായതോടെ സുപ്രിംകോടതി നാളെ രാവിലെ 10.30ന് വിധി പറയും. </p>
    </article>
  </body>
</html>