<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/de_vito_post_it_nomi_ultime_notizie_roma-4884340.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="De Vito, il post-it del socio con i nomi e le pressioni per sbloccare le pratiche"/>
    <meta property="og:description" content="L'obiettivo era uno: sbloccare le pratiche incagliate in Campidoglio. L'uomo per farlo, secondo la Procura di Roma, era l'avvocato Camillo Mezzacapo, imputato insieme al presidente..."/>
  </head>
  <body>
    <article>
      <h1>De Vito, il post-it del socio con i nomi e le pressioni per sbloccare le pratiche</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Michela Allegri e Giuseppe Scarpa</a></address>
      <p>L'obiettivo era uno: sbloccare le pratiche incagliate in Campidoglio. L'uomo per farlo, secondo la Procura di <a href="http://www.ilmessaggero.it/t/roma">Roma</a>, era l'avvocato Camillo Mezzacapo, imputato insieme al presidente dell'assemblea capitolina <a href="http://www.ilmessaggero.it/t/de-vito">Marcello De Vito</a> per corruzione e che, proprio grazie al legame con il politico grillino, sarebbe riuscito a influenzare le decisioni del Comune. Aveva contatti di livello, da politici a imprenditori, fino al monsignore Liberio Andreatta, antica amicizia del costruttore Luca Parnasi, alto prelato ora in pensione, già capo dell'Opera Romana Pellegrinaggi. Lo dimostrerebbe, secondo le pm Barbara Zuin e Luigia Spinelli, un post-it sequestrato nell'ufficio di Mezzacapo, con annotati nomi di soggetti istituzionali e gli interventi che sarebbero stati fatti per sbloccare la pratica di riqualificazione dei Mercati Generali, che interessava agli imprenditori Claudio e Pierluigi Toti, indagati per corruzione e traffico di influenze nello stesso fascicolo che ha già portato De Vito sul banco degli imputati con rito immediato, e che per questa vicenda hanno anche avuto una misura interdittiva di sei mesi dall'esercizio dell'attività imprenditoriale. Il foglietto era incollato sulla cartellina relativa al progetto del gruppo Toti.</p>
      <p>L'APPUNTO<br/>La data è 19 giugno 2017, nell'appunto si legge: «Bergamo, assessore alla cultura e vicesindaco, chiamato anche da Monsignor Andreatta per la questione»; «Bordoni - per i pm potrebbe essere Davide Bordoni, consigliere comunale già a processo con Parnasi per l'affaire Tor di Valle - è ok per evitare commissione»; «Iorio, presidente commissione urbanistica, è preavvertita di non convocare la commissione», e c'è anche un appunto relativo all'assessore all'urbanistica Luca Montuori. Mezzacapo, interrogato, ha detto che si trattava di informazioni che i Toti gli avevano dato e di interventi precedenti al suo incarico. Circostanza a cui i pm non credono, smentita dagli stessi imprenditori. L'intervento su cui si è concentrata l'attenzione è quello di monsignor Andreatta: il prelato non è indagato, ma la procura considera strano che si sia interessato della pratica, parlando con il vicesindaco. E sul punto i pm hanno chiesto chiarimenti a Bergamo. «Non ricordo di avere parlato con monsignor Andreatta dei Mercati Generali», spiega a luglio. Il magistrato gli mostra il post-it. E le sue certezze sono meno solide: «Non posso escluderlo al cento per cento». Lo stesso giorno, i pm sentono anche Montuori. Il tema è lo stesso: «Parlai con Colomban quando era assessore alle partecipate della chiesa da far realizzare all'interno dei Mercati Generali, era interessato il Vicariato, era presente Monsignor Andreatta».<br/>Sta di fatto che dopo l'intervento di Mezzacapo, la pratica, incagliata da anni, inizia a sbloccarsi. Lo sottolinea la pm Zuin a verbale: «La pratica non si sbloccava - dice a Mezzacapo - da questo documento sembrano esserci una serie di interlocuzioni... orientano la prosecuzione del procedimento verso una delibera di giunta, un passaggio notevole». Un dettaglio di primo piano che viene spiegato da Pierluigi Toti: «Temevamo venisse stabilita la competenza del Consiglio. Ciò avrebbe comportato maggiori difficoltà di approvazione, ritardi sui tempi con rischio che i francesi si ritirassero dall'affare (con nostro obbligo a restituire 35 milioni di caparra) e che le banche revocassero i finanziamenti. Era estremamente importante che la delibera fosse della Giunta».</p>
      <figure>
        <img src="https://www.ilmessaggero.it/uploads/ckfile/201911/x106007325_25084529.jpg.pagespeed.ic.DiwMrNAXJc.jpg"/>
      </figure>
      <p>IN CERCA DI APPOGGI<br/>Era proprio questo il motivo che li aveva spinti a cercare appoggi. Si erano rivolti all'influencer grillino Gianluca Bardelli, amico di De Vito e legato al Movimento. Lui, dicono i Toti, aveva consigliato loro di dare un incarico a Mezzacapo, «era l'unico modo per interloquire con il Comune» grazie al rapporto con De Vito, dice Claudio Toti. Mentre Pierluigi Toti aggiunge: «Bardelli aveva detto a mio fratello di avere il potere di influire su due funzionari: l'architetto Raggi - la capo segreteria di Montuori, poi finita sotto inchiesta, ndr - e la Esposito». E ancora: «Bardelli ha fatto capire di avere interessato De Vito per la problematica della competenza». Poi arriva la domanda sul post-it. «Ritengo sia la sintesi di quanto riferitomi da Mezzacapo su quanto stava facendo per risolvere il problema della competenza», dice Pierluigi Toti. Una versione opposta rispetto a quella data dall'avvocato legato a De Vito. E Claudio Toti: «Non ho mai sentito parlare di quanto è scritto su questo foglio».<br/> </p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/fotogallery/roma/l_arrivo_di_marcello_de_vito_campidoglio_la_moglie_foto_paolo_caprioli_ag_toiati-4877387.html"/>
        <a href="https://www.ilmessaggero.it/video/invista/de_vito_torna_presiedere_assemblea_capitolina_grazie_accoglienza_riservatami-4877485.html"/>
      </related>
    </article>
  </body>
</html>