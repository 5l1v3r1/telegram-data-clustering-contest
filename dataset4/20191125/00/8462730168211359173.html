<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100535/1841231/Lex-Hascak-podporili-Za-ludi-i-KDH--SaS-chce-o-podpore-navrhu-rokovat"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Lex Haščák podporili Za ľudí i KDH, SaS chce o podpore návrhu rokovať"/>
    <meta property="og:description" content="BRATISLAVA – Návrh zákona Lex Haščák koalície Progresívne Slovensko (PS)-Spolu na pondelkovom stretnutí opozičných subjektov podporili aj zástupcovia strán Za ľudí a KDH. SaS má o podpore v prvom čítaní ešte rokovať. Predstavitelia strán o tom informovali na tlačovom brífingu po stretnutí."/>
  </head>
  <body>
    <article>
      <h1>Lex Haščák podporili Za ľudí i KDH, SaS chce o podpore návrhu rokovať</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Lex Haščák podporili Za ľudí i KDH, SaS chce o podpore návrhu rokovať</h3>
      <p>
        <i>BRATISLAVA – Návrh zákona Lex Haščák koalície Progresívne Slovensko (PS)-Spolu na pondelkovom stretnutí opozičných subjektov podporili aj zástupcovia strán Za ľudí a KDH. SaS má o podpore v prvom čítaní ešte rokovať. Predstavitelia strán o tom informovali na tlačovom brífingu po stretnutí.</i>
      </p>
      <p>Podľa lídra PS Michala Trubana je potrebné na veľký problém a veľkú finančnú skupinu použiť „veľkú palicu“ a tou je práve Lex Haščák.<i><b> „Lex Haščák je odvážny, a pritom realistický a vykonateľný návrh na osekanie moci oligarchov, ktorí svoju moc a peniaze roky zneužívajú proti verejnému záujmu,“</b></i> uviedol. Programový líder koalície PS-Spolu Miroslav Beblavý pripomenul, že v druhom čítaní môžu prísť zmeny v pôvodnom návrhu. <i><b>„Sme otvorení pripomienkam, ktoré neohrozia hlavný cieľ zákona - obmedzenie moci oligarchov,“</b></i> spresnil.</p>
      <p>Líder KDH Alojz Hlina potvrdil, že kresťanskí demokrati návrh podporia v prvom čítaní. <i><b>„Ak bude potrebné niečo doladiť, budeme súčinní,“ </b></i>dodal.</p>
      <figure>
        <img src="https://img.topky.sk/big/2497223.jpg/KDH-Alojz-Hlina-ROZHOVOR.jpg"/>
      </figure>
      <p>Alojz Hlina<a href="https://www.topky.sk/gl/628199/2497223/Lex-Hascak-podporili-Za-ludi-i-KDH--SaS-chce-o-podpore-navrhu-rokovat"> </a>Zdroj: Topky/Ján Zemiar</p>
      <p>Podľa Juraja Šeligu, ktorý tlmočil stanovisko strany Za ľudí, by mohla byť v druhom čítaní na doladenie návrhu vytvorená expertná skupina zo zástupcov všetkých strán, ktoré návrh podporujú. <i><b>„Návrh však ako východisko principiálne podporujeme,“</b></i> vyhlásil.</p>
      <p>Podporu nevylúčil ani šéf liberálov Richard Sulík. Vyjadril však obavu, aby zákon nebol „ľahko ,obíditeľný' a nehrozila z neho SR arbitráž“.<i><b> „Dohodneme sa preto, ako sa bude v prvom čítaní o návrhu hlasovať,“</b></i> oznámil.</p>
      <figure>
        <img src="https://img.topky.sk/big/2510763.jpg/SaS-Richard-Sulik-Lucia-Duris-Nicholsonova.jpg"/>
      </figure>
      <p>Richard Sulík<a href="https://www.topky.sk/gl/628199/2510763/Lex-Hascak-podporili-Za-ludi-i-KDH--SaS-chce-o-podpore-navrhu-rokovat"> </a>Zdroj: Topky/Vlado Anjel</p>
      <p>Koalícia PS-Spolu na rokovanie vyzýva aj predsedu vlády SR Petra Pellegriniho (Smer-SD), poukazuje pritom na to, že vo svojich vyjadreniach sa premiér nepostavil proti zámeru obmedziť moc finančných skupín.<i><b> „Dnes preto pošleme list premiérovi Pellegrinimu, aby s nami rokoval o podpore pre Lex Haščák,“ </b></i>povedal Truban.</p>
      <p><a href="https://www.topky.sk/cl/1003093/1841181/fico-ohlasil-velke-zmeny-na-kandidatke-smeru--opat-kritizoval-opoziciu">Legislatívny návrh Lex Haščák je obyčajným predvolebným populizmom</a>. Na pondelkovej tlačovej konferencii to v reakcii na návrh z dielne koalície PS-Spolu, ktorého ambíciou je okresať moc finančnej skupiny Penta, uviedol predseda strany Smer-SD Robert Fico.</p>
      <h4>Zákon o tzv. krížovom vlastníctve v zdravotníctve</h4>
      <p>Návrh zákona o osobitných opatreniach na usporiadanie konfliktu záujmov v oblasti zdravotníctva, inak nazývaného aj zákon o tzv. krížovom vlastníctve v zdravotníctve, predložili nezaradení poslanci Miroslav Beblavý, Lucia Žitňanská, Martin Poliačik, Viera Dubačová a Alan Suchánek.</p>
      <p><i><b>„Predkladaný návrh zákona zakazuje súčasné vlastníctvo alebo efektívnu kontrolu poskytovateľa zdravotnej starostlivosti v oblasti inej ako lekárenskej starostlivosti, poskytovateľa zdravotnej starostlivosti v lekárenskej oblasti a zdravotnej poisťovne,“</b></i> uvádza sa v dôvodovej správe.</p>
      <p>Finančná skupina Penta návrh označila za protiústavný, predstavujúci neprimeraný a neodôvodnený zásah do vlastníckych práv. Podľa hovorcu Penty Gabriela Tótha to majú vo svojej analýze konštatovať aj tri advokátske kancelárie, na ktoré sa spoločnosť obrátila.</p>
    </article>
  </body>
</html>