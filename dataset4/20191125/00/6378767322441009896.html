<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/nhl-bortuzzo-dostal-za-kroscek-na-arvidssona-stvorzapasovy-distanc-cl722843.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="NHL: Bortuzzo dostal za krosček na Arvidssona štvorzápasový dištanc"/>
    <meta property="og:description" content="24hod.sk - NHL: Bortuzzo dostal za krosček na Arvidssona štvorzápasový dištanc - Robert Bortuzzo, archívna snímka."/>
  </head>
  <body>
    <article>
      <h1>NHL: Bortuzzo dostal za krosček na Arvidssona štvorzápasový dištanc</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Robert Bortuzzo, archívna snímka.</b><br/>New York 25. novembra (TASR) - Oddelenie pre hráčsku bezpečnosť NHL potrestalo kanadského hokejistu Roberta Bortuzza zo St. Louis štvorzápasovým dištancom, čo je zatiaľ najvyšší trest za nedovolený zákrok v doterajšom priebehu sezóny. Obranca Blues pyká za krosček, ktorým zranil krídelníka Viktora Arvidssona z Nashvillu.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690971.'"/>
      </figure>
      <p>Bortuzzo v prvej tretine nedeľňajšieho zápasu dvakrát za sebou krosčekoval Arvidssona. Prvým zákrokom ho poslal na ľad a dostal od rozhodcov dvojminútový trest. Pri jeho signalizácii následne zozadu atakoval krosčekom súpera ešte raz, Švéd bol pritom v bezbrannej pozícii, práve sa zdvíhal z ľadu a Bortuzza nevidel. Arvidsson pri tomto zákroku utrpel bližšie nešpecifikované zranenie v dolnej časti tela, pre ktoré nebude môcť hrať štyri až šesť týždňov. Blues napokon podľahli doma Nashvillu 2:4.<br/><br/>Tridsaťročný Bortuzzo príde počas trestu o približne 67.000 dolárov zo svojho platu, ktoré poputujú na účet hráčskeho rezervného fondu. Vynechá duely proti Nashvillu, Tampe, Dallasu a Pittsburghu, do súťažného diania sa bude môcť vrátiť až 2. decembra v zápase proti Chicagu. Informoval o tom oficiálny web súťaže.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>