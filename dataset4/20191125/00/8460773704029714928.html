<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/aksharamuttam/836680"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="വേരും തണ്ടും തളിരിലയും അതിന്റെ രുചിയും ഗന്ധവും; എന്നാലതിനുമപ്പുറമെന്താണ്‌.."/>
    <meta property="og:description" content="പൊട്ടക്കിണറിൻ കരയിൽ വളരും പന്നൽച്ചെടിയുടെ കൊമ്പിന്മേൽ പതുങ്ങിനിന്നൊരു ..."/>
  </head>
  <body>
    <article>
      <h1>വേരും തണ്ടും തളിരിലയും അതിന്റെ രുചിയും ഗന്ധവും; എന്നാലതിനുമപ്പുറമെന്താണ്‌..</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">വെബ് ഡെസ്‌ക്‌</a></address>
      <p>പൊട്ടക്കിണറിൻ കരയിൽ വളരും <br/>പന്നൽച്ചെടിയുടെ കൊമ്പിന്മേൽ</p>
      <p>പതുങ്ങിനിന്നൊരു പച്ചപ്പശുവിന്‌</p>
      <p>പണ്ടൊരു സംശയമുണ്ടായി</p>
      <p>എന്നുടെലോകം ചെടിയും ചെടിയുടെ</p>
      <p>വേരും തണ്ടും തളിരിലയും</p>
      <p>അതിന്റെ രുചിയും ഗന്ധവും; എന്നാ–-</p>
      <p>ലതിനുമപ്പുറമെന്താണ്‌..</p>
      <p>എന്താണ്‌..എങ്ങനെയാണ്‌..എന്തുകൊണ്ടാണ്‌ എന്നെല്ലാം ചോദിച്ചാണ്‌ ശാസ്ത്രീയാന്വേഷണം തുടങ്ങുക. അറിവിന്റെ മഹാകാശം തേടുന്ന ഒഡീസിയ–-ദേശാഭിമാനി അക്ഷരമുറ്റം ക്വിസ്‌ മെഗാ ഫൈനലിൽ എൽപി വിഭാഗം മത്സരം ആരംഭിച്ചതും പി മധുസൂദനന്റെ ‘അതിന്നുമപ്പുറമെന്താണ്‌’ കവിതയുണർത്തിയ ഓളത്തോടെയാണ്‌.</p>
      <p>വരികൾ ഏറ്റുചൊല്ലി കുരുന്നുകളും ചോദ്യകർത്താവിനൊപ്പം ചേർന്നു. ഒരു ഡപ്പിയിൽ കരുതിയ പൊടി എല്ലാവർക്കും നൽകി കണ്ടും മണത്തും രുചിച്ചും അറിയുകയെന്നതായിരുന്നു അറിവുത്സവത്തിലെത്തിയ ആദ്യ ചോദ്യം. കറുവാപ്പട്ടയെന്ന ഉത്തരവും ഏതാനും പേർ എഴുതി. ഒരു ഗ്ലാസിൽ സോഡാവെള്ളം ഒഴിച്ച്‌ അതിൽ ഉണക്കമുന്തിരി ഇടുമ്പോൾ മുന്തിരി താഴോട്ടും മുകളിലേക്കും നീങ്ങുന്നത്‌ എന്തുകൊണ്ടാണെന്നും സോഡയിൽ അടങ്ങിയ വാതകത്തിന്റെ പേര്‌ എഴുതുകയുമായിരുന്നു കൗതുകമുണർത്തിയ ചോദ്യങ്ങളിലൊന്ന്‌. കാർബൺ ഡൈ ഓക്സൈഡ്‌ എന്ന ഉത്തരം ഭൂരിഭാഗം കുട്ടികളും എഴുതിയപ്പോൾ മുന്തിരിയുടെ ചലനം എന്തുകൊണ്ടെന്ന ഉത്തരം എഴുതിയത്‌ പാലക്കാട്‌ ജില്ലയിൽനിന്നുള്ള ടീം മാത്രം.</p>
      <p>സോഡ ചേർക്കുമ്പോഴുണ്ടാകുന്ന കുമിളകൾ മുന്തിരിയുടെ മുകളിൽ പറ്റിപ്പിടിക്കുകയും കുമിളകൾ പൊട്ടിപ്പോകുമ്പോൾ അവ താഴോട്ടേക്ക്‌ നീങ്ങുമെന്നുമായിരുന്നു കണ്ടെത്തൽ. പട്ടുനൂൽപ്പുഴുവിന്റെ പ്യൂപ്പ ഏത്‌ പേരിൽ അറിയപ്പെടുന്നുവെന്ന ചോദ്യത്തിന്‌ കൊക്കൂൺ എന്ന ഉത്തരവും ഭൂരിഭാഗംപേരും എഴുതി. ക്വിസ്‌ മാസ്റ്റർക്ക്‌ നാക്കുപിശക്‌ സംഭവിക്കുമ്പോൾ ഉച്ചത്തിൽ വിളിച്ചുപറഞ്ഞ്‌ തെറ്റ്‌ തിരുത്തിയുമാണ്‌ മത്സരം ആവേശത്തോടെ മുന്നോട്ടുനീങ്ങിയത്‌.</p>
      <p>ഹൈസ്‌കൂൾവിഭാഗത്തിലാണ്‌ അത്യന്തം ആവേശ മത്സരം അരങ്ങേറിയത്‌. ഫുട്‌ബോൾ മത്സരത്തിന്‌ സമാനമായ ആവേശം മത്സരഹാളിൽ അവസാനംവരെ നിറഞ്ഞു. ആദ്യറൗണ്ട്‌ മത്സരത്തിൽ തുല്യപോയിന്റുകൾ നേടിയതോടെ ടൈ ബ്രേക്കറിലേക്കും സഡൻ ഡെത്തിലേക്കും മത്സരം നീണ്ടു. സഡൻ ഡെത്തിലെ നാലാമത്തെ ചോദ്യത്തിലാണ്‌ മത്സരവിജയിയെ കണ്ടെത്താനായത്‌. കോഴിക്കോടും മലപ്പുറവുമാണ്‌ അവസാനനിമിഷംവരെ വീറോടെ പൊരുതിയത്‌. പിങ്ക്‌ ക്രിക്കറ്റ്‌ ടെസ്റ്റിൽ കളിക്കാരെ ആനയിച്ചതാര്‌..? ഹയർ സെക്കൻഡറി വിഭാഗം മത്സരത്തിലെ ചോദ്യങ്ങളിലൊന്നാണിത്‌.</p>
      <p>എച്ച്‌ഐവി ബാധിതരായ കുട്ടികളെന്ന ഉത്തരവും ഉടനടിയെത്തി. എച്ച്‌ഐവി ബാധിതർ അകറ്റി നിർത്തപ്പെടേണ്ടവരല്ലെന്നും ഷേക്ക്‌ ഹാൻഡ്‌ നൽകുന്നതിലൂടെ പകരുന്ന രോഗമല്ലെന്ന സന്ദേശം പകരുന്നതായിരുന്നു ചോദ്യവും ഉത്തരവും. ഉൽക്ക വീണ്‌ മുറിവേറ്റ ഒരേയൊരു അപകടം സംഭവിച്ച ചോദ്യവുമെത്തി. മഹാത്മാഗാന്ധിയുടെ 150–-ാം ജന്മവാർഷികത്തോടനുബന്ധിച്ച് അദ്ദേഹത്തിന്റെ പ്രിയപ്പെട്ട ഭജൻ ‘വൈഷ്ണവ ജനതോ’ആലപിച്ചുകൊണ്ടാണ്‌ യുപി വിഭാഗം മത്സരം തുടങ്ങിയത്‌. കവിതാരചയിതാവിന്റെ പേരും ചോദ്യമായെത്തി. ചോദ്യമുയർന്നതിനൊപ്പം കുട്ടികൾ ഉത്തരവുമെഴുതി.</p>
      <p>പുസ്തകങ്ങൾ തുറന്നുവച്ച്‌ ഉത്തരം കണ്ടെത്താനുള്ള ചോദ്യങ്ങൾക്കുമുന്നിലും യുപിയിലെ മിടുക്കർ പതതറിയില്ല. തത്തമ്മ മാസിക ഒരു മിനിറ്റിനുള്ളിൽ റഫർ ചെയ്ത് കുട്ടികൾ ഉത്തരം കണ്ടെത്തി. ആകെ 300 പോയിന്റ് ഉണ്ടായിരുന്ന മത്സരത്തിൽ എല്ലാ ടീമും പകുതിയിലധികം പോയിന്റ് നേടി. കുട്ടികളുടെ അഭൂതപൂർവമായ നിരീക്ഷണ പാടവവും ഓർമശക്തിയുമാണ്‌ അക്ഷരമുറ്റം മത്സരങ്ങളിൽ നിറഞ്ഞുനിന്നത്‌. വിജ്ഞാനത്തിന്റെ പൂമഴ പെയ്തു തോർന്ന പ്രതീതിയിലാണ്‌ അറിവുത്സവത്തിന്‌ കൊടിയിറങ്ങിയത്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/c-raveendranath-aksharamuttam/836681"/>
        <a href="https://www.deshabhimani.com/news/kerala/aksharamuttam-quiz/836666"/>
        <a href="https://www.deshabhimani.com/news/kerala/news-palakkadkerala-24-11-2019/836388"/>
        <a href="https://www.deshabhimani.com/news/kerala/news-palakkadkerala-23-11-2019/836203"/>
        <a href="https://www.deshabhimani.com/news/kerala/news-kerala-14-11-2019/834259"/>
        <a href="https://www.deshabhimani.com/news/kerala/bus-and-auto-accident/836677"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836676"/>
        <a href="https://www.deshabhimani.com/news/kerala/news-25-11-2019/836675"/>
      </related>
    </article>
  </body>
</html>