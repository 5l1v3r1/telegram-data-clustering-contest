<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402574/%D8%A2%D8%AB%D8%A7%D8%B1-%D8%AA%D8%B1%D8%A8%DB%8C%D8%AA%DB%8C-%D9%88-%D8%A7%D9%87%D9%85%DB%8C%D8%AA-%D9%86%D9%85%D8%A7%D8%B2-%D8%AF%D8%B1-%D9%85%D8%AF%D8%B1%D8%B3%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:16:06+00:00"/>
    <meta property="og:title" content="آثار تربیتی و اهمیت نماز در مدرسه"/>
    <meta property="og:description" content="ایسنا/لرستان نماینده ولی‌فقیه در لرستان با تأکید بر اهمیت نماز در خانواده و مدرسه، گفت: از آثار تربیتی نماز می‌توان به تقرب به خدا، روابط سالم و صحیح بین افراد، پاکی و طهارت و دوری از گناه اشاره کرد."/>
  </head>
  <body>
    <article>
      <h6 class="kicker">آیت‌الله میرعمادی تشریح کرد:</h6>
      <h1>آثار تربیتی و اهمیت نماز در مدرسه</h1>
      <address><time datetime="2019-11-25T12:16:06+00:00">25 Nov 2019, 12:16</time> by <a rel="author">ابراهیم شریفی</a></address>
      <p>ایسنا/لرستان نماینده ولی‌فقیه در لرستان با تأکید بر اهمیت نماز در خانواده و مدرسه، گفت: از آثار تربیتی نماز می‌توان به تقرب به خدا، روابط سالم و صحیح بین افراد، پاکی و طهارت و دوری از گناه اشاره کرد.</p>
      <p>آیت‌الله سید احمد میرعمادی در تشریح اثرهای تربیتی نماز، اظهار کرد: همان‌گونه که انسان نیاز دارد در دو یا سه وعده در شبانه‌روز غذا تناول کند، غذای روح انسان نیز نماز است.</p>
      <p>وی به خطبه ۱۹۹ امام علی(ع) در نهج‌البلاغه اشاره کرد و افزود: این خطبه امیرالمؤمنین(ع) که در آستانه یکی‌از جنگ‌ها و آشوب‌ها خوانده شده، جامع‌ترین خطبه درباره نماز است. امام علی(ع) در این خطبه فرموده است: «ای اصحاب من به امر نماز پیمان و عهد ببندید» که این می‌رساند نماز آن‌قدر مهم است که امام علی(ع) سفارش می‌کند اصحابش عهد و پیمان ببندند که به نماز اهمیت بدهند.</p>
      <p>این مفسر قرآن‌ با بیان این‌که محافظت بر نماز، رعایت آداب و شرایط نماز، اقامه آن در اول وقت و خشوع و خضوع داشتن در نماز است، ادامه داد: ما تنها کاری که می‌کنیم این است که نمازهای واجب و یا نافله را به‌جا می‌آوریم در صورتی‌که امام علی(ع) در زیر هر درخت از نخلستان خود که هزار درخت داشت یک رکعت نماز می‌خواند.</p>
      <p>آیت‌الله میرعمادی با بیان این‌که نماز نزدیک‌کننده انسان به خداست و دستوری است که اگر در وقت خاص خودش و در اول وقت خوانده شود انسان را به خدا نزدیک و دل و زندگی انسان را خدایی می‌کند، اضافه کرد: نماز باعث پاکی روح و دل انسان از کینه، حسادت و بخل می‌شود و طهارت و پاکی در زندگی را برای انسان به همراه دارد، در روایت است که اثر تربیتی نماز پاکی روح و معنویت و تقرب به‌سوی خداست؛ کمااینکه کسی‌که با خدا ارتباط دارد با غیر خدا ارتباطی نخواهد داشت.</p>
      <p>وی با اشاره به تأکید نبی مکرم اسلام(ص) بر امر نماز و این‌که پیامبر اسلام(ص) از خواب و استراحت و وقتش کم می‌کرد و خودش را برای نماز خواندن به سختی و زحمت می‌انداخت، گفت: نماز در خانواده و در مدرسه بسیار مورد تأکید است.</p>
      <p>امام جمعه خرم‌آباد بیان کرد: نماز در خانواده، فضای خانواده را عوض می‌کند؛ کمااینکه اختلافات، بگومگوها و گناه‌هایی که به‌وقوع می‌پیوندد برای این است که در آن خانواده نماز جایگاهی ندارد.</p>
      <p>آیت‌الله میرعمادی با یادآوری این‌که نماز سبب پاکی و تربیت درست فرزند می‌شود؛ لذا خانواده‌ها اگر می‌خواهند فرزندان‌شان درست تربیت شوند به نماز اهمیت دهند، افزود: نماز در شکل‌گیری صحیح روابط اجتماعی مؤثر است؛ کمااینکه اگر یک خانواده به نماز اهمیت دهد آن خانواده از نظر مردم متدین، آبرومند، مؤمن و مقید به حلال و حرام خواهد بود.</p>
      <p>وی ادامه داد: مسئله نماز آن‌قدر اهمیت دارد که امام جعفرصادق(ع) وقتی در حال وداع با دنیا است دستور می‌دهد خانواده‌اش جمع شوند و آخرین جمله و وصیتش این بود: «شفاعت ما به کسی‌که نماز را سبک بشمارد، نمی‌رسد».</p>
      <p>نماینده ولی‌فقیه در لرستان با اشاره به اهمیت نماز در مدرسه، عنوان کرد: نماز در مدرسه خیلی مهم است چون باعث تربیت صحیح می‌شود و علاوه‌بر این جایگاه تعلیم و تربیت را ارتقا می‌دهد و روابط معلم و دانش‌آموز را محترمانه می‌سازد.</p>
      <p>این مفسر قرآن‌کریم گفت: امروز یکی‌از دغدغه‌های آموزش و پرورش این است که روابط دانش‌آموز با معلم، روابط سالم و محترمانه نیست و اگر نماز جدی گرفته شود در محیط مدرسه تأثیرگذار خواهد بود؛ این در حالی‌است که در منابع دینی ما نیز به نماز در مدرسه و خانواده تأکید شده است؛ پس می‌توان گفت اثر تربیتی نماز تقرب به خدا، یاد خدا، روابط سالم و صحیح بین افراد جامعه، پاکی و طهارت و دوری از گناه و معصیت است، حضرت ابراهیم(ع) نیز وقتی خانه کعبه را بنا نهاد، دست به دعا برداشت و فرمود: «خدایا من و خانواده‌ام را جزو نمازگزاران قرار بده».</p>
      <p>انتهای پیام</p>
    </article>
  </body>
</html>