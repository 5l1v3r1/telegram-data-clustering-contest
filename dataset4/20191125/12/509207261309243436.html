<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/a-rendorseg-otodszor-is-bocsanatot-ker-amiert-jogellenesen-akadalyozta-a-tibet-melletti-tuntetest"/>
    <meta property="og:site_name" content="444"/>
    <meta property="article:published_time" content="2019-11-25T12:13:21+00:00"/>
    <meta property="og:title" content="A rendőrség ötödször is bocsánatot kér, amiért jogellenesen akadályozta a Tibet melletti tüntetést"/>
    <meta property="og:description" content="A Magyarországra érkező kínai vezetők nem láthatnak tibeti zászlót, akkor sem, ha ehhez törvénytelen akciók szükségesek."/>
  </head>
  <body>
    <article>
      <h1>A rendőrség ötödször is bocsánatot kér, amiért jogellenesen akadályozta a Tibet melletti tüntetést</h1>
      <address><time datetime="2019-11-25T12:13:21+00:00">25 Nov 2019, 12:13</time> by <a rel="author">Urfi Péter</a></address>
      <p>Rövid <a href="http://www.police.hu/hu/hirek-es-informaciok/legfrissebb-hireink/helyi-hirek/kozlemeny-55">közleményben</a> kért elnézést a Budapesti Rendőr-főkapitányság, valamint a Készenléti Rendőrség, amiért a kínai miniszterelnök 2017 novemberi látogatása alatt három különböző napon „jogellenesen korlátozta Hendrei Tibor József és Dorje Karma véleménynyilvánítási szabadsághoz és személyes szabadságához fűződő személyiségi jogait.”</p>
      <p>A Tibetet Segítő Társaság ehhez <a href="http://os.mti.hu/hirek/148980/a_tibetet_segito_tarsasag_kozlemenye">hozzáteszi</a>, hogy </p>
      <blockquote>ez már ötödször történik meg.</blockquote>
      <p>„Valami nem stimmel a Rendőségnél, vagy a szakértelemmel vagy a jog értelmezésével” - írják az érintettek, akik közleményük szerint kártérítést is kapnak.</p>
      <figure>
        <iframe src="https://www.youtube.com/embed/TnfTf2CGeGA" width="640" height="360" data-service="Youtube" scrolling="no"/>
      </figure>
      <p>Annak idején a 444 <a href="https://444.hu/2017/11/26/feltucat-rendor-ment-neki-a-ferfinak-csak-mert-fel-akart-emelni-egy-tibeti-zaszlot-budapesten">írta meg</a>, hogy féltucat rendőr ment neki Hendrey Tibornak, csak mert fel akart emelni egy tibeti zászlót Budapesten, és az esetről készített videót is közzétettük. Ezzel nagyjából egyidőben Dorje Karma egyetemi oktatót el is vitték és 4 órára bezárták a rendőrök, mert egy tibeti zászlóval sétált a kínai delegáció útvonala melletti járdán. Ezt Pintér Sándor belügyminiszter <a href="https://444.hu/2017/12/13/tibeti-zaszlot-lobogtatott-az-elte-tanara-negy-orara-bevittek-a-rendorok">válaszából</a> tudhattuk meg, aki állította: minden jogszerűen történt.</p>
      <p>Pedig a belügyminiszternek is tudnia kellett, hogy a magyar bíróság hogyan döntött eddig a Tibet kínai megszállása ellen tiltakozók vegzálásáról. A rendőrségnek <a href="https://444.hu/2016/04/25/megint-fizethet-a-rendorseg-mert-elinteztek-hogy-kinai-politkusok-ne-lathassanak-tibetert-tuntetoket-budapesten">újra és újra </a>százezres vagy akár milliós kártérítéseket fizetnie, mert újra és újra előadják azt a koreográfiát, hogy amikor közeledik a kommunista diktatúra diplomáciai konvoja, pont azokban a másodpercekben igazoltatják a tüntetőket, akik így nem tudják felmutatni a Tibet-zászlót. Ennek továbbfejlesztett, és szintén többször megismételt változata, amikor inkább előre rács mögé dugják azokat, akiknél Tibet-zászlót látnak. Ezt a bíróság újra és újra jogellenesnek ítéli, a rendőrség pedig újra és újra kártérítést fizet az adófizetők pénzéből.</p>
      <p>Ellenzékben a Fidesz és a KDNP még <a href="https://444.hu/2017/11/27/balog-miniszter-2008-ban-meg-torvenyjavaslatot-nyujtott-be-tibet-autonomiajaert-semjen-zsolt-pedig-orommel-tamogatta">törvényjavaslatot</a> nyújtott be Tibet autonómiájáért, 2008-ban Balog Zoltán még sajátkezűleg <a href="https://444.hu/2017/11/27/balog-zoltannak-arrol-sincs-fogalma-hogy-eppen-melyik-kinai-latogatott-budapestre">lengetett</a> tibeti zászlót tiltakozásul a Kossuth téren, pont mikor egy száz tagú kínai delegáció volt látogatáson Gyurcsány Ferenc akkori miniszterelnöknél.</p>
      <figure>
        <img src="https://4cdn.hu/kraken/image/upload/s--t3izxd4j--/c_limit,w_1160/75aqEu3O6c8nCG7Zs.jpeg"/>
      </figure>
      <p>2011-ben azonban Orbán Viktor miniszterelnök előre megmondta, hogy fellépnek a nem megfelelő célokért tüntetők ellen. A parlamenti jegyzőkönyv szerint <a href="https://444.hu/2017/11/29/ma-is-rendorok-akadalyoztak-meg-hogy-a-kinai-kormanyfo-tibet-zaszlot-lasson-budapesten">kifejtette</a>, hogy „nem kívánjuk megakadályozni egyetlenegy külföldi látogatással kapcsolatban szerveződő tüntetés vagy demonstráció létrejöttét”, „ugyanakkor elvárjuk minden tüntetőtől azt, hogy ne lerombolni akarja azokat az állami célokat, amelyek Magyarország érdekét szolgálják. <i>(Felzúdulás, közbeszólások az MSZP padsoraiban.) </i>Ezért kifejezetten mindig is föl fogunk lépni az olyan típusú megmozdulásokkal szemben a törvény adta lehetőségeken belül...”</p>
      <p>Az elmúlt 8 év tapasztalatai alapján ezt annyival érdemes kiegészíteni, hogy a törvény adta lehetőségeken kívül is.</p>
    </article>
  </body>
</html>