<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402573/%D9%86%D9%85%D8%A7%DB%8C%D8%B4%DA%AF%D8%A7%D9%87%DB%8C-%D8%A8%D8%A7-%DB%B4%DB%B1-%D8%A7%D8%AB%D8%B1-%D8%A7%D8%B2-%D8%AF%D9%88%D8%B1%D9%87-%DA%A9%D9%84%D8%A7%D8%B3%DB%8C%DA%A9-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:15:16+00:00"/>
    <meta property="og:title" content="نمایشگاهی با ۴۱ اثر از دوره کلاسیک ایران"/>
    <meta property="og:description" content="چهارمین نمایشگاه «کلکسیونر» با ۴۱ اثر  از ۳۳ هنرمند از دوره کلاسیک ایران که پلی از نگارگری ایرانی به نقاشی نوگرا بودند، برگزار می‌شود."/>
  </head>
  <body>
    <article>
      <h1>نمایشگاهی با ۴۱ اثر از دوره کلاسیک ایران</h1>
      <address>
        <time datetime="2019-11-25T12:15:16+00:00">25 Nov 2019, 12:15</time>
      </address>
      <p>چهارمین نمایشگاه «کلکسیونر» با ۴۱ اثر  از ۳۳ هنرمند از دوره کلاسیک ایران که پلی از نگارگری ایرانی به نقاشی نوگرا بودند، برگزار می‌شود.</p>
      <p>به گزارش ایسنا، سلسه نمایشگاه‌های «کلکسیونر» که هر سال با همکاری مجموعه‌داران و گالری‌داران دایر می‌شود، سعی داشته با ارتباط موثر با مجموعه‌داران هنر، دسترسی به مجموعۀ آثار مجموعه‌داران و سرمایه‌گذاران را فراهم کند و پلی برای تبادل، ارتباط و همچنین فروش آثار آنها باشد و شبکه‌ای از گالری‌داران، صاحبان آثار و همچنین خریداران را به یکدیگر متصل کند.</p>
      <p>از اردیبهشت سال ۹۷ تاکنون سه دورۀ نمایشگاه آثار پیشکسوت با همراهی مجموعه‌داران و حضور آثاری از دیگر گالری‌ها برگزار شده است و اکنون در چهارمین دوره کلکسیونر آثاری از سه دوره پیشین، با نقاشی‌های دورۀ کلاسیک ایران که پلی از نگارگری ایرانی به نقاشی نوگرا بودند را به نمایش می‌گذارد و آثاری شیوه‌های دورۀ گذار عهد کریم‌خان و عهد ناصری، پرتره‌های قاجاری، نقاشی‌های قهوه‌خانه‌ای، پیکره‌نگاری‌های درباری و طبیعت‌نگاری‌های دوره پهلوی و نقاشی‌هایی آکادمیک از شاگردان مستقیم کمال‌الملک و دیگر هنرمندان مکتب کمال‌الملک از کلاسیسیم تا ناتورالیسم را در خود جای داده است.</p>
      <p>در اولین سلسله نمایشگاه‌های «کلکسیونر» بیش از ۵۰ اثر و در دومین و سومین دوره آن، مجموعه‌داران با مشارکت خود، به ترتیب با بیش از ۷۰ و ۷۸ اثر از هنرمندان کلاسیک، سرشناس معاصر و جوانان پیشرو را گرد هم آوردند و اکنون در «کلکسیونر» چهارم آثاری از ۳۳ هنرمند کلاسیک حضور خواهد داشت.</p>
      <p>آثاری که در نمایشگاه ارائه شده‌اند ۴۱ اثر از هنرمندان و مشاهیری چون محمود اولیا، عباس بلوکی‌فر، مصورالممالک، محمود زنگنه، علی‌محمد حیدریان، حسین قوللرآغاسی، مهدی تائب‌، رسام ارژنگی، اسماعیل باجالانلو، علی‌اکبر صنعتی، عیسی بهادری، منوچهر نیازی، اسدالله حسینی نقاش‌باشی، اسماعیل آشتیانی، مصطفی نجم، علی پی‌جم، حبیب نقاش، میشا شهبازیان، محسن سهیلی، یرواند نهاپاتیان، سمبات درکیورغیان، محمدحبیب محمدی، مصطفی حمیدی، صدرالدین شایسته، علی محمودی، ابراهیم پورعباس، حسین صفورزاده، داوود امدادیان، الکساندر نرسیسیان، یعقوب امدادیان و دیگر پرده‌های درویشی و پرتره‌های قاجاری و پهلوی برای علاقه‌مندان به هنر جمع‌آوری شده و به نمایش گذاشته می‌شود.</p>
      <p>نمایش این آثار در گالری آرتیبیشن ساعت ۱۶ روز جمعه (هشتم آذر ماه) افتتاح می‌شود و تا ۱۷ آذر نیز ادامه دارد.</p>
      <p>امکان بازدید از این نمایشگاه در روز افتتاحیه از ساعت ۱۶ تا ۲۱، در روزهای بعدی از ساعت ۱۱ تا ۲۰ و در روزهای تعطیل از ساعت ۱۶ تا ۲۰ فراهم است.</p>
      <p>گالری آرتیبیشن در خیابان شریعتی، بالاتر از همت، خیابان گل نبی، میدان کتابی(احمدی روشن)، خیابان ساسانی‌پور، خیابان دریا (قندی)، پلاک ۶ واقع شده است.</p>
      <p>انتهای پیام</p>
    </article>
  </body>
</html>