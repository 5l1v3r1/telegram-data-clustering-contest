<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780827/%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98-%D8%B3%D8%A7%D8%AE%D8%AA-%D8%A7%DB%8C%D8%B1%D8%A7%D9%86-%D8%AA%D8%A7%DB%8C%DB%8C%D8%AF%DB%8C%D9%87-%D8%A7%D8%B1%D9%88%D9%BE%D8%A7-%DA%AF%D8%B1%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:58:59+00:00"/>
    <meta property="og:title" content="«سانتریفیوژ» ساخت‌ ایران تاییدیه اروپا گرفت"/>
    <meta property="og:description" content="محققان ایرانی در یک شرکت دانش‌بنیان موفق به تولید دستگاه سانتریفیوژ آزمایشگاهی شده‌اند که این دستگاه تاییدیه اروپا را اخذ کرد."/>
  </head>
  <body>
    <article>
      <h1>«سانتریفیوژ» ساخت‌ ایران تاییدیه اروپا گرفت</h1>
      <address><time datetime="2019-11-25T12:58:59+00:00">25 Nov 2019, 12:58</time> by <a rel="author" href="https://www.mehrnews.com/archive?jr=137" target="_blank">میترا سعیدی کیا</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از معاونت علمی و فناوری ریاست جمهوری،  سانتریفیوژ دستگاهی است که توسط نیروی گریز از مرکز، ذرات معلق را با چرخش توسط یک موتورالکتریکی، از مایع جدا می کند. همچنین می تواند باعث تفکیک دو مایع با تراکم متفاوت شود.</p>
      <p>غلامعلی فلاتی مدیر یک شرکتی دانش‌بنیان که در زمینه تولید تجهیزات و لوازم پزشکی و آزمایشگاهی فعال است گفت: دستگاه سانتریفیوژ تولید این شرکت توانسته مجوز و تاییدهای اتحادیه اروپا را کسب کند.</p>
      <p>وی درباره عملکرد و کاربرد این دستگاه توضیح داد: دستگاه سانتریفیوژ یکی از تجهیزات مهم و پرکاربرد در مراکز علمی و آزمایشگاهی است. این دستگاه با نوع عملکردی که دارد (چرخش ۲۰ هزار دور در دقیقه) بسیاری از نیازهای جامعه علمی و پزشکی کشور را مرتفع می‌کند.</p>
      <p>وی ادامه داد: به طور مثال در آزمایشگاه‌های پزشکی، پس از انجام خون‌گیری از فرد، مراکز برای انجام تحقیقات پزشکی نیاز به این دارند که ترکیبات خون را از هم جدا کنند، برای این‌که جداسازی صورت بگیرد، خون را در داخل دستگاه سانتریفیوژ قرار می دهند.  این دستگاه هم به دلیل ویژگی که دارد (چرخش ۲۰ هزار دور در دقیقه) شرایط مورد نیاز برای انجام مراحل بعد را فراهم می‌کند.</p>
      <p>به گفته فلاتی، این دستگاه نمونه مشابه داخلی ندارد. ولی نمونه مشابه خارجی این محصول از مبادی رسمی و غیررسمی به کشور وارد می‌شود.</p>
      <p>وی یادآور شد: این شرکت توانایی تولید و پوشش نیاز داخلی را دارد و تلاش‌های بسیاری برای جلوگیری از ورود نمونه مشابه خارجی صورت گرفته است و امیدواریم این تلاش‌ها به ثمر نشسته و از واردات این‌گونه تولیدات به کشور جلوگیری شود.</p>
      <p>فلاتی درباره صادرات این محصول و میزان ارزآوری که برای کشور داشته است، گفت: این محصول به کشور ترکیه صادر شده است و طی یک سال اخیر توانسته ۳۰ هزار یورو ارزآوری داشته باشد. با تولیدات این شرکت برای ۳۰ نفر به طور مستقیم اشتغالزایی ایجاد شده است.</p>
    </article>
  </body>
</html>