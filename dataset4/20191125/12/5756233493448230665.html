<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623313/%D9%BE%D8%B3%D8%B1-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1%DB%8C-%D8%A7%D8%B3%D8%A8%D9%82-%D8%B3%D9%88%D8%B1%DB%8C%D9%87-%D8%AF%D8%B1-%D8%A7%D8%B2%D8%A7%DB%8C-%D8%A7%D9%81%D8%B4%D8%A7%DB%8C-%D9%85%D8%AD%D9%84-%D8%AC%D8%B3%D8%AF-%D8%AC%D8%A7%D8%B3%D9%88%D8%B3-%D9%85%D9%88%D8%B3%D8%A7%D8%AF-%D8%AF%D8%B1%D8%AE%D9%88%D8%A7%D8%B3%D8%AA-%D9%BE%D9%88%D9%84-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="پسر رئیس‌جمهوری اسبق سوریه در ازای افشای محل جسد جاسوس موساد درخواست پول کرد"/>
    <meta property="og:description" content="یک سایت نیوزیلندی اعلام کرد، پسر امین حافظ، رئیس‌جمهوری اسبق سوریه که بر عملیات اعدام جاسوس معروف موساد نظارت داشت، در ازای فاش کردن مکان جسد این جاسوس موساد درخواست پول کرده است."/>
  </head>
  <body>
    <article>
      <h1>پسر رئیس‌جمهوری اسبق سوریه در ازای افشای محل جسد جاسوس موساد درخواست پول کرد</h1>
      <address>
        <time datetime="2019-11-25T12:04:00+00:00">25 Nov 2019, 12:04</time>
      </address>
      <p>
        <i>یک سایت نیوزیلندی اعلام کرد، پسر امین حافظ، رئیس‌جمهوری اسبق سوریه که بر عملیات اعدام جاسوس معروف موساد نظارت داشت، در ازای فاش کردن مکان جسد این جاسوس موساد درخواست پول کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سایت "نیوزهاب" اعلام کرد: جاسوس‌های نیوزیلندی به دنبال اسناد و مدارکی هستند که به نظر می‌رسد نزد پناهنده سوری به نام خالد الحافظ، پسر امین الحافظ، رئیس‌جمهوری اسبق سوریه باشد که در شهر آکلند سکونت دارد. امین الحافظ بر عملیات اعدام الی کوهن، جاسوس معروف موساد و دفن محرمانه جسد وی نظارت داشت.</p>
      <p>خالد الحافظ به این سایت گفت: من پسر تنها کسی روی این کره خاکی هستم که جای جسد کوهن را می‌داند.</p>
      <p>خالد گفت که سرویس اطلاعات امنیت نیوزیلند از دو سال پیش با او تماس برقرار کرده‌اند و او با سرویس اطلاعات امنیت نیوزیلند در مأموریت مشترکی با موساد اسرائیل برای کمک به کشف محل جسد همکاری کرده است.</p>
      <p>خالد به این سایت گفت: من این کار را به خاطر پول و یا موساد انجام ندادم. من فقط می‌خواستم به خاطر زن و فرزندان کوهن این کار را بکنم.</p>
      <p>خالد سال میلادی گذشته پیامی را از مزدور مخفی نیوزیلند به نام کارل دریافت کرد که به عنوان میانجیگر بین وی و موساد فعالیت می‌کرد. مضمون این پیام این بود: سخنت را به شرکایمان (موساد) منتقل کردم و منتظر پاسخ هستم.</p>
      <p>خالد گفت: آن‌ها خواهان کمک من شدند. مزدوران از من خواستند با دوستان نزدیک پدرم صحبت کنم.</p>
      <p>خالد شرط گذاشت که قبل از اتخاذ هرگونه اقدامی یک میلیون دلار بگیرد. مزدور پاسخ داد: این کار را خواهیم کرد. بعد خالد شماره حساب خود را برای او فرستاد اما موساد پاسخ نداد و معامله فسخ شد.</p>
      <p>رژیم صهیونیستی برای بازپس‌گیری جسد کوهن تلاش زیادی کرد. این رژیم در سال ۲۰۱۸ ساعت کوهن را پس گرفت. بنیامین نتانیاهو، نخست‌وزیر این رژیم از روسیه خواست بر سوریه برای مشخص کردن مکان جسد کوهن فشار بیاورد.</p>
      <p>خالد می‌گوید که می‌توانست معمایی را که ۵۳ سال بدون حل باقی مانده بود حل کند اما پرونده جسد کوهن هنوز حل نشده است. سفیر اسرائیل و نخست‌وزیر نیوزیلند واکنشی به این خبر نداشته‌اند.</p>
    </article>
  </body>
</html>