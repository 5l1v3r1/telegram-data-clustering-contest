<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90497"/>
    <meta property="og:site_name" content="Denník politika"/>
    <meta property="article:published_time" content="2019-11-25T12:35:18+00:00"/>
    <meta property="og:title" content="Foto: Krádež auta sa zmenila na grotesku, opitý majiteľ čakal v cele na vytriezvenie"/>
    <meta property="og:description" content="25.11.2019 (Webnoviny.sk) – Kuriózny prípad riešili nitrianski péemječkári. Policajti hľadali Daciu Duster, ktorá zmizla z Alexyho ulice v Nitre. Hľadané auto krátko po nahlásení objavili na Jurkovičovej ulici. Zaparkoval ho tu majiteľ, ktorý si to však nepamätal. Ako informovala nitrianska krajská polícia, k autu prišiel pod vplyvom alkoholu s fľašou v ruke. Sadol si do kufra auta a popíjal ďalej. Hľadal pritom niekoho, kto ho odvezie domov."/>
  </head>
  <body>
    <article>
      <h1>Foto: Krádež auta sa zmenila na grotesku, opitý majiteľ čakal v cele na vytriezvenie</h1>
      <address><time datetime="2019-11-25T12:35:18+00:00">25 Nov 2019, 12:35</time> by <a rel="author">Webnoviny</a></address>
      <p>25.11.2019 (Webnoviny.sk) – Kuriózny prípad riešili nitrianski péemječkári. Policajti hľadali Daciu Duster, ktorá zmizla z Alexyho ulice v Nitre. Hľadané auto krátko po nahlásení objavili na Jurkovičovej ulici. Zaparkoval ho tu majiteľ, ktorý si to však nepamätal. Ako informovala nitrianska krajská polícia, k autu prišiel pod vplyvom alkoholu s fľašou v ruke. Sadol si do kufra auta a popíjal ďalej. Hľadal pritom niekoho, kto ho odvezie domov.</p>
      <p>Asi o dve hodiny hlásila ďalšia policajná hliadka, že na Mikovíniho ulici kontrolovali vodiča, ktorý nemal na vozidle zapnuté svetlá. Na prekvapenie všetkých išlo o “<i>hľadanú</i>“ Daciu a jej majiteľa. Namerali 1,75 promile alkoholu v dychu.</p>
      <p>Policajti mu zadržali vodičský preukaz. Vodič čaká v policajnej cele na vytriezvenie a ďalšie procesné úkony. Poverený príslušník totiž začal trestné stíhanie pre ohrozenie pod vplyvom návykovej látky.</p>
      <p>Viac k témam: <a href="https://www.webnoviny.sk/tag/kradez-auta/"><u>krádež auta</u></a><br/>Zdroj: Webnoviny.sk – <a href="https://www.webnoviny.sk/foto-kradez-auta-sa-zmenila-na-grotesku-opity-majitel-cakal-v-cele-na-vytriezvenie/"><u>Foto: Krádež auta sa zmenila na grotesku, opitý majiteľ čakal v cele na vytriezvenie</u></a> © SITA Všetky práva vyhradené.</p>
    </article>
  </body>
</html>