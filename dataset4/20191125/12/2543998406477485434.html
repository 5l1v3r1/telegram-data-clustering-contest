<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/171097/stojanovic-marakana-ima-cudnu-moc-istorija-ponovi"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Stojanović: &quot;Marakana&quot; ima čudnu moć, istorija da se ponovi"/>
    <meta property="og:description" content="Legendarni golman i kapiten Crvene zvezde Stevan Dika Stojanović, učesnik čuvenog meča protiv minhenskog Bajerna 1991. godine, kaže da bi remi izabranika Vladana Milojevića sa bavarskim gigantom skoro sigurno doneo evropsko proleće."/>
  </head>
  <body>
    <article>
      <h1>Stojanović: "Marakana" ima čudnu moć, istorija da se ponovi</h1>
      <h2>Legendarni golman i kapiten Crvene zvezde Stevan Dika Stojanović, učesnik čuvenog meča protiv minhenskog Bajerna 1991. godine, kaže da bi remi izabranika Vladana Milojevića sa bavarskim gigantom skoro sigurno doneo evropsko proleće.</h2>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author">Republika</a></address>
      <p>Stojanović priznaje da se od 1991. do danas odnos snaga u fudbalu mnogo promenio, pre svega zbog snage novca.</p>
      <p>- Meč ima veliku težinu jer može da nam donese proleće u Evropi. Kad bismo odigrali nerešeno napravili bismo značajan iskorak ka plasmanu u Ligu Evrope, dok bi pobeda bila fenomenalno dostignuće. Nadam se da igrači Zvezde neće podleći utisku javnosti da će Bajern doći bez imperativa u Beograd, sa drugim timom, jer je već obavio posao u Ligi šampiona - rekao je Stojanović za klupski sajt.</p>
      <p>U prilog tome konstatovao je da u Bajernu igraju sve vrhunski igrači i činjenicu da trijumf u LŠ vredi 2,7 miliona evra kao nagrada od UEFA.</p>
      <p>- Bajern je favorit, ali Zvezda poslednje tri sezone ima rutinu igranja ovakvih utakmica. Verujem da će naš tim igrati svoju igrati i probati da pobedi. Ne sumnjam da će priprema meča biti odrađena od strane stručnog štaba na pravi način, trener Vladan Milojević neće morati mnogo ni da motiviše tim - naveo je Stojanović, uz napomenu da je zadovoljan samim učešćem u LŠ, a da je sve ostalo premija.</p>
      <p>- Mnogo je favorita dolazilo na "Marakanu" i odlazilo pognutih glava. Ima ova Marakana neku čudnu moć, nikad se ne zna. Možda se istorija ponovi.</p>
      <p>Stojanović se prisetio i epskih duela sa Bajernom i čuvenih 2:2 u Beogradu za plasman u finale Kupa evropskih šampiona u godini kada je Zvezda bila prvak Evrope.</p>
      <p>- Tek sad trezveno razmišljam o tim utakmicama, a sećam se više onog revanša jer su nas svi već videli u finalu. A, nas je čekalo 90 minuta paklene borbe jer smo znali šta su Nemci. Krilatica kaže "Svi igraju fudbal a Nemci pobeđuju“. To se umalo i ovde dogodilo, iako smo prvo poluvreme odigrali fenomenalno, imali mnogo šansi, Mihajlović postigao gol na vreme, a naši igrači bili pomalo sebični. Sećam se da nam je trener Ljupko Petrović na poluvremenu rekao "Samo se vi igrajte fudbala, ovo su Nemci".</p>
      <p>Jedan od upečatljivijih trenutaka tada bio je i izjednačujući gol Nemaca kada je posle šuta Augentalera lopta prošla kroz noge Stojanoviću.</p>
      <p>- Bitno je da smo prošli, taj gol se pamti i prepričava i danas. Kad sam ga primio bilo mi je u glavi samo da i sa tim rezultatom prolazimo. Motivisao sam sebe samo činjenicom da smo sa 1:1 išli dalje. Međutim, usledio je drugi i počela je drama. Bilo je kao u ringu, oni napad, mi napad, stativa. Neverovatne slike, a onda naš gol, pa četiri minuta pakla. Mi smo na terenu manje strahovali od svih ostalih jer je drugačije kad si akter. Kraj i fenomenalno slavlje, ali zaslužili smo da prođemo jer smo taj ciklus odigrali maestralno. Od četiri poluvremena sa Bajernom u tri smo bili daleko bolji - zaključio je on.</p>
      <p>Utakmica 5. kola B grupe Lige šampiona Crvena zvezda - Bajern zakazan je za sutra na stadionu "Rajko Mitić" od 21 sat.</p>
      <related>
        <h4>Pročitajte još:</h4>
        <a href="http://republika.rs/sport/fudbal/171077/Najdoski-Zvezda-moze-srusi-Bajern-fudbal-ceni-hrabre-postene"/>
        <a href="http://republika.rs/sport/fudbal/170950/Ilija-Gromovnik-Zvezda-moze-opet-srusi-Bajern-verujem"/>
        <a href="http://republika.rs/sport/fudbal/170926/Jedan-najboljih-najpoznatijih-centru-Marakane-Milioner-glavni-arbitar-susreta-Zvezde-Bajerna"/>
        <a href="http://republika.rs/sport/fudbal/170882/Protiv-Bajerna-ocekujem-punu-Marakanu"/>
        <a href="http://republika.rs/sport/fudbal/170659/Zvezdina-legenda-smiruje-strasti-pred-Bajern-pobedio-Nemce-moras-razmisljas-njihov-nacin"/>
      </related>
    </article>
  </body>
</html>