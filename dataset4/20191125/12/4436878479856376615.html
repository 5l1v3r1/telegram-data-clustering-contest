<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191646/mossos/forcen/desnonament/26/persones/barcelona/detenen/vei"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T12:48:00+00:00"/>
    <meta property="og:title" content="Els Mossos forcen un desnonament de 26 persones a Barcelona i detenen un veí"/>
    <meta property="og:description" content="La policia catalana ha carregat contra un grup de persones que volia impedir l'execució de l'ordre judicial"/>
  </head>
  <body>
    <article>
      <h1>Els Mossos forcen un desnonament de 26 persones a Barcelona i detenen un veí</h1>
      <h2>La policia catalana ha carregat contra un grup de persones que volia impedir l'execució de l'ordre judicial</h2>
      <address><time datetime="2019-11-25T12:48:00+00:00">25 Nov 2019, 12:48</time> by <a rel="author">Andreu Merino</a></address>
      <p>Els Mossos d'Esquadra han detingut aquest dilluns un home i han identificat un mínim de quatre persones en un desnonament al carrer Mare de Déu de Montserrat de Barcelona, al barri de Vallcarca. El detingut està acusat de resistència i atemptat contra agents de l'autoritat, mentre que els identificats seran investigats per un delicte de desobediència.<br/><br/>Tots formaven part del grup que ha intentat impedir l'accés de la comitiva judicial, i els agents han començat a apartar-les una a una. Segons fonts policials, alguns dels presents s'hi han resistit i els Mossos han recorregut a l'ús "indispensable" de la força per alliberar l'accés. L'actuació policial ha forçat el desallotjament de 26 persones, entre les quals quatre menors d'edat i una dona embarassada.<br/><br/>El d'aquest dilluns era el tercer intent de desnonament d'aquest edifici, propietat de la congregació de les Missioneres Eucarístiques de Natzaret, amb seu a Madrid. <b>NacióDigital </b>s'hi ha posat en contacte però les responsables de la congregació han rebutjat fer cap declaració.</p>
      <figure>
        <iframe data-src="https://twitter.com/naciodigital/status/1198932080282996737?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Segons el Sindicat d'Habitatge de Vallcarca, les famílies han estat estafades. La congregació hauria arrendat l'edifici a un particular i aquest, sense cap permís, l'hauria rellogat a les famílies que avui han estat desnonades, que li pagaven un lloguer mensual. <br/><br/>Les mateixes fonts apunten que els llogaters en van ser conscients quan va arribar la primera ordre de desnonament i que, des d'aleshores, han negociat amb la congregació per trobar una solució. De fet, asseguren que la congregació va arribar a posar sobre la taula una proposta de venda de l'immoble a canvi d'1,2 milions d'euros, però els veïns la van rebutjar perquè el bloc està taxat en 700.000 euros.<br/><br/>Les persones desnonades han quedat en mans dels serveis socials de l'Ajuntament de Barcelona, ja que segons el sindicat no disposen d'alternativa habitacional.<br/><br/><b>Via lliure per als Mossos</b><br/><br/>L'actuació policial d'aquest dilluns arriba després que el 12 de novembre el Parlament avalés la intervenció dels Mossos en casos de desnonaments amb menors. Junts per Catalunya i el PSC van rebutjar vetar l'ús de la força en aquests casos, tal com havien demanat els comuns amb el suport d'ERC i la CUP. <br/><br/>El conseller d'Interior, Miquel Buch, sempre ha defensat les actuacions del cos en desnonaments. Al ple del Parlament del 29 de maig, Buch va argumentar que els Mossos no executen desnonaments, sinó que es limiten a fer complir les ordres judicials. <br/><br/>Amb tot, el cos ha estat al centre de la polèmica en diversos desnonaments. El cos fins i tot va anunciar <a href="https://www.naciodigital.cat/noticia/187686/mossos/obriran/investigacio/interna/sobre/carregues/desnonament/sants">una investigació interna</a> per les càrregues policials instants després que un nombrós grup de veïns aturés un desnonament al barri de Sants de Barcelona el 19 de setembre. <br/> </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>