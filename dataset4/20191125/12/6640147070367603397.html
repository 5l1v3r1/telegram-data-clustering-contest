<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/la-banca-europea-per-gli-investimenti-concede-350-milioni-di-euro-a-tim-per-lo-sviluppo-4g-e-5g/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="La Banca europea per gli investimenti concede 350 milioni di euro a TIM per lo sviluppo 4G e 5G | Tom's Hardware"/>
    <meta property="og:description" content="La BEI ha concesso 350 milioni di euro a TIM per lo sviluppo delle reti 4G e 5G. Si parla di potenziamento, miglioramento della copertura, etc."/>
  </head>
  <body>
    <article>
      <h1>La Banca europea per gli investimenti concede 350 milioni di euro a TIM per lo sviluppo 4G e 5G | Tom's Hardware</h1>
      <address>
        <time datetime="2019-11-25T12:32:00+00:00">25 Nov 2019, 12:32</time>
      </address>
      <p>La <b>Banca europea per gli investimenti</b> (BEI) ha concesso <b>un prestito a sei anni di 350 milioni di euro a </b><a href="https://www.telecomitalia.com/tit/it/stampa/press-releases-notes.html">TIM</a> da dedicare agli investimenti nel biennio 2019-2020 per <b>l’evoluzione della rete mobile ultra broadband 4G e 5G</b>. Questa operazione finanziaria rientra tra i piani UE dedicati allo sviluppo delle reti infrastrutturali di telecomunicazione, la riduzione del digital divide, il raggiungimento degli obbiettivi dell’Agenda digitale europea e l’impegno per lo sviluppo delle aree meno avvantaggiate dell’Unione.</p>
      <figure>
        <img src="https://www.tomshw.it/images/images/2019/07/tim-netbook-44850.768x432.jpg"/>
      </figure>
      <p>Oggi TIM ha confermato che la sfida è fornire connessioni per la rete telefonica mobile di ultima generazione capaci di fornire maggiore velocità, banda passante e massima copertura per imprese e popolazione. “È questa la finalità del piano di investimenti di TIM per le infrastrutture destinate alla telefonia mobile sostenuto della Banca europea per gli investimenti (BEI) con un prestito a sei anni di 350 milioni di euro, firmato oggi a Roma dal Vicepresidente di BEI, Dario Scannapieco, e dall’Amministratore Delegato di TIM, Luigi Gubitosi”, spiega TIM.</p>
      <p>Nello specifico si parla di un impegno per <a href="https://www.tomshw.it/altro/tim-accende-il-5g-e-presenta-i-servizi-digitali-del-futuro/">l’implementazione del 5G</a>, annunciato da TIM lo scorso giugno, e il potenziamento della rete mobile esistente sfruttando la tecnologia 4G/LTE (Long Term Evolution). Il primo obiettivo quindi sarà di completare la copertura 4G outdoor per le connessioni mobili ultraveloci nel biennio 2019-2020. Aumentale la capacità della rete per far fronte alla forte crescita del traffico, con velocità massime di navigazione 5G fino a 2 Gbps in download. Senza contare l’espansione dei servizi commerciali a banda larga 5G e 4G/LTE in tutto il territorio italiano, comprese le soluzioni di accesso wireless fisso.</p>
      <p>“Sul totale degli investimenti previsti da TIM, <b>il 30% è destinato al Sud Italia</b>“, conclude TIM.</p>
    </article>
  </body>
</html>