<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/gazprom-principalul-furnizor-extern-de-gaze-al-romaniei/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T12:51:04+00:00"/>
    <meta property="og:title" content="Gazprom, principalul furnizor extern de gaze al României"/>
    <meta property="og:description" content="Rușii au redevenit direct interesați de piața noastră și au aplicat discounturi, pentru a concura cu traderii din Vest menționați, și cu producătorii locali"/>
  </head>
  <body>
    <article>
      <h6 class="kicker">Direct din Rusia</h6>
      <h1>Gazprom, principalul furnizor extern de gaze al României</h1>
      <address><time datetime="2019-11-25T12:51:04+00:00">25 Nov 2019, 12:51</time> by <a rel="author">Mihai Soare</a></address>
      <p>
        <b>De sâmbătă, 23 noiembrie, principala sursă de import a gazelor a redevenit Rusia, în mod direct așa cum era până acum 5 ani. Pe gazoductul Isaccea – Negru Vodă vin, via Ucraina, 6 milioane de metri cubi zilnic. De la Viena, via Ungaria, vin doar 5 milioane. De aproape doi ani, Ungaria era țara de unde se aduceau cele mai multe gaze de import.</b>
      </p>
      <p>Sigur, la Viena, ajunge tot gaz de proveniență rusească, însă îl vând în zona noastră diverși alți comercianți de energie, unii dintre cei mai mari jucători fiind ungurii de la MOL și austriecii de la Petrom. Acum însă, paradigma este schimbată, întrucât pe Isaccea nu vine decât gaz direct de la Gazprom. Aceasta înseamnă că rușii au redevenit direct interesați de piața noastră și au aplicat discount-uri, pentru a concura cu traderii din Vest menționați, dar și cu producătorii locali, Petrom și Romgaz. Este de menționat că Petrom este , în același timp, al doilea cel mai mare producător de gaze și primul importator, ceea ce îl face, în fapt, cel mai mare jucător din piațaă. Potrivit ultimului raport financiar, vânzările totale de gaz ale Petrom au crescut, în ciuda scăderii destul de accentuate a producției, adică austriecii și-au făcut calculele și au lăsat sondele să se mai și “odihnească”, preferând comerțul cu gazele produse de alții.</p>
      <h3>Piața a favorizat importurile</h3>
      <p>În altă ordine de idei, în ultimele zile, odată cu răcirea accentuate a vremii, importurile au crescut și au ajuns să aconteze peste 30% din producție. Dacă adăugăm și extracția din depozite (unde sunt inclusive gaze de import), avem o situație în care producția curentă acoperă doar 60% din consum.</p>
      <p>România produce intern între 10 – 10,5 miliarde de metri cubi de gaze anual, față de 12 miliarde acum 10 ani. Anul trecut, 1,5 miliarde de metri cubi au venit din import. Anul acesta, importurile vor fi și mai mari, probabil peste 2,5 miliarde, având în vedere că a apărut în peisaj un consumator nou (în fapt, destul de vechi, dar cu fabricile oprite de ani de zile) și mare – Interagro, deocamdată cu facilitățile Chemgas Slobozia și Viromet Victoria. Acesta aduce, pe Isaccea, peste 3 milioane de mc de gaze pe zi. Proprietarul Ioan Niculae anunța, în primăvară, că este nevoit să apeleze la importuri de gaze pentru combinatele chimice pentru că, în România, nimeni nu vrea să-i vândă, nici măcar cu plata pe loc.</p>
      <h3>Depozite pline</h3>
      <p>Pentru iarna acestui an, România nu ar trebui să aibă probleme în asigurarea consumului de gaze, chiar și în cel mai nefavorabil scenariu în care Gazprom ar sista contractual de tranzit cu Ucraina, adică ruta Isaccea ar fi inutilizabilă. Depozitele sunt pline 100%, cu o capacitate de extracție de până la 28 de milioane mc pe zi, încă 30-35 milioane mc este producția și ar mai putea să se aducă din Ungaria și Bulgaria încă 7-8 milioane. Consumul României, în perioada recentă, nu a trecut de 65 de milioane de mc pe zi, și asta doar în episoadele de ger năpraznic (-20%) și prelungit (mai mult de 2 săptămâni).</p>
      <related>
        <h4>Articole asemănătoare</h4>
        <a href="https://www.cotidianul.ro/cu-cat-au-crescut-preturile/"/>
        <a href="https://www.cotidianul.ro/costurile-unei-aventuri-legislative/"/>
        <a href="https://www.cotidianul.ro/energia-electrica-s-a-scumpit-cu-13/"/>
      </related>
    </article>
  </body>
</html>