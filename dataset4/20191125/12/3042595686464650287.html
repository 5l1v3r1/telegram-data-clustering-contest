<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet-mistenker-stort-nettverk/71857987"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T12:00:52+00:00"/>
    <meta property="og:title" content="Politiet mistenker stort nettverk"/>
    <meta property="og:description" content="Fant mengder med tyvegods. Nå ber politiet om tips."/>
  </head>
  <body>
    <article>
      <h1>Politiet mistenker stort nettverk</h1>
      <h2>Fant mengder med tyvegods. Nå ber politiet om tips.</h2>
      <address><time datetime="2019-11-25T12:00:52+00:00">25 Nov 2019, 12:00</time> by <a rel="author">Audun Hageskal</a></address>
      <p>Politiet i Sør-Vest ber om tips etter at det nylig ble gjennomført flere pågripelser. Det var i forrige uke at tre menn fra Litauen ble arrestert etter at det ble gjort funn av mengder med tyvegods i en bil.</p>
      <p>
        <b>Nå går politiet ut på <a href="https://www.facebook.com/politisorvest/posts/2499823186961982">Facebook</a> med ny informasjon. De mener å ha grunn til å tro at de pågrepne er en del av et større nettverk. Politiet ber derfor folk som kan ha gjort interessante opplysninger om å ta kontakt.</b>
      </p>
      <p>- Har du observasjoner eller andre opplysninger om en svart Seat eller Suzuki, med registreringsnummer BH14LEZ (registrert i Romania), eller om en blå Volkswagen med registreringsnummer LLU36259 (registrert i Polen), kan du ta kontakt på telefon 02800, skriver politiet i et Facebook-innlegg.</p>
      <h3>Vært i området</h3>
      <p>Politibetjent Morten Slettebø sier til Dagbladet at de fant verktøy og sykler for flere titalls tusen kroner da de pågrep de tre mennene i forrige uke.</p>
      <p>
        <b>Bilene som nå etterlyses har også vært observert i det aktuelle området hvor tyveriene har vært. Politiet har mottatt meldinger om andre tyverier som foreløpig ikke er oppklart eller knyttet til de tre som er pågrepet, og mistenker derfor at flere kan være involvert.</b>
      </p>
      <p>- Jeg ønsker ikke å gå inn på hva som gjør at vi har den mistanken. Men begge bilene har vært i området, sier Slettebø.</p>
      <h3>Sjekker andre distrikt</h3>
      <p>De tre som er pågrepet sitter alle i varetekt. Der blir de foreløpig fram til 20. desember. I mellomtida forsøker politiet også å spore opp om de har gjennomført tyverier i andre fylker på vei til Vestlandet.</p>
      <p>- Så langt har vi ingen tilbakemeldinger om det. Men erfaringsmessig er det sjelden de kjører rett fra grensa og hit, sier Slettebø.</p>
    </article>
  </body>
</html>