<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/25/3996774_borusiia_dortmund_shte_poluchi_250_mln_evro_ot_noviia/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T12:25:00+00:00"/>
    <meta property="og:title" content="&quot;Борусия&quot; (Дортмунд) ще получи 250 млн. евро от новия си договор с &quot;Пума&quot;"/>
    <meta property="og:description" content="Досега жълто-черните получаваха едва 10 милиона евро на сезон."/>
  </head>
  <body>
    <article>
      <h1>"Борусия" (Дортмунд) ще получи 250 млн. евро от новия си договор с "Пума"</h1>
      <address><time datetime="2019-11-25T12:25:00+00:00">25 Nov 2019, 12:25</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Борусия" (Дортмунд) удължи партньорството си с компанията за спортна екипировка "Пума" до края на сезон 2027-28, като това ще донесе на клуба 250 милиона евро. Новият договор между двете страни влиза в сила от началото на сезон 2020-21 и е за срок от осем години.</p>
      <p>Условията са значително подобрени, като жълто-черните ще получават три пъти по-голяма сума от досегашната на сезон. Според действащия договор, подписан през 2012 г., "Борусия" получава от "Пума" по 10 милиона евро годишно.</p>
      <p>"Пума" е повече от спонсор и партньор на клуба от много години. Компанията е част от семейството на "Борусия" и е основа за структурата на нашите акционери", каза изпълнителният директор на "Борусия" Ханц-Йоаким Вацке.</p>
      <p>"Борусия" е един от важните клубове в портфолиото на германската компания. Тя доставя екипировка още на <a href="https://www.dnevnik.bg/sport/2019/02/28/3397503_puma_izmesti_naiki_kato_dostavchik_na_siti_sreshtu_50/">английския шампион "Манчестър сити"</a>, седемкратния европейски шампион "Милан", както и на испанския "Валенсия".</p>
    </article>
  </body>
</html>