<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426456/h-eorth-toy-agioy-geronta-ganoy-kai-xwras-mhtropolith-amfiloxioy-tsoykoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T12:43:55+00:00"/>
    <meta property="og:title" content="Η εορτή του Αγίου Γέροντα Γάνου και Χώρας Μητροπολίτη Αμφιλόχιου Τσούκου"/>
    <meta property="og:description" content="Γράφει ο Πρωτοπρεσβύτερος Κυριάκος Αναστ. Μανέττας"/>
  </head>
  <body>
    <article>
      <h1>Η εορτή του Αγίου Γέροντα Γάνου και Χώρας Μητροπολίτη Αμφιλόχιου Τσούκου</h1>
      <address>
        <time datetime="2019-11-25T12:43:55+00:00">25 Nov 2019, 12:43</time>
      </address>
      <p>
        <b>Γράφει ο Πρωτοπρεσβύτερος Κυριάκος Αναστ. Μανέττας<br/>Κληρικός-εκπαιδευτικός, εφημέριος Ιερού Ναϋδρίου Αγίας Ειρήνης-Τριών Ιεραρχών Παν/μίου Αιγαίου Ρόδου</b>
      </p>
      <p>
        <b>Kάθε χρόνο στις 23 Νοεμβρίου (χθες δηλαδή), εορτάζει η Αγία μας Ορθόδοξη Εκκλησία την ιερή μνήμη του Αγίου Αμφιλοχίου επισκόπου Ικονίου, του Θαυματουργού. Ενός επισκόπου, αληθινού φίλου του Χριστού, που δόξασε με τη ζωή και τα έργα του, το θέλημα του Κυρίου μας.</b>
      </p>
      <p>Αυτή την ημέρα μαζί με τον Άγιο Αμφιλόχιο επίσκοπο Ικονίου, άγει τα σεπτά ονομαστήριά του, ο κατά πάντα άξιος, σεμνός, αξιαγάπητος γέροντας, ο Μητροπολίτης πρώην Νέας Ζηλανδίας και πάσης Ωκεανίας και τώρα Μητροπολίτης Γάνου και Χώρας ο συμπατριώτης μας από τη Λάρδο της Ρόδου κ. Αμφιλόχιος Τσούκος. Πιστεύω ακράδαντα ότι αυτά που σε λίγες γραμμές, αφιερώνω είναι ένα ελάχιστο αντίδωρο σεβασμού και άπειρης ευγνωμοσύνης στον ακούραστο σκαπανέα, στο γεωργό του Χριστού, στον αγαπημένο μας Επίσκοπο, τον ταπεινό, τον ανεξίκακο, τον ωκεανό της αγάπης γιατί βιώνει και μεταφέρει τον Ιησού μας Χριστό, στους ανθρώπους, που είναι η ατέλειωτη αγάπη.</p>
      <p>Ένας χαρισματούχος κληρικός, που η διαδρομή και η ζωή του είναι φωτεινό παράδειγμα για τους νεότερους. Ο κατά κόσμον Αδαμάντιος Τσούκος και τώρα Αμφιλόχιος Τσούκος έχει το όνομα του σύγχρονου Αγίου της Πάτμου Αμφιλόχιου Μακρή, που υπήρξε από τα πρώτα πνευματικά παιδά του. Αποδείχθηκε αδάμαντας στη διαδρομή της εκκλησιαστικής διακονίας του ο Γέροντας Αμφιλόχιος Τσούκος.<br/>Είναι ο πνευματικός πατέρας χιλιάδων ψυχών, κληρικών και λαϊκών, ένας αγωνιστής ιεραπόστολος, ένας αληθινός επίσκοπος όπως τον περιγράφει ο Απόστολος Παύλος. Χωρίς επιδείξεις, εγωισμούς και εκδίκηση διοικεί με γνώμονα τη συγχώρεση και την αγάπη.</p>
      <p>Προς όλους μιλά η Ρόδος, τα Δωδεκάνησα, η Κρήτη, η Βόρεια Ελλάδα, η Νέα Ζηλανδία, η Πάτμος, τα νησιά Φίτζι, η Αλεξάνδρεια, η Ιεραποστολή, ομιλούν γι’αυτόν οι πάντες και τα πάντα. Η Μονή στο Θάρρι, η Μονή της Παναγίας της Υψενής, ο Αρταμίτης, το Σκιάδι, το βιβλιοπωλείο “Θάρρι”, ο σταθμός ο τηλεοπτικός “το Θάρρι”, ομιλούν για το πέρασμά του και την ευεργετική συμβολή του στα έργα και τα αποτελέσματά του. Γόνος πολύτεκνης αγροτικής οικογένειας, το “γεώργιον του Χριστού”, το ομορφαίνει η γλυκύτητα της μορφής του και το βάθος της Αγίας και Πνευματικής του ζωής. Σεβάσμιος, γαλήνιος, ήρεμος, σε σκοπέλους, σε πικρίες, σε δυνατές θύελλες καραβοκύρης ο Γέροντας Αμφιλόχιος Τσούκος. Για όλους, κληρικούς και λαϊκούς έχει πάντοτε ένα καλό και αγαθό λόγο. Μια ευχή, μια δύναμη, ένα προορατικό χάρισμα. Τιμή μας και ευλογία που τον γνωρίσαμε από παιδικής ηλικίας.</p>
      <p>Τιμή για τον τόπο μας και για την εκκλησία μας η παρουσία και η ευλογημένη προσφορά του. Πολύχρονος Γέροντα Αμφιλόχιε Τσούκε, Άγιε Επίσκοπε και άνθρωπε του Θεού. Η ευχή του μαζί μας.<br/>Αμήν.</p>
    </article>
  </body>
</html>