<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/doprava-a-logistika/cina-spusti-nejrychlejsi-autonomni-vlak-sveta-stavi-ho-i-kvuli-olympijskym-hram-1364500"/>
    <meta property="og:site_name" content="E15.cz"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Čína spustí nejrychlejší autonomní vlak světa. Staví ho i kvůli olympijským hrám"/>
    <meta property="og:description" content="Závratnou rychlostí až 350 kilometrů v hodině budou do konce letošního roku jezdit rychlovlaky bez strojvedoucích mezi čínskou metropolí Pekingem a 174 kilometrů vzdálenou městskou prefekturou Čang-ťia-kchou. Oznámil to Mo Č‘-sung, šéfinženýr China State Railway Group."/>
  </head>
  <body>
    <article>
      <h1>Čína spustí nejrychlejší autonomní vlak světa. Staví ho i kvůli olympijským hrám</h1>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">Jiří Liebreich</a></address>
      <p>
        <b>Závratnou rychlostí až 350 kilometrů v hodině budou do konce letošního roku jezdit rychlovlaky bez strojvedoucích mezi čínskou metropolí Pekingem a 174 kilometrů vzdálenou městskou prefekturou Čang-ťia-kchou. Oznámil to Mo Č‘-sung, šéfinženýr China State Railway Group.</b>
      </p>
      <p>Čína tak dosáhne světového unikátu, žádný jiný autonomní vlak takovou rychlostí nejezdí. Dopravní stavba, na které se dodáním softwaru podílela i společnost Bentley Systems, vyjde státní kasu v přepočtu na zhruba 175 miliard korun. Pro ilustraci – hodnota majetku nejbohatšího Čecha Petra Kellnera aktuálně činí podle odhadu žebříčku E15 Premium 290 miliard.</p>
      <p>Důvodem výstavby jsou blížící se zimní olympijské hry, jež se budou v roce 2022 konat právě v čínském hlavním městě. Rychlodráha tak propojí Peking s olympijskou vesnicí za pouhých padesát minut – současným konvenčním vlakům zabere cesta na vedlejší nepatrně delší trati asi tři hodiny.</p>
      <related>
        <a href="https://www.e15.cz/zahranicni/thajci-stavi-trate-za-miliardy-nova-zeleznicni-sit-propoji-zemi-s-cinou-1364330"/>
      </related>
      <p>Z bezpečnostních důvodů bude během prvních deseti let provozu autonomních rychlovlaků vždy přítomný strojvůdce v kabině. Stejný scénář má zahrnout i řadu dalších tratí, které postupně přejdou na plně autonomní provoz.</p>
      <p>Nově zbudovaná trať čítá deset tunelů, z toho jeden o délce přes kilometr, a 64 mostů. Jedna z deseti stanic stojí také poblíž turisticky atraktivní Velké čínské zdi.</p>
      <p>Dříve si Číňané vysloužili kritiku za budování železnice do Hongkongu, skrze kterou si mají v autonomní oblasti údajně posilovat vliv. Čína zároveň pokračuje ve výstavbě i za vlastními hranicemi. Letos v říjnu začaly první práce v Thajsku, kde Číňané zbudují síť rychlovlaků za zhruba 171 miliard korun.</p>
      <related>
        <a href="https://www.e15.cz/byznys/doprava-a-logistika/nechut-k-letani-prinesla-rychlovlakum-pod-lamansskym-prulivem-rekordni-pocet-cestujicich-1363416"/>
      </related>
      <related>
        <a href="https://www.e15.cz/zahranicni/drtive-volebni-vitezstvi-hongkongsky-prodemokraticky-tabor-ziskal-jasnou-vetsinu-1364497"/>
      </related>
      <related>
        <h4>Související články</h4>
        <a href="https://www.e15.cz/nazory/zapisnik-pavla-otta-bez-skrupuli-1363178"/>
        <a href="https://www.e15.cz/zahranicni/volby-v-hongkongu-provazi-rekordni-ucast-a-klidny-prubeh-1364484"/>
        <a href="https://www.e15.cz/magazin/japonci-budou-na-olympijskych-hrach-v-tokiu-rozdavat-medaile-vyrobene-ze-stare-elektroniky-1357255"/>
        <a href="https://www.e15.cz/zahranicni/demonstraci-v-hongkongu-opet-provazelo-nasili-tvar-protestu-wong-bude-kandidovat-v-mistnich-volbach-1362774"/>
        <a href="https://www.e15.cz/kryptomeny/cina-prehodnocuje-tvrdy-postoj-k-tezbe-kryptomen-1363963"/>
      </related>
    </article>
  </body>
</html>