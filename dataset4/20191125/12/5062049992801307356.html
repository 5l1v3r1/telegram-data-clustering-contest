<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10754--natesena-pliskova-hlasi-noveho-kouce-trenoval-berdycha-i-grandslamoveho-sampiona"/>
    <meta property="og:site_name" content="Tenisový svět"/>
    <meta property="article:published_time" content="2019-11-25T12:45:00+00:00"/>
    <meta property="og:title" content="Natěšená Plíšková hlásí nového kouče. Trénoval Berdycha i grandslamového šampiona"/>
    <meta property="og:description" content="Najít nového trenéra s cílem posunout svou hru ještě o stupínek výše. Takový byl záměr světové dvojky Karolíny Plíškové poté, co se po nedávném Turnaji mistryň rozešly její cesty se Španělkou Martinézovou. A náhradu již sedmadvacetiletá Češka má. Do nadcházející sezóny ji povede Daniel Vallverdu."/>
  </head>
  <body>
    <article>
      <h1>Natěšená Plíšková hlásí nového kouče. Trénoval Berdycha i grandslamového šampiona</h1>
      <address>
        <time datetime="2019-11-25T12:45:00+00:00">25 Nov 2019, 12:45</time>
      </address>
      <p>
        <b>Najít nového trenéra s cílem posunout svou hru ještě o stupínek výše. Takový byl záměr světové dvojky Karolíny Plíškové poté, co se po nedávném Turnaji mistryň rozešly její cesty se Španělkou Martinézovou. A náhradu již sedmadvacetiletá Češka má. Do nadcházející sezóny ji povede Daniel Vallverdu.</b>
      </p>
      <p>Třiatřicetiletý Venezuelan vedl v minulosti třeba krajana Tomáše Berdycha, ale i další hvězdná jména, jakými jsou Andy Murray, Juan Martín Del Potro, Stan Wawrinka či Grigor Dimitrov.</p>
      <p>„Od začátku byl pro mě jednou z priorit. Má za sebou vynikající výsledky, tenisu rozumí jako málokdo a jsem přesvědčená, že mi má hodně co nabídnout. Už teď se těším na start přípravy,“ pochvaluje si rozhodnutí Plíšková.</p>
      <figure>
        <iframe data-src="https://twitter.com/michalhrdlicka/status/1198926766615736321?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Angažmá u Plíškové bude u trenéra, jenž v minulosti působil výhradně u mužů, velkou výzvou. „Karolína je skvělá hráčka a těším se, že jí svou prací pomůžu k dosažení jejích cílů. WTA je pro mě něco nového, ale já mám výzvy rád,“ ubezpečil Vallverdu, jenž spolu s Ivanem Lendlem dovedl Brita Murrayho ke grandslamovým trofejím.</p>
      <p>Ty by získala ráda i nejlepší česká tenistka současnosti. Ženský element přitom zůstane v jejím realizačním týmu zachován. Pomáhat jí totiž bude i bývalá ukrajinská deblistka Olga Savčuková. „S Karolínou se z okruhu znají dlouho a mají spolu vřelý vztah. Už spolu letos byly na turnaji v čínském Čeng-čou, který Karolína navíc ovládla,“ připomněl manažer týmu Plíškové Michal Hrdlička.</p>
      <p>Karolína Plíšková již začala s kondiční přípravou. Příští týden se majitelka čtyř letošních trofejí přesune do španělského Tenerife, kde ji čeká soustředění. Právě na něm se k týmu připojí i Vallverdu se Savčukovou. Po Vánocích se následně všichni přesunou do Austrálie, konkrétně do Brisbane, kde čeká na Češku hned v úvodu sezóny obhajoba trofeje.</p>
      <figure>
        <iframe data-src="https://twitter.com/PetraII/status/1198926858286444544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Filip Lefenda, foto: Instagram Karolína Plíškové</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10640--pliskova-po-roce-a-ctvrt-ukoncila-spolupraci-s-conchitou-martinezovou"/>
      </related>
    </article>
  </body>
</html>