<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232965/"/>
    <meta property="og:site_name" content="Українська правда"/>
    <meta property="article:published_time" content="2019-11-25T12:52:22+00:00"/>
    <meta property="og:title" content="Справа Гандзюк: суд зменшив Мангеру заставу"/>
    <meta property="og:description" content="Голові Херсонської обласної ради Владиславу Мангеру, якого підозрюють у замовленні злочину проти Катерини Гандзюк, зменшили заставу з двох з половиною мільйонів гривень до понад одного мільйона."/>
  </head>
  <body>
    <article>
      <h1>Справа Гандзюк: суд зменшив Мангеру заставу</h1>
      <address>
        <time datetime="2019-11-25T12:52:22+00:00">25 Nov 2019, 12:52</time>
      </address>
      <p>Голові Херсонської обласної ради Владиславу Мангеру, якого підозрюють у замовленні злочину проти Катерини Гандзюк, зменшили заставу з двох з половиною мільйонів гривень до понад одного мільйона.</p>
      <p><b>Джерело:</b> "<a href="https://www.slidstvo.info/news/sprava-gandzyuk-mangeru-vdvichi-zmenshyly-zastavu/">Слідство.Інфо</a>"</p>
      <p><b>Деталі:</b> 25 листопада Шевченківський районний суд Києва частково задовольнив клопотання захисників Мангера. Адвокати голови Херсонської облради просили знизити суму застави до 148-ми тисяч гривень. Свою позицію вони обґрунтовували тим, що  змінилася тяжкість злочину, у якому підозрюється Мангер.</p>
      <figure>
        <img src="https://img.pravda.com/images/doc/3/0/3086ee7-screenshot-22.png"/>
      </figure>
      <p>На момент, коли чиновнику обирали заставу, його підозрювали в замовленні вбивства активістки Гандзюк (ч. 2 ст. 115). Тоді йому обрали запобіжний захід у вигляді тримання під вартою з можливістю внести майже 2,5 мільйона гривень застави. Мангер вніс заставу у лютому 2019 року.</p>
      <p>Проте у квітні <a href="https://www.pravda.com.ua/news/2019/04/25/7213514/">Мангеру "пом’якшили" підозру</a>, і з того часу йому інкримінують замовлення нанесення тяжких тілесних, а не вбивства (ч. 2 ст. 121 ККУ).</p>
      <p>В своєму клопотанні адвокат Дмитро Ільченко попросив зменшити заставу в майже 17 разів. Представники генеральної прокуратури заперечували проти такого рішення. Суд призначив нову заставу, яка тепер складає один мільйон і 150 тисяч гривень. </p>
      <p><b>Чому це важливо:</b> Прізвище Мангера є серед тих, кого близьке оточення Гандзюк і рух активістів називають замовниками злочину проти неї.</p>
      <p>
        <b>Знати більше: "<i><a href="https://www.pravda.com.ua/articles/2019/11/4/7230919/">Справа Гандзюк у прізвищах. Кого покарали за смерть активістки</a></i>"</b>
      </p>
      <related>
        <a href="https://www.pravda.com.ua/news/2019/11/25/7232945/"/>
        <a href="https://www.pravda.com.ua/news/2019/11/8/7231359/"/>
        <a href="https://www.pravda.com.ua/news/2019/11/6/7231118/"/>
      </related>
    </article>
  </body>
</html>