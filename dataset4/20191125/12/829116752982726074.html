<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-gothar-szexualis-zaklatasa-miert-falaz-a-teljes-balliberalis-ellenzek.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:49:00+00:00"/>
    <meta property="og:title" content="Gothár Péter szexuális zaklatása: miért falaz a teljes balliberális ellenzék a rendezőnek?"/>
    <meta property="og:description" content="Az Országgyűlésben is téma volt az elmúlt időszak legsúlyosabb botránya."/>
  </head>
  <body>
    <article>
      <h1>Gothár Péter szexuális zaklatása: miért falaz a teljes balliberális ellenzék a rendezőnek?</h1>
      <address><time datetime="2019-11-25T12:49:00+00:00">25 Nov 2019, 12:49</time> by <a rel="author">Kovács András</a></address>
      <p>
        <b>A budapesti balliberális vezetés megpróbálja eltussolni Gothár Péter szexuális zaklatási botrányát – többek között erről is szó volt az Országgyűlésben hétfőn, a napirend előtti felszólalásokban. A kormánypártok hiányolták a máskor hangos Vadai Ágnes, vagy éppen Kunhalmi Ágnes nyílt kiállását a bántalmazott nők mellett Gothár ügyében. Dömötör Csaba teljes körű vizsgálatot sürgetett.</b>
      </p>
      <blockquote>Pontosan hány érintettje lehet Gothár Péter szexuális ügyének? </blockquote>
      <p>- tette fel a kérdést napirend előtti felszólalásában Czunyiné Bertalan Judit, a Fidesz országgyűlési képviselője. Úgy látja, több ellentmondás is van a nyilatkozatok között. A Katona József Színház igyekszik védelmezni a zaklató rendezőt, mindez pedig azért is furcsa, mert éppen a Katona volt a Metoo kampány élharcosa – emlékeztetett a képviselő. </p>
      <figure>
        <img src="https://cdn.nwmgroups.hu/s/img/i/1911/20191120gothar-peter5.jpg?w=644&amp;h=428"/>
        <figcaption>Gothár Péternek falaz a teljes balliberális ellenzék<cite>Fotó: MTI</cite></figcaption>
      </figure>
      <p>Felületes intézkedésnek nevezte, hogy az évad végéig levettek egy Gothár-rendezést. Visszás, hogy a balliberális vezetés próbálja eltussolni az ügyet – tette hozzá. Czunyiné szerint </p>
      <blockquote>aggasztó, hogy Gy. Németh Erzsébet, budapesti DK-s főpolgármester-helyettes kijelentette, hogy részéről lezárta az ügyet, mert nem tett a színház büntetőfeljelentést. </blockquote>
      <p>Valljon színt Bősz Anett, Bangóné Borbély Ildikó, Vadai Ágnes és Kunhalmi Ágnes, hogy miért nem demonstrálnak az ügyben. A Színház- és Filmművészeti Egyetemtől is elvárható lenne egy teljes körű vizsgálat, miközben csak egy belső vizsgálat zajlik – tette hozzá. </p>
      <blockquote>A színháztól elvárt minimum, hogy egy vizsgálatot követően legyen mindenki számára világos, hányszor és hány áldozattal szemben erkölcstelenkedett a rendező. Indokolt lehet a hatóságok megkeresése is, ha megalapozottá válik a szexuális zaklatás vádja. </blockquote>
      <p>Szomorú, hogy az ellenzéki színjátszókör kihagyott egy jelenetet a múlt héten, miközben a fontos ügyekről hallgatnak – mutatott rá a Fidesz képviselője.</p>
      <figure>
        <img src="https://cdn.nwmgroups.hu/s/img/i/1911/20191125gothar-peter.jpg?w=644&amp;h=433"/>
        <figcaption>Gothár Péter<cite>Forrás: MTI/Kollányi Péter</cite></figcaption>
      </figure>
      <h3>Miért nem akciózik Vadai?</h3>
      <p>Dömötör Csaba viszontválaszában közölte, a kormány kiemelten fontosnak tartja a nők és gyermekek elleni erőszak elleni fellépést. A magyar büntető törvénykönyv kiemelten bünteti a nők és a gyermekek elleni erőszak elkövetőit. Az államtitkár szólt arról is, hogy ez a kormány döntött arról, hogy 2012-től szigorúbb büntetést kapnak a gyermekek elleni erőszakoskodók. Az akkori szavazáson az MSZP és az LMP nemmel voksolt a szigorúbb büntetésekre, míg a Jobbik tartózkodott – emlékeztetett Dömötör Csaba.</p>
      <p>Megdöbbentő, ami történt – mondta a Gothár-ügyről Dömötör. Úgy látja, az ügyben továbbra is sok az ellentmondás. Teljes körű kivizsgálás kell, meg kell vizsgálni, hány eset volt, és az intézmény vezetői, mit tettek a tisztánlátás érdekében. </p>
      <blockquote>Az ellenzék a nők elleni erőszakot érintő ügyekben gyakran akciózott, Vadai Ágnes monoklit is ragasztott magára. Most a konkrét ügy kapcsán nem látjuk az akciókat, miért nincs? </blockquote>
      <p>- tette fel a kérdést. Remélem, nem falaznak az elkövetőknek, ha valóban fontos az erőszak elleni fellépés, akkor most megszólalnak – zárta felszólalását Dömötör Csaba.</p>
      <figure>
        <img src="https://cdn.nwmgroups.hu/s/img/i/1911/20191120gothar-peter-filmforgatas-kamera-kozeleti.jpg?w=644&amp;h=363"/>
        <figcaption>Gothár Péter rendező szexuális zaklatási ügyében hallgatnak a máskor harcos balliberális női képviselők<cite>Forrás: MTI/Szigetváry Zsolt</cite></figcaption>
      </figure>
      <h3>Völner: Ez porhintés</h3>
      <p>Gy. Németh Erzsébet DK-s főpolgármester-helyettes kiadott egy olyan közleményt, amiben fedezi azt a súlyos szexuális ragadozót, akiről hosszú ideje tudott volt, hogy milyen cselekményeket követett el – mondta Völner Pál, az Igazságügyi Minisztérium politikai államtitkára Vadai Ágnes (DK) pedofilokkal kapcsolatos napirend előtti felszólalására reagálva. Völner szerint </p>
      <blockquote>csak porhintés a DK pedofilok elleni fellépése, amíg egy olyan szexuális botrányt védenek, amely szorosan kapcsolódik a balliberális kulturális élethez. </blockquote>
      <p>Ma olyan kormánya van Magyarországnak, amely a magyar érdeket tekinti a legfontosabbnak, és magyarbarát kormány – mondta Menczer Tamás Seszták Miklós (KDNP) napirend előtti felszólalására reagálva. Seszták a határon túli magyar gazdaságfejlesztés eredményeiről beszélt. A Külgazdasági és Külügyminisztérium tájékoztatásért és Magyarország nemzetközi megjelenítéséért felelős államtitkára szerint </p>
      <blockquote>sajnos az elmúlt időszakban a magyar ellenzék magyarellenes politikát folytat, és ezt jól mutatja, hogy már két hete annak, hogy a Momentum politikusai a magyar jelöltek ellen kampányoltak, azóta egyetlen ellenzéki párt sem határolódott el ettől. </blockquote>
      <p>Amíg ezt nem teszik meg, addig magyarellenes politikusnak tekintjük Önöket – tette hozzá.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/nagyvilag/20191124-gothar-zaklatas-katona.html"/>
        <a href="https://www.origo.hu/kultura/20191123-gothar-peter-konferencia-fesz.html"/>
      </related>
    </article>
  </body>
</html>