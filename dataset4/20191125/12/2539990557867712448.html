<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2409873,Znamy-dane-GUS-o-pazdziernikowej-sprzedazy-detalicznej-Jest-wzrost"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T12:51:00+00:00"/>
    <meta property="og:title" content="Znamy dane GUS o październikowej sprzedaży detalicznej. Jest wzrost"/>
    <meta property="og:description" content="Główny Urząd Statystyczny poinformował, że sprzedaż detaliczna w cenach stałych w październiku tego roku wzrosła o 4,6 proc. w ujęciu rocznym. To dane lepsze od oczekiwań rynku."/>
  </head>
  <body>
    <article>
      <h1>Znamy dane GUS o październikowej sprzedaży detalicznej. Jest wzrost</h1>
      <address>
        <time datetime="2019-11-25T12:51:00+00:00">25 Nov 2019, 12:51</time>
      </address>
      <p>
        <b>Główny Urząd Statystyczny poinformował, że sprzedaż detaliczna w cenach stałych w październiku tego roku wzrosła o 4,6 proc. w ujęciu rocznym. To dane lepsze od oczekiwań rynku.</b>
      </p>
      <p>W stosunku do poprzedniego miesiąca wzrost wyniósł natomiast 7 proc.</p>
      <figure>
        <iframe data-src="https://twitter.com/GUS_STAT/status/1198889580671459333?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Rynek komentuje</b>
      </p>
      <p>Zdaniem ekonomistów październikowy, lepszy od oczekiwań, odczyt sprzedaży detalicznej nie będzie mieć wpływu na nastawienie RPP co do polityki pieniężnej.</p>
      <p>Ekonomistka Banku Pocztowego Monika Kurtek zwraca uwagę na stosunkowo duże wzrosty sprzedaży w różnych dziedzinach handlu.</p>
      <p>- Wzrosty sprzedaży odnotowano w październiku we wszystkich raportowanych przez GUS kategoriach, a najsilniej wzrosła sprzedaż pojazdów samochodowych (o 15,5 proc. mdm). W sierpniu i wrześniu sprzedaż detaliczna mdm spadała. Wynik w ujęciu rocznym (wzrost o 5,4 proc.) jest natomiast zbliżony do zanotowanego we wrześniu, ale w tym przypadku odczyt 'obciążyła' wysoka zeszłoroczna baza odniesienia - napisała ekonomistka w komentarzu do danych GUS. Jak dodała, w końcówce roku również będziemy mieli do czynienia ze wzrostem sprzedaży, związanym przede wszystkim ze świętami Bożego Narodzenia. Monika Kurtek podkreśliła przy tym, że konsumpcja będzie nadal ważnym motorem napędzającym gospodarkę.</p>
      <p>- Konsumpcja, przy hamujących w gospodarce inwestycjach, pozostanie w kolejnych kwartałach filarem wzrostu gospodarczego w Polsce - zaznaczyła.</p>
      <p>Za lekkim przyspieszeniem wzrostu sprzedaży w październiku stoi przede wszystkim odbicie dynamiki sprzedaży żywności - ocenia Bank Pekao. Analitycy wskazali jednocześnie, że zgodnie z ich oczekiwaniami, pogorszenie tzw. efektu kalendarza przełożyło się na niższą dynamikę sprzedaży samochodów - 6,8 proc. rdr wobec 10,7 proc. rdr we wrześniu. Zaznaczyli też, że barometr nastrojów konsumenckich, czyli kategoria "meble, RTV, AGD" utrzymała mocną dwucyfrową dynamikę - 10,9 proc. rdr wobec 11,3 proc. rdr we wrześniu.</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/42/273/Artykul/2387995,Sprzedaz-rok-do-roku-rosnie-ale-w-ujeciu-miesiecznym-spadla-GUS-podal-dane"/>
      </related>
    </article>
  </body>
</html>