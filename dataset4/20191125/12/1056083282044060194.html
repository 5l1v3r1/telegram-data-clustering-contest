<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402555/%DA%A9%D8%B1%D8%B2%D8%A7%DB%8C-%D8%A8%D9%87-%D8%B3%D8%A8%D8%A8-%D9%85%D8%AE%D8%A7%D9%84%D9%81%D8%AA-%D8%A7%D8%B4%D8%B1%D9%81-%D8%BA%D9%86%DB%8C-%D8%AF%D8%B1-%D9%85%D8%B0%D8%A7%DA%A9%D8%B1%D8%A7%D8%AA-%D9%BE%DA%A9%D9%86-%D8%B4%D8%B1%DA%A9%D8%AA-%D9%86%D9%85%DB%8C-%DA%A9%D9%86%D9%85-%D8%A7%D8%B4%D8%B1%D9%81"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="کرزای: به سبب مخالفت اشرف غنی در مذاکرات پکن شرکت نمی‌کنم/اشرف غنی روند صلح را مختل نکند"/>
    <meta property="og:description" content="حامد کرزای اظهار کرد، به رغم تمایلش برای شرکت در سومین دور مذاکرات بین افغانی در پایتخت چین، رئیس جمهور افغانستان با این مساله مخالفت کرده و بنابراین شرکت او در این مذاکرات منتفی است. او همچنین به دولت اشرف غنی نسبت به قریب‌الوقوع بودن یک بحران در افغانستان هشدار داد."/>
  </head>
  <body>
    <article>
      <h1>کرزای: به سبب مخالفت اشرف غنی در مذاکرات پکن شرکت نمی‌کنم/اشرف غنی روند صلح را مختل نکند</h1>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">علی مدنی</a></address>
      <p>حامد کرزای اظهار کرد، به رغم تمایلش برای شرکت در سومین دور مذاکرات بین افغانی در پایتخت چین، رئیس جمهور افغانستان با این مساله مخالفت کرده و بنابراین شرکت او در این مذاکرات منتفی است. او همچنین به دولت اشرف غنی نسبت به قریب‌الوقوع بودن یک بحران در افغانستان هشدار داد.</p>
      <p>به گزارش ایسنا، به نقل از پایگاه افغانستان تایمز، حامد کرزای، رییس جمهور پیشین افغانستان، امروز دوشنبه در یک نشست خبری در کابل از تهدیدهای فزاینده در برابر آزادی بیان در افغانستان صحبت کرده و گفت که چندین تن از کسانی که صداهای مخالف داشته‌اند تهدید، زخمی وحتا کشته شده‎‌اند.</p>
      <p>حامد کرزای، خطاب به خبرنگار رادیو لیبرتی خاطر نشان کرد، به اعتقاد او هم اکنون وضعیت مناسبی برای صلح در افغانستان به وجود آمده که باید به درستی مورد استفاده قرار بگیرد.</p>
      <p>کرزای که در دور قبلی مذاکرات بین افغانی در روسیه و قطر شرکت کرده است گفت، قصد شرکت در دور سوم این مذاکرات در پکن را نیز داشته اما رئیس جمهور افغانستان از او خواسته این کار را نکند.</p>
      <p>کرزای اظهار کرد: نام من در فهرست شرکت‌کنندگان در نشست چین بود اما اشرف غنی با آن مخالفت کرده و به من گفت، در آن شرکت نکنم. من هم پاسخ دادم اگر حضور من لازم نیست به این نشست نخواهم رفت و من نامم را از لیست پاک کردم. کمی بعد متوجه شدم که رئیس جمهور افغانستان با شرکت چند تن از دیگر رهبران در این نشست نیز مخالفت کرده اما من روی حضور آنها اصرار کردم.</p>
      <p>این رئیس جمهور سابق افغانستان بیان کرد، آمریکا و طالبان اکنون خواستار برقراری صلح در این کشور هستند و از دولت خواست تا فرآیند برقراری صلح را مختل نکند.</p>
      <p>کرزای در عین حال بیانیه‌های ترامپ در مورد مذاکرات بر سر توافق با طلبان را گامی مهم خواند.</p>
      <p>او خاطر نشان کرد، کاهش خشونتها از سوی آمریکا، دولت افغانستان و طالبان تاثیر مستقیمی بر مذاکرات خواهد گذاشت اما تاکید کرد دولت افغانستان نباید به بهانه آتش‌بس با صلح مخالفت کند.</p>
      <p>در پی طرح این اظهارات از سوی حامد کرزای، صدیق صدیقی، سخنگوی اشرف غنی واکنش نشان داده و گفت: کرزای کسی است که در طول 13 سال حضورش در قدرت در افغانستان نتوانسته هیچ دستاوردی برای صلح به دست بیاورد.</p>
      <p>او با رد اظهارات کرزای درباره برنامه دولت افغانستان برای صلح گفت: ما با جدیت متعهد به مساله صلح هستیم نه این که مانع آن باشیم. ما روند صلح را تسهیل می‌کنیم. هیچ کس این حق را ندارد که تلاشهای دولت افغانستان در راستای صلح را زیر سوال ببرد. بیانیه‌های کرزای نامناسب و ضد تلاشهای ما هستند. تنها دولت افغانستان است که می‌تواند طبق قانون نماینده مردم در خارج از کشور باشد.</p>
      <p>حامد کرزای در عین حال در نشست خبری در کابل هشدار داد افغانستان به سمت بحران می‌رود و از دولت خواست که برای حل مشکل اقدام کند.</p>
      <p>او از اشرف غنی درخواست کرد که "دقت کند و اوضاع مملکت را بسنجد و با همکاری مردم افغانستان در بهبود وضعیت اقدام کند."</p>
      <p>کرزای وعده داد، برای بهبود وضعیت و حمایت از حقوق مردم افغانستان با دولت همکاری خواهد کرد اما دولت نباید اجازه دهد کشور از این بیشتر خراب شود.</p>
      <p>رئیس جمهور پشین افغانستان گفت که اکنون امید به زندگی در افغانستان کاهش یافته و این روند باعث شده که شمار زیادی از جوانان به خارج افغانستان مهاجرت کنند.</p>
      <p>کرزای با انتقاد از وضعیت آزادی بیان در افغانستان گفت که یکی از اهداف قانون اساسی این کشور، مردمسالاری، آزادی بیان و آزادی اجتماع است ولی اکنون این حق در معرض تهدید قرار دارد.</p>
      <p>او درباره اینکه چه کسی باعث تهدید آزادی بیان شده، توضیح نداد ولی گفت که اکنون خبرنگاران و صاحب‌نظران به دلیل اظهار نظر کردن، هدف تهدید قرار می گیرند.</p>
      <p>کرزای مدعی شد در سه سال اخیر خبرنگاران و تحلیلگران به او گزارش کرده‌اند، به سبب مطرح کردن صحبتهایشان و یا نوشتن مطالبشان، تماس های تلفنی تهدیدآمیز دریافت کرده‌اند.</p>
      <p>او همچنین اضافه کرد که برخی سیاستمداران کشور با مراجعه به او فاش کرده‌اند که به پرونده‌سازی علیه خود تهدید شده اند.</p>
      <p>رئیس جمهور افغانستان گفت، از یک سال قبل که روند گفتگوهای صلح میان طالبان و آمریکا آغاز شد، این تهدیدها برای کسانی که از روند صلح حمایت کردند، بیشتر شد.</p>
      <p>او همچنین گفت که ملاعبدالسلام ضعیف، سفیرسابق طالبان در پاکستان بعد از شرکت در مذاکرات بین افغانی مسکو در خانه‌اش توسط نیروهای امنیتی افغانستان تهدید شد. او افزود، شخصیت‌های دیگر که برای صلح کار می‌کردند، نیز تهدید شده‌اند.</p>
      <p>وی با اشاره به ترور وحید مژده، فعال سیاسی، گفت که در کنار او، عبدالسلام ضعیف، سفیر پیشین طالبان در اسلام‌آباد، نخستین کسی بود که تهدید شد.</p>
      <p>کرزای گفت که از حق صلح برای مردم افغانستان و حق اظهار نظر، نیت و فکرشان درباره صلح حمایت خواهد کرد.</p>
      <p>او درباره نیروهای امنیتی افغانستان گفت که آنان خدمتکار مردم بوده و نباید گذاشت که از آنان برای اهداف شخصی، سیاسی و یا ضد صلح استفاده شود.</p>
      <p>به گفته کرزای، نیروهای امنیتی افغانستان باید مطلقا بی‌طرف و در خدمت منافع عالی ملت خود باشند و منافع عالی ملت شامل حرمت به زندگی، خانه، خانواده، مسکن و صلح مردم است.</p>
      <p>کرزای افزود که عدم مشارکت گسترده مردم در انتخابات نیز به معنی رفراندوم بدون صدا علیه وضعیت کنونی است. او گفت که انتخابات "به نظر ما مفید نیست، من و شماری از افغان‌ها بیشتر طرفدار صلح بودیم."</p>
      <p>او همچنان در بخش دیگری از سخنانش گفت که روشن نبودن نتیجۀ انتخابات پس از دوماه و حضور کمرنگ مردم دراین روند، این را می‌رساند که مردم در اوضاع کنونی، مخالف برگزاری انتخابات بودند.</p>
      <p>انتهای پیام</p>
    </article>
  </body>
</html>