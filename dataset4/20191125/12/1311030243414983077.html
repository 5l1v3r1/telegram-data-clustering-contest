<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626224/abcd"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T12:57:00+00:00"/>
    <meta property="og:title" content="সরকারি কোয়ার্টারে বহিরাগতদের বসবাস"/>
    <meta property="og:description" content="রেলওয়ের সরকারি কোয়ার্টার বহিরাগতের ভাড়া দিয়ে লাখ লাখ টাকার ভাড়া আদায় করা হচ্ছে। এ ছাড়া কলোনির আঙিনার খালি জায়গায় অবৈধভাবে কাঁচা-পাকা ঘর, দোকানপাট নির্মাণ করে অবৈধভাবে ভাড়া দেওয়া হচ্ছে। সেখানে পানি ও বিদ্যুতের সংযোগও নেওয়া হয়েছে অবৈধভাবে। দুর্নীতি দমন কমিশনের (দুদক) এক অভিযানে এ তথ্য উদ্‌ঘাটন করা হয়েছে।"/>
  </head>
  <body>
    <article>
      <h1>সরকারি কোয়ার্টারে বহিরাগতদের বসবাস</h1>
      <address><time datetime="2019-11-25T12:57:00+00:00">25 Nov 2019, 12:57</time> by <a rel="author">নিজস্ব প্রতিবেদক, ঢাকা</a></address>
      <p>রেলওয়ের সরকারি কোয়ার্টার বহিরাগতের ভাড়া দিয়ে লাখ লাখ টাকার ভাড়া আদায় হচ্ছে। এ ছাড়া কলোনির আঙিনার খালি জায়গায় অবৈধভাবে কাঁচা-পাকা ঘর, দোকানপাট নির্মাণ করে অবৈধভাবে ভাড়া দেওয়া হচ্ছে। সেখানে পানি ও বিদ্যুতের সংযোগও নেওয়া হয়েছে অবৈধভাবে। দুর্নীতি দমন কমিশনের (দুদক) এক অভিযানে এ তথ্য উদ্‌ঘাটন করা হয়েছে।</p>
      <p>দুদকের মুখপাত্র প্রণব কুমার ভট্টাচার্য প্রথম আলোকে বিষয়টি নিশ্চিত করেছেন। তিনি বলেন, সংস্থার হটলাইন ১০৬-এ অভিযোগ পেয়ে ঢাকা-১ সমন্বিত জেলা কার্যালয় থেকে অভিযান চালানো হয়।</p>
      <p>দুদক জানিয়েছে, সরেজমিন অভিযানে দুদকের দলটি শাহজাহানপুর রেলওয়ে কলোনির প্রায় প্রতিটি ভবনের বাসাগুলোতে বহিরাগতদের বসবাসের সত্যতা পায়। দলটি জানতে পারে, কমলাপুর রেলওয়ে স্টেশন এলাকা ও রেলওয়ে অফিসার্স কোয়ার্টার ঘেঁষে শাহজাহানপুর রেলওয়ে কলোনি এবং চট্টগ্রাম রেলওয়ে এলাকার প্রায় সব কর্মকর্তা-কর্মচারীই বাসা বরাদ্দ নিয়ে বহিরাগতদের ভাড়া দিয়ে লাখ লাখ টাকা আয় করছেন।</p>
      <p>এ ছাড়া অনেক কোয়ার্টারের আঙিনা ও আশপাশের খালি জায়গায় নির্মাণ করা হয়েছে কাঁচা-পাকা অনেক ঘর, দোকানপাট। অবৈধভাবে ভাড়া দেওয়া এসব বাসায় পানি ও বিদ্যুতের সংযোগও অবৈধভাবে দেওয়া হয়েছে মর্মে প্রাথমিক প্রমাণ পায় দুদক দল। দলটি পাওয়া তথ্যের ওপর ভিত্তি করে প্রয়োজনীয় ব্যবস্থা নেওয়ার জন্য সংশ্লিষ্ট কর্তৃপক্ষকে সুপারিশ করবে বলে জানিয়েছে।</p>
      <p><b>আইডিয়াল স্কুলে অভিযান</b><br/>আইডিয়াল স্কুল অ্যান্ড কলেজের বনশ্রী শাখার শিক্ষার্থীদের কাছ থেকে বিশেষ ক্লাসের নামে বাধ্যতামূলকভাবে টাকা আদায়ের অভিযোগ পেয়ে সেখানে আরেকটি অভিযান চালিয়েছে দুদক। প্রধান কার্যালয়ের সহকারী পরিচালক আতাউর রহমান সরকার ও উপসহকারী পরিচালক আফনান জান্নাত কেয়ার সমন্বয়ে গঠিত দলটি এই অভিযান চালায়। সরেজমিন অভিযানে দলটি অভিযোগের প্রাথমিক সত্যতা পায় এবং যাচাই-বাছাইয়ের জন্য তথ্য সংগ্রহ করে। পাওয়া তথ্য বিশ্লেষণ করে পরবর্তী সিদ্ধান্ত চেয়ে কমিশনে প্রতিবেদন তুলে ধরবে দলটি।</p>
    </article>
  </body>
</html>