<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623314/%D8%AA%DA%A9%D8%A7%D9%86-%D8%AF%D8%A7%D8%AF%D9%86-%D8%B3%D8%B1-%D8%A8%D8%B1%D8%A7%DB%8C-%D8%AA%D8%AE%D9%84%DB%8C%D9%87-%D8%A2%D8%A8-%D8%AF%D8%A7%D8%AE%D9%84-%DA%AF%D9%88%D8%B4-%D8%A8%D9%87-%D9%85%D8%BA%D8%B2-%D8%A2%D8%B3%DB%8C%D8%A8-%D9%85%DB%8C%E2%80%8C%D8%B1%D8%B3%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T12:15:00+00:00"/>
    <meta property="og:title" content="تکان دادن سر برای تخلیه آب داخل گوش به مغز آسیب می‌رساند"/>
    <meta property="og:description" content="پژوهشگران آمریکایی در بررسی جدید خود دریافتند که تکان دادن سر برای تخلیه آب داخل گوش، کار خطرناکی است و می‌تواند به آسیب مغزی منجر شود."/>
  </head>
  <body>
    <article>
      <h1>تکان دادن سر برای تخلیه آب داخل گوش به مغز آسیب می‌رساند</h1>
      <h2>پژوهشگران آمریکایی:</h2>
      <address>
        <time datetime="2019-11-25T12:15:00+00:00">25 Nov 2019, 12:15</time>
      </address>
      <p>
        <i>پژوهشگران آمریکایی در بررسی جدید خود دریافتند که تکان دادن سر برای تخلیه آب داخل گوش، کار خطرناکی است و می‌تواند به آسیب مغزی منجر شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> اگرچه تکان دادن سر برای تخلیه آب داخل مجرای گوش در حال حاضر یک روش متداول است اما پژوهشگران باور دارند که این کار می‌تواند به مغز آسیب برساند.</p>
      <p>به گزارش ساینمگ، آب محبوس شده در مجرای گوش می‌تواند به بروز عفونت و حتی آسیب به آن منجر شود اما روشی که معمولا از آن برای تخلیه آب داخل گوش استفاده می‌شود هم می‌تواند پیامدهای منفی بسیاری به همراه داشته باشد. پژوهشگران "دانشگاه کرنل"(Cornell University) و موسسه "ویرجینیا تک"(Virginia Tech) در بررسی جدیدی نشان داده‌اند که تکان دادن سر برای تخلیه آب داخل گوش می‌تواند به آسیب مغزی در کودکان منجر شود.</p>
      <p>"آنوج باسکوتا"(Anuj Baskota)، از پژوهشگران این پروژه گفت: پژوهش ما بیشتر بر شتاب مورد نیاز برای تخلیه آب داخل مجرای گوش تمرکز دارد. شتابی که ما در آزمایش خود روی لوله‌های شیشه‌ای و مجراهای چاپ سه‌بعدی گوش به دست آوردیم، حدود ۱۰ برابر بیش از نیروی جاذبه‌ مناسب برای اندازه گوش نوزاد بود. این میزان شتاب می‌تواند به مغز آسیب برساند.</p>
      <p>این میزان شتاب در بزرگسالان به خاطر قطر بیشتر مجرای گوش، کمتر بود. به گفته پژوهشگران، حجم کلی و محل قرار گرفتن آب در مجرای گوش، شتاب مورد نیاز برای خارج کردن آن را تغییر می‌دهد.</p>
      <p>باسکوتا ادامه داد: ما با کمک آزمایش‌ها و مدل نظری خود، نشان دادیم که کشش سطحی مایع، یکی از عوامل اصلی محبوس شدن آب در مجراهای گوش است.</p>
      <p>پژوهشگران معتقدند که راه‌حلی به غیر از تکان دادن سر نیز برای تخلیه آب داخل گوش وجود دارد.</p>
      <p>باسکوتا افزود: شاید ریختن چند قطره از یک مایع با کشش سطحی پایین‌تر از آب مانند الکل یا سرکه در گوش بتواند به خارج شدن آب از گوش کمک کند.</p>
    </article>
  </body>
</html>