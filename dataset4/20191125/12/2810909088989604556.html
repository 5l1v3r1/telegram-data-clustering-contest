<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359579"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T12:27:00+00:00"/>
    <meta property="og:title" content="Кошарац: Сједница Комисије да протекне у демократској атмосфери"/>
    <meta property="og:description" content="Предсједавајући Комисије за припрему избора Савјета министара Сташа Кошарац очекује ће у демократској атмосфери протећи сутрашња сједница Комисије на којој је предвиђено разматрање подобности и давање препоруке за потврђивање именовања Зорана Тегелтије за обављање дужности предсједавајућег Савјета министара."/>
  </head>
  <body>
    <article>
      <h1>Кошарац: Сједница Комисије да протекне у демократској атмосфери</h1>
      <address>
        <time datetime="2019-11-25T12:27:00+00:00">25 Nov 2019, 12:27</time>
      </address>
      <p>
        <i>Предсједавајући Комисије за припрему избора Савјета министара Сташа Кошарац очекује ће у демократској атмосфери протећи сутрашња сједница Комисије на којој је предвиђено разматрање подобности и давање препоруке за потврђивање именовања Зорана Тегелтије за обављање дужности предсједавајућег Савјета министара.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1312/131252.jpg"/>
        <figcaption>Сташа Кошарац<br/>Фото: РТРС</figcaption>
      </figure>
      <p>- Вјерујем да ће бити одређених питања за Тегелтију, али исто тако и да су компентенције предсједавајућег на потребном нивоу. Надам се да неће бити политички неугодних питања - рекао је Срни Кошарац.</p>
      <p>Он је напоменуо да је сутрашња сједница у складу са Пословником Представничког дома Парламентарне скупштине БиХ.</p>
      <p>- Значајно је да се све одвија како је предвиђено пословником и не очекујем никаква изненађења. Важно је да се држи та врста динамике у складу са Пословником - рекао је Кошарац, који је и предсједавајући Клуба посланика СНСД-а у Представничком дому парламента БиХ.</p>
      <p>Он је подсјетио да је документ из Предсједништва дошао у предвиђеном року и да је, у складу са Пословником, заказана сједница.</p>
      <p>Кошарац каже да је по завршетку поступка обавеза Комисије да обавијести Представнички дом како би се ушло у процес потврде предсједавајућег Савјета министара.</p>
      <p>Предсједништво БиХ на ванредној сједници одржаној 19. новембра именовало је Зорана Тегелтију за предсједавајућег Савјета министара.</p>
    </article>
  </body>
</html>