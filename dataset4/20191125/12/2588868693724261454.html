<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170008/zacali-stihanie-v-pripade-kseftov-s-bytmi-tykaju-sa-kocnera.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Začali stíhanie v prípade kšeftov s bytmi. Týkajú sa Kočnera"/>
    <meta property="og:description" content="Polícia začala trestné stíhanie ohľadne podozrenia z porušovania povinností pri správe cudzieho majetku, pričom tieto podozrenia sa týkajú väzobne stíhaného..."/>
  </head>
  <body>
    <article>
      <h1>Začali stíhanie v prípade kšeftov s bytmi. Týkajú sa Kočnera</h1>
      <h2>Polícia začala trestné stíhanie ohľadne podozrenia z porušovania povinností pri správe cudzieho majetku, pričom tieto podozrenia sa týkajú väzobne stíhaného podnikateľa Mariana Kočnera. Informovalo o tom tlačové oddelenie Demokratickej strany.</h2>
      <address>
        <time datetime="2019-11-25T12:31:00+00:00">25 Nov 2019, 12:31</time>
      </address>
      <p>O začatí trestného stíhania polícia upovedomila opozičného poslanca Jozefa Rajtára, ktorý vo veci podával trestné oznámenie. Marian Kočner sa podľa Rajtára trestnej činnosti dopúšťal prostredníctvom svojej spoločnosti Správa a inkaso pohľadávok s.r.o. Spoločnosť podľa médií predávala byty na Cintorínskej ulici v Bratislave, pričom ich výnos išiel dcére Mariana Kočnera, ktorá bola ich záložnou veriteľkou.</p>
      <p><b>„Štát by mal dokázať obmedziť či zrušiť vlastnícke práva kriminálnych živlov k majetku, ktorý bol alebo mohol byť získaný na základe nelegálnych aktivít. To sa týka aj majetku Mariana Kočnera, aj odsúdeného Ladislava Bašternáka. Štát však v oboch prípadoch zlyháva,“</b> uviedol Rajtár.</p>
      <p>Podľa informácií denníka Sme firma Mariana Kočnera Správa a inkaso pohľadávok predala na konci februára tohto roku tri byty v bratislavskom Starom Meste, konkrétne v komplexe Urbanic na Cintorínskej ulici. Napriek tomu, že podnikateľ je väzobne stíhaný pre kauzu údajného falšovania miliónových zmeniek, obchodný podiel v danej spoločnosti mu nebol zablokovaný. Cena jedného bytu sa údajne pohybovala na úrovni 300-tisíc eur. Podľa denníka mala spoločnosť Mariana Kočnera zároveň vyplatiť časť peňazí jeho dcére, lebo pred predajom bytov na ne získala záložné právo. Dva z bytov následne kúpili deti istej daňovej úradníčky.</p>
    </article>
  </body>
</html>