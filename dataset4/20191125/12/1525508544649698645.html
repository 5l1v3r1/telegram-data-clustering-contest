<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780671/%D8%AA%D8%B4%D8%B1%DB%8C%D8%AD-%D8%B1%D9%88%D9%86%D8%AF-%D9%88%D8%A7%DA%AF%D8%B0%D8%A7%D8%B1%DB%8C-%D8%AE%D8%A7%D9%86%D9%87-%DA%A9%D8%B4%D8%AA%DB%8C-%D8%A8%D9%87-%DB%8C%DA%A9-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88%D8%B1%D8%B2%D8%B4%DB%8C-%D8%AF%DB%8C%DA%AF%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:29:44+00:00"/>
    <meta property="og:title" content="با توجه به ابهامات اخیر؛ تشریح روند واگذاری خانه کشتی به یک فدراسیون ورزشی دیگر"/>
    <meta property="og:description" content="مدتهاست صحبت از واگذاری ساختمان خانه کشتی شماره دو از سوی فدراسیون مطرح شده که گویا این روند چندان با عجله و فوری صورت نخواهد گرفت."/>
  </head>
  <body>
    <article>
      <h1>با توجه به ابهامات اخیر؛ تشریح روند واگذاری خانه کشتی به یک فدراسیون ورزشی دیگر</h1>
      <address><time datetime="2019-11-25T12:29:44+00:00">25 Nov 2019, 12:29</time> by <a rel="author" href="https://www.mehrnews.com/archive?jr=51" target="_blank">علیرضا هنرمنش</a></address>
      <p>به گزارش <a href="https://www.mehrnews.com/">خبرنگار مهر</a>، بحث واگذاری خانه کشتی شماره دو تهران که ساختمان اداری فدراسیون کشتی را هم در بر گرفته بحث داغ این روزهای محافل کشتی است. بسیاری بر این باورند که این ساختمان سالهاست با زحمت و رایزنی های بسیار به فدراسیون کشتی واگذار شده و باید همچنان در روند آماده سازی تیم های ملی کشتی استفاده شود.</p>
      <p>در همین راستا حسن رنگرز سخنگوی فدراسیون کشتی در نشست خبری صبح امروز توضیحاتی را مطرح و اظهار امیدواری کرد روند واگذاری خانه کشتی به هیچ عنوان به ضرر کشتی نیست. وی در این رابطه گفت: بحث واگذاری خانه کشتی به این معنا نیست که همین فردا چنین اقدامی صورت بگیرد و ما بدون در نظر گرفتن استقرار سیستم اداری فدراسیون، دست به چنین کاری بزنیم.</p>
      <p>رنگرز گفت: فدراسیون کشتی به واقع نیازی به داشتن سه خانه کشتی ندارد و بهتر دیدیم اگر رشته دیگری نیاز به فضا و کمک دارد، خانه کشتی شماره دو را به آن رشته واگذار کنیم. البته این موضوع زمانی محقق می شود که ساختمان آکادمی کشتی در مجاورت دریاچه ورزشگاه آزادی تکمیل شود و به بهره برداری کامل برسد. خوشبختانه هتل آکادمی کشتی تاکنون ۸۵ درصد تکمیل شده اما بنا به دلایلی کارها متوقف مانده که امیدواریم این موضوع هر چه سریعتر برطرف شود.</p>
      <p>به گفته سخنگوی فدراسیون کشتی با تکمیل هتل آکادمی کشتی می توان اردوهای ۵ رده سنی کشتی آزاد و فرنگی را در این مکان برگزار و سپس خانه کشتی شماره دو را به رشته دیگری واگذار کرد.</p>
      <p>حسن رنگرز در جمع خبرنگاران تاکید کرد تا زمانی که مکان مناسب و در شان ساختمان اداری فدراسیون کشتی مهیا نشود، انتقال خانه کشتی شماره دو صورت نخواهد گرفت.</p>
    </article>
  </body>
</html>