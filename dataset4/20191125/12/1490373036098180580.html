<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/tenis/tenis-wta-karolina-pliskova-trener-daniel-vallverdu_1911251249_tat"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T12:49:00+00:00"/>
    <meta property="og:title" content="Novým koučem Karolíny Plíškové je Venezuelan Vallverdu. V minulosti vedl i Berdycha nebo Murrayho"/>
    <meta property="og:description" content="V realizačním týmu Vallverdua doplnila také bývalá ukrajinská deblistka Olga Savčuková. V prohlášení to oznámil manažer Plíškové Michal Hrdlička."/>
  </head>
  <body>
    <article>
      <h1>Novým koučem Karolíny Plíškové je Venezuelan Vallverdu. V minulosti vedl i Berdycha nebo Murrayho</h1>
      <address><time datetime="2019-11-25T12:49:00+00:00">25 Nov 2019, 12:49</time> by <a rel="author">ČTK</a></address>
      <p>
        <b>Novým trenérem aktuálně nejlepší české tenistky Karolíny Plíškové je Venezuelan Daniel Vallverdu, který v minulosti vedl Tomáše Berdycha i další hráče světové špičky. V realizačním týmu Vallverdua doplnila také bývalá ukrajinská deblistka Olga Savčuková. V prohlášení to oznámil manažer Plíškové Michal Hrdlička.</b>
      </p>
      <p>Sedmadvacetiletá Plíšková zažila jednu z nejlepších sezon v kariéře, vyhrála čtyři turnaje a ve světovém žebříčku přezimuje na druhém místě. Nadále jí však uniká grandslamový titul. Na začátku listopadu oznámila, že končí spolupráci se Španělkou Conchitou Martínezovou.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/davis-cup-spanelsko-kanada-roberto-bautista-rafael-nadal_1911242134_jgr"/>
      </related>
      <p>Vallverdu pomáhal Berdychovi s přípravou rok a půl do května 2016, v minulosti spolupracoval i s Britem Andym Murraym, Argentincem Juanem Martínem Del Potrem, Bulharem Grigorem Dimitrovem a naposledy se Stanem Wawrinkou ze Švýcarska.</p>
      <p>„Od začátku byl pro mě jednou z priorit. Má za sebou vynikající výsledky, tenisu rozumí jako málokdo a jsem přesvědčená, že mi má hodně co nabídnout. Už teď se těším na start přípravy,“ uvedla tenistka z Loun v tiskové zprávě.</p>
      <p>Kouče již vyměnila několikrát, pod jejími úspěchy jsou podepsáni Jiří Vaněk, David Kotyza, Tomáš Krupa, Australanka Rennae Stubbsová a od loňského US Open ji vedla Martínezová. Savčukovou měla po svém boku letos v září během turnaje v Čeng-čou, který Plíšková vyhrála.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/tenis-davis-cup-cesko-jonas-forejtek-jaroslav-navratil-souperi-cesky-daviscupovy_1911241311_mim"/>
      </related>
      <p>Vallverdu dosud pracoval v mužském tenisu, takže ho čeká nová zkušenost. „Karolína je skvělá hráčka a těším se, že jí svou prací pomůžu k dosažení jejích cílů. WTA je pro mě něco nového, ale já mám výzvy rád,“ uvedl. Mezi jeho největší trenérské úspěchy patří grandslamové tituly Murrayho, k nimž mu pomohl společně s Ivanem Lendlem.</p>
      <p>„Navíc je zachována jistá kontinuita, protože Dani může navázat na spolupráci s naším kondičním trenérem Azuzem Simčičem, se kterým v minulosti působil u Tomáše Berdycha,“ poznamenal Hrdlička. „S Olgou se Karolína z okruhu znají dlouho a mají spolu vřelý vztah,“ doplnil.</p>
      <p>Plíšková už začala s kondiční přípravou, od příštího týdne ji čeká pod vedením nového realizačního týmu osvědčené soustředění na Tenerife. Po Vánocích zamíří do Austrálie a hned na prvním turnaji v Brisbane se pokusí obhájit titul.</p>
      <figure>
        <iframe data-src="https://twitter.com/anyuser/status/1198926766615736321" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/tenis/davis-cup-spanelsko-kanada-roberto-bautista-rafael-nadal_1911242134_jgr"/>
        <a href="https://www.irozhlas.cz/sport/tenis/tenis-davis-cup-cesko-jonas-forejtek-jaroslav-navratil-souperi-cesky-daviscupovy_1911241311_mim"/>
        <a href="https://www.irozhlas.cz/sport/tenis/davis-cup-tenis-nadal-murray-spanelsko-vysledek-vysledky-velka-britanie-anglie_1911231752_mov"/>
      </related>
    </article>
  </body>
</html>