<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/izklaide/slavenibas/muziki/eilands-tv-tiesraide-izpilda-breidaka-uzdotos-kumedinus-un-nopelna-naudu.d?id=51666103"/>
    <meta property="og:site_name" content="DELFI"/>
    <meta property="article:published_time" content="2019-11-25T12:49:45+00:00"/>
    <meta property="og:title" content="Eilands TV tiešraidē izpilda Breidaka uzdotos kumēdiņus un nopelna naudu "/>
    <meta property="og:description" content="Daudziem neatņemama svētdienas vakara tradīcija ir šova &quot;X Faktors&quot; skatīšanās un tā komentēšana sociālajos tīklos, un ceturtajā tiešraidē visai lielu &quot;dīvāna ekspertu&quot; ievērību izpelnījās mūziķis Ralfs Eilands, kurš uzstājās kā viens no vakara īpašajiem viesiem un pēc sava priekšnesuma pārsteidza publiku ar ēverģēlībām."/>
  </head>
  <body>
    <article>
      <h1>Eilands TV tiešraidē izpilda Breidaka uzdotos kumēdiņus un nopelna naudu </h1>
      <address><time datetime="2019-11-25T12:49:45+00:00">25 Nov 2019, 12:49</time> by <a rel="author">DELFI Izklaide</a></address>
      <p>
        <b>Daudziem neatņemama svētdienas vakara tradīcija ir šova "<a href="https://www.delfi.lv/temas/x-faktors">X Faktors</a>" skatīšanās un tā komentēšana sociālajos tīklos, un ceturtajā tiešraidē visai lielu "dīvāna ekspertu" ievērību izpelnījās mūziķis <a href="https://www.delfi.lv/temas/ralfs-eilands">Ralfs Eilands</a>, kurš uzstājās kā viens no vakara īpašajiem viesiem un pēc sava priekšnesuma pārsteidza publiku ar ēverģēlībām.</b>
      </p>
      <p>Tuvs Eilainda draugs, <a href="https://www.delfi.lv/temas/radio-swh">Radio SWH</a> rīta šova "Tik Tik Tik" vadītājs Kaspars Breidaks pirms "X Faktora" tiešraides tviterī publiski izaicināja Ralfu, kurš 24. novembrī atzīmēja dzimšanas dienu, piedāvājot viņam iespēju nopelnīt nedaudz naudiņas.</p>
      <p>"Došu tev radošu vingrinājumu un iespēju nopelnīt dzimšanas dienas galdam. "X Faktora" tiešraidē, ja tevi intervēs, atbildi, citējot izdomātus dzejniekus. Par katru došu 40 eiro," savu draugu uzrunāja Breidaks.</p>
      <p>Eilands, kuram nekad pēc vārda kabatā nav bijis jāmeklē, ar lielāko prieku šo izaicinājumu arī realizēja. Kad šova vadītājs <a href="https://www.delfi.lv/temas/markus-riva">Markus Riva</a> uzdeva Ralfam jautājumus, viņš sniedza visai ērmīgas atbildes un īpatnējus citātus, kurus piedēvēja ļaudīm ar dīvainiem vārdiem un uzvārdiem.</p>
      <p>Tie, kuri tviterī seko Eilandam un Breidakam, uzreiz saprata, ka tā ir daļa no izaicinājuma, savukārt tie komentētāji, kuri par abu kungu izdarībām neko nenojauta, vien nobrīnījās par Ralfa atbildēm un prātoja, ko viņš pirms došanās uz skatuves uzpīpējis. Galu galā mūziķim izdevās sagudrot trīs neeksistējošus dzejniekus un nocitēt viņu neeksistējošos izteicienus.</p>
      <p>""Heijā, vimbas!", "Aizgāja tā kā bērni uz skolu!" un "Galvenais ir spēcīgi pabeigt!". 120 eiro no tevis," pēc uzstāšanās sociālajos tīklos Breidaku uzrunāja Eilands.</p>
      <figure>
        <iframe data-src="https://twitter.com/RalfsEilands/status/1198705221444218881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkaspars.breidaks%2Fvideos%2F10157701660236130%2F&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <p>Jāatgādina, ka Breidaks un Eilands jau agrāk publiski izaicinājuši viens otru izpildīt kādu uzdevumu, piesolot par to prāvu naudas summiņu.</p>
      <p>Tā, piemēram, Eilands šī gada janvārī piedalījās konkursa "Supernova" žūrijā, un Breidaks piesolīja 50 eiro atlīdzību, ja Ralfs pēc Samantas Tīnas priekšnesuma izskaņas TV tiešraidē paziņos, ka "2009. gads piezvanīja – viņš grib savas džinsas atpakaļ". Mūziķis šo izaicinājumu pieņēma un izpildīja.</p>
      <p>Savukārt nedēļu vēlāk Breidaks pieņēma Eilanda izaicinājumu radio ēterā pateikt frāzi "mani sauc Kaspars Breidaks, un man dzīvē svarīgas ir trīs lietas – slava, nauda un vecenes", un pēc tam atskaņot Brūsa Springstīna dziesmu "Born In The U.S.A.", tādējādi nopelnot 100 eiro.</p>
      <figure>
        <iframe data-src="https://twitter.com/__kristine_h/status/1198704207978782722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/shaontel/status/1198703162984673280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/OzolinaLelde/status/1198702997066399745?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lasi vēl</h4>
        <a href="https://www.delfi.lv/izklaide/slavenibas/citi/ralfs-eilands-un-kaspars-breidaks-viens-otru-publiski-iznerro.d?id=51243809"/>
        <a href="https://www.delfi.lv/izklaide/slavenibas/citi/martins-daugulis-izaicina-eilandu-un-breidaku-iegut-augstako-izglitibu.d?id=50795497"/>
        <a href="https://www.delfi.lv/izklaide/dzivesstils/stils/breidaks-par-100-eiro-radio-etera-izpilda-eilanda-uzdoto-evergelibu.d?id=50791027"/>
      </related>
    </article>
  </body>
</html>