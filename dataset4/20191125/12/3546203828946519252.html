<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_472849168_Klop_Ne_mislim_za_tochki_a_samo_za_sledvashtiya_mach"/>
    <meta property="og:site_name" content="webcafé"/>
    <meta property="article:published_time" content="2019-11-25T12:09:00+00:00"/>
    <meta property="og:title" content="Клоп: Не мислим за точки, а само за следващия мач"/>
    <meta property="og:description" content="Германецът заяви, че конкуренцията е много силна"/>
  </head>
  <body>
    <article>
      <h1>Клоп: Не мислим за точки, а само за следващия мач</h1>
      <address><time datetime="2019-11-25T12:09:00+00:00">25 Nov 2019, 12:09</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/18/klopp-rodgers/1170x780.jpg"/>
        <figcaption>Ливърпул води с осем точки на втория Лестър.<cite>Снимка: © Getty Images</cite></figcaption>
      </figure>
      <p>
        <b>Мениджърът на Ливърпул Юрген Клоп заяви, че осемте точки аванс на мърсисайдци на върха в класирането на Висшата лига не успокояват него и отбора му. След 13 кръга през новата кампания мърсисайдци са загубили само две точки след едно равенство и 12 победи. В последния кръг европейските шампиони се добраха до труден успех при гостуването си на Кристъл Палас.</b>
      </p>
      <p>Клоп смята, че поне още три тима ще се борят за титлата заедно с Ливърпул.</p>
      <p>"Очевидно Манчестър Сити заслужаваше всички тези трофеи, които спечели през миналия сезон. Те бяха наистина невероятни. Борбата с тях е трудна. Ще видим какво ще излезе накрая. Само осем точки сме пред Лестър и тях също не трябва да ги забравяме. Преди 3-4 години бяха шампиони. Челси също прави невероятен сезон. Ако бяхме загубили от Палас, преднината ни щеше да е само пет точки и щеше да е тотално различно. Но ние не мислим за точки, а само за следващия мач. Засега това работи отлично за нас и се надяваме, че ще продължим така", заяви Клоп.</p>
      <p>Мениджърът мисли и за последните два мача от груповата фаза на Шампионската лига.</p>
      <p>"Не искам да бъда алчен, но ще е добре да запишем победи. Имаме мач с Наполи у дома, който ще е много труден и гостуване на Залцбург, което също няма да е лесно. В добра позиция сме да продължим напред и ще дадем всичко от себе си", завърши наставникът на "червените".</p>
      <related>
        <a href="https://www.webcafe.bg/sportcafe/futbol-svyat/id_1707757286_Nemislimiyat_antirekord_na_Guardiola_i_oshte_4_aktsenta_ot_sabotnoto_shou_vav_Visshata_liga"/>
      </related>
    </article>
  </body>
</html>