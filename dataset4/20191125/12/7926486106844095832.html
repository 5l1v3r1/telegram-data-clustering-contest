<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013458/%D9%81%D8%AA%D9%86%D9%87-%D8%B1%D9%88%D8%B2%D9%87%D8%A7%DB%8C-%D8%A7%D8%AE%DB%8C%D8%B1-%D8%AD%D8%A7%D8%B5%D9%84-%D9%87%D9%85%D9%87-%D8%B4%DA%A9%D8%B3%D8%AA-%D9%87%D8%A7%DB%8C-%D8%AF%D8%B4%D9%85%D9%86-%D8%A8%D9%88%D8%AF-%D8%A7%D8%B2-%D8%AE%D8%B7-%D9%82%D8%B1%D9%85%D8%B2%D9%87%D8%A7%DB%8C-%D9%85%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T12:42:03+00:00"/>
    <meta property="og:title" content="فتنه روزهای اخیر حاصل همه شکست‌های دشمن بود/از خط قرمزهای ما عبور کنید، نابودتان می‌کنیم/ به صهیونیست‌ها میگویم که به آمریکا تکیه نکنید"/>
    <meta property="og:description" content="فرمانده کل سپاه گفت: فتنه‌ای که در روزهای اخیر اتفاق افتاد حاصل همه شکست های بزرگی بود که دشمن در عرصه های مختلف ظرف 40 سال و به خصوص در 8 ماه گذشته از امت اسلام و ملت ایران دریافت کرده است."/>
  </head>
  <body>
    <article>
      <h1>فتنه روزهای اخیر حاصل همه شکست‌های دشمن بود/از خط قرمزهای ما عبور کنید، نابودتان می‌کنیم/ به صهیونیست‌ها میگویم که به آمریکا تکیه نکنید</h1>
      <h2>سرلشکر سلامی در اجتماع بزرگ مردم تهران:</h2>
      <address>
        <time datetime="2019-11-25T12:42:03+00:00">25 Nov 2019, 12:42</time>
      </address>
      <p>
        <i>فرمانده کل سپاه گفت: فتنه‌ای که در روزهای اخیر اتفاق افتاد حاصل همه شکست های بزرگی بود که دشمن در عرصه های مختلف ظرف 40 سال و به خصوص در 8 ماه گذشته از امت اسلام و ملت ایران دریافت کرده است.</i>
      </p>
      <p>به گزارش مشرق، سرلشکر حسین سلامی فرمانده کل سپاه پاسداران انقلاب اسلامی در اجتماع بزرگ مردم تهران در حمایت از امنیت، آرامش و اقتدار کشور، اظهار داشت: امروز که شما اینجا در قلب جهان اسلام یعنی تهران جمع شده‌اند تیر خلاصی به تلاش های آمریکا زدید، آفرین بر شما و قدم‌های ثابت و استوار که آمدید. آمدید تا از امام مسلمین در این نبرد بزرگ جهانی حمایت کنید. اگر از آسمان به این نقطه نگاه شود، واژه شرف را روی زمین ترسیم کرده اید.</p>
      <blockquote>بیشتر بخوانید:<br/><a href="https://www.mashreghnews.ir/photo/1013448/%D8%B9%DA%A9%D8%B3-%D8%AE%D8%B1%D9%88%D8%B4-%D9%85%D8%B1%D8%AF%D9%85-%D9%BE%D8%A7%DB%8C%D8%AA%D8%AE%D8%AA-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86">عکس/ خروش مردم پایتخت در محکومیت اغتشاشگران<br/></a><a href="https://www.mashreghnews.ir/news/1013442/%D8%B3%D8%B1%D9%84%D8%B4%DA%A9%D8%B1-%D9%85%D9%88%D8%B3%D9%88%DB%8C-%D8%AD%D8%B6%D9%88%D8%B1-%D9%85%D8%B1%D8%AF%D9%85-%D9%86%D8%B4%D8%A7%D9%86-%D8%AA%D9%86%D9%81%D8%B1-%D8%A7%D8%B2-%D9%86%D8%A7%D8%A7%D9%85%D9%86%DB%8C-%D9%88-%D9%86%D8%A7%D8%A7%D9%85%D9%86-%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B3%D8%AA">سرلشکر موسوی: حضور مردم نشان تنفر از ناامنی و ناامن کنندگان است<br/></a><a href="https://www.mashreghnews.ir/news/1013443/%D9%85%D8%AD%D8%B3%D9%86-%D8%B1%D8%B6%D8%A7%DB%8C%DB%8C-%D9%85%D8%B1%D8%AF%D9%85-%D8%A7%D8%B2-%D8%AF%D9%88%D9%84%D8%AA-%D9%85%DB%8C-%D8%AE%D9%88%D8%A7%D9%87%D9%86%D8%AF-%D8%A8%D8%A7-%D8%AA%D8%AF%D8%A8%DB%8C%D8%B1-%D8%B9%D9%85%D9%84-%DA%A9%D9%86%D8%AF">محسن رضایی: مردم از دولت می‌خواهند با تدبیر عمل کند<br/></a><a href="https://www.mashreghnews.ir/photo/1013444/%D8%B9%DA%A9%D8%B3-%D8%AA%D9%84%D9%81%DB%8C%D9%82-%D8%AC%D8%A7%D9%84%D8%A8-%D8%AC%D9%85%D9%84%D8%A7%D8%AA-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A8%D8%A7-%D8%AA%D8%B5%D9%88%DB%8C%D8%B1-%D8%AA%D8%B1%D8%A7%D9%85%D9%BE">عکس/ تلفیق جالب جملات رهبر انقلاب با تصویر ترامپ</a></blockquote>
      <p>وی افزود: هر امتی امام خود را گم کند، محکوم به هلاکت و مصیبت است. شما از حوادث دردناک صدر اسلام آمده‌اید تا اجازه ندهید آن ماجراهای غم انگیز تکرار شود. ای کاش اندکی از این جمعیت در مسجد کوفه بود تا امام علی(ع) ضربت نخورد، ای کاش شما با امام حسن می‌بودید تا در مقابل معاویه تنها نماند و همه آبروی هستی را به قربانگاه اسلام نبرد.</p>
      <p>سرلشکر سلامی خطاب به جمعیت حاضر در میدان انقلاب با بیان اینکه شما از آن واقعه‌های دردناک درس گرفته‌اید، ادامه داد: ای کاش شما می‌بودید تا امام مسلمین، حسین ابن علی(ع) در عاشورای 61 هجری تنها نمی‌ماند و این لبیک ها را در آن زمان سر می‌دادید تا فرزندان امام اسیر نشوند.</p>
      <p>فرمانده کل سپاه با بیان اینکه امروز در یک جنگ بزرگ جهانی هستیم و این لحظه در حال شکست دادن همه قدرت استکبار هستیم، گفت: جنگی که در خیابان های ما آغاز شد، یک سناریو کامل جهانی بود. این جنگ تمام شد، شما دقیق عمل کردید و آن لحظاتی که نباید به پیاده نظام دشمن بپیوندید، نجیبانه صف خود را جدا کردید و امروز به میدان آمدید تا اسلام دوباره سرافراز، ایران جاودانه و دشمن فرو بپاشد.</p>
      <p>
        <b>** امروز تیر خلاص به دشمن زده شد</b>
      </p>
      <p>وی تصریح کرد: امروز تیر خلاص به دشمن زده شد. فتنه‌ای که در روزهای اخیر اتفاق افتاد حاصل همه شکست های بزرگی بود که دشمن در عرصه های مختلف ظرف 40 سال و به خصوص در 8 ماه گذشته از امت اسلام و ملت ایران دریافت کرده است. او نمی‌توانست حادثه بسازد، اما منتظر ساختن یک حادثه بود تا از آن استفاده کند، دشمن حتی به پوشک بچه هم برای آزار مردم متوسل شد، بنزین فقط بهانه بود و او به دنبال اذیت کردن ملت ایران بود.</p>
      <p>سرلشکر سلامی افزود: دیدید که حتی ترامپ جلسه استیضاح کنگره را نیامد و در کاخ سفید ماند و اتاق فرماندهی تشکیل داد تا ملت بزرگ ایران را شکست دهد. ما رصد می کردیم، او این بار همه توان خود را به صحنه آورد، فشار و جنگ روانی حداکثری و پیاده نظام مزدور داخلی به میدان آمد. حتی ناو هواپیمابر او که ماه‌ها از ترس ما در بیرون از خلیج فارس مانده بود، به میدان آمد. اما می‌گویم به آنها که دیر شده است، به صهیونیست ها هم می‌گویم که دلخوش به آمریکا نباشد، او دیر می‌آید، زمانی می‌آید که شما نابود شده‌اید.</p>
      <p>
        <b>** در همه صحنه‌ها با هدایت یک مرد الهی حضور داریم</b>
      </p>
      <p>فرمانده کل سپاه با بیان اینکه ما به شکل سریالی در همه صحنه ها و با هدایت یک مرد الهی حضور داریم، خاطرنشان کرد: آن مرد بزرگی که این لحظه در نزدیکی ماست، در قلب ما خانه دارد. او کسی است که در عمق سرزمین های تحت سلطه دشمنان نفوذ کرده و آنها را به عقب رانده است. سرزمین‌های اسلامی را به میدان جهاد آزادیخواهانه علیه مستکبران تبدیل کرده است و توسعه نفوذ انقلابش را هزاران کیلومتر آن طرف تر برده، شرفمندانه به میدان آمد و خداوند به عزت او افزود و صفحه جدیدی از تاریخ بزرگ برای ایران بزرگ ساخت.</p>
      <p>وی گفت: رهبر ما سیاست آمریکایی ها و مستکبران را در لبنان با شکست مواجه کرد، چنان سپاهی در آنجا ساخت که صهیونیست‌ها شب و روزشان، شب است. او از ملت سوریه دفاع کرد، جهان اسلام را به هم پیوند داد و سرانجام آن زنجیره مستحکم مقاومت را حفظ کرد. ملت عراق را از شر شیاطین و تجزیه آنها نجات داد و امت را به هم گره زد؛ به اربعین نگاه کنید. او کسی است که هر امتی به آن تکیه کرد، ایستاد و هرکسی از او فاصله گرفت، افتاد. هنر او شکستن قدرت‌های بزرگ و تحقیر آمریکا و پیروز کردن مسلمین است.</p>
      <p>
        <b>** هیچ کاری را بدون پاسخ نمی‌گذاریم</b>
      </p>
      <p>سرلشکر سلامی با بیان اینکه رهبری قائمه و مردم قائده انقلاب ما هستند، عنوان کرد: مطمئن باشید امروز دیگر دشمنان ما قادر به هیچ عملی نیستند، آنها شکست خورده‌اند، به قامت رهبران افسرده و پژمرده‌شان نگاه کنید. ما همه جا آنها را تعقیب می‌کنیم و به آنها می‌گوییم که ما هیچ کاری را بی پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.</p>
      <p>فرمانده کل سپاه گفت: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت "به اروپایی ها بگویید ایرانی ها در حال بریدن وابستگی اقتصادی کشورشان به نفت هستند و به خودکفایی رسیده اند، بجنبید، نفت را باز کنید، گشایش ایجاد کنید وگرنه ملت ایران اقتصادش از نفت جدا می‌شود." ما به خیمه دشمن رسیده ایم، دشمن دیگر نفس ندارد و سیاست و قدرت نظامی‌اش دیگر نافذ نیست و در مقابل شیرهای سپاه و ارتش اسلام هیچ قدرتی یارای ایستادگی ندارد.</p>
      <p>وی خطاب به مسئولین، اظهار داشت: به همه مسئولین میگویم که ملت آمد و وظیفه خود را انجام داد، اکنون نوبت ماست، کمربندها را ببندید، میان مردم حرکت کنید و مشکلات را حل کنید. ما با مردم هستیم و پیش مرگ و فداییان مردم هستیم.</p>
      <p>سرلشکر سلامی با هشدار به دشمنان ملت ایران خطاب به سران آمریکا، اسرائیل، انگلیس و آل سعود، گفت: شما ما را در میدان تجربه کرده‌اید و سیلی‌های محکمی خوردید و نتوانستید پاسخ بدهید؛ بعضی از این سیلی‌ها را همه جهان دیده و برخی را هم ندیده است. منتظر باشید از خط قرمزهای ما عبور کنید، نابودتان می‌کنیم.</p>
      <p>فرمانده کل سپاه تصریح کرد: هرکسی بخواهد به مال، جان و ناموس ملت ما تعرض کند، سخت مجازات خواهد شد؛ آنگونه که همگان عبرت بگیرند. ما نجابت به خرج دادیم و مدارا کردیم، اما مراقب باشید صبر ما انتها دارد. به ملت ایران احترام بگذارید و مودب باشید، اگر این انرژی متراکم آزاد شود، هیچ دشمنی در هیچ جای جهان امن و امنیت نخواهد داشت.</p>
      <p>وی ادامه داد: ما ملت اسلام و ملت ایرانیم و رهبر بزرگی داریم که تا به امروز ما را از همه صحنه‌های سخت، ایمن عبور داده است و پناهگاه همه مستضعفان است.</p>
      <p>سرلشکر سلامی در پایان خطاب به مردم انقلابی تهران که در تجمع امنیت، اقتدار و آرامش حضور یافته‌اند، گفت: من خاک کف پای همه شما را برای تبرک به صورت می کشم، پاهایتان را می بوسم و برای همه شما عزیزان، عزت، تندرستی، شادابی و سربلندی از خداوند خواستارم.</p>
      <p>منبع: فارس</p>
    </article>
  </body>
</html>