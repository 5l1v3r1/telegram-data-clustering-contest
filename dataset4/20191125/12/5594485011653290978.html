<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/iztochnik-ot-beliya-dom-progovori-kakvo-shche-poiska-trmp-ot-borisov_news711309.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="Източник от Белия дом проговори какво ще поиска Тръмп от Борисов"/>
    <meta property="og:description" content="Изданието обяснява, че България, както повечето й източноевропейски съседи, задоволява основната част от нуждите си от петрол и газ от Русия"/>
  </head>
  <body>
    <article>
      <h1>Източник от Белия дом проговори какво ще поиска Тръмп от Борисов</h1>
      <h2>Изданието обяснява, че България, както повечето й източноевропейски съседи, задоволява основната част от нуждите си от петрол и газ от Русия</h2>
      <address>
        <time datetime="2019-11-25T12:21:00+00:00">25 Nov 2019, 12:21</time>
      </address>
      <p>https://blitz.bg/svyat/iztochnik-ot-beliya-dom-progovori-kakvo-shche-poiska-trmp-ot-borisov_news711309.html Blitz.bg</p>
      <figure>
        <img src="https://static.blitz.bg/documents/thumbnails/730/201801/1515062349-t.jpg"/>
        <figcaption>Доналд Тръмп</figcaption>
      </figure>
      <p><b>Президентът на САЩ Доналд Тръмп ще настоява за по-голям внос на втечнен природен газ (ВПГ) в България, когато се срещне с лидера на страната Бойко Борисов в светлината на усилията на Вашингтон да намали доминацията на Русия на енергийния пазар в Източна Европа, пише англоезичното електронно издание на Radio Free Europe, цитирано от <a href="https://focus-news.net/news/2019/11/25/2722868/radio-free-europe-tramp-shte-nastoyava-pred-borisov-za-po-golyam-vnos-na-vtechnen-gaz-i-po-golemi-razhodi-v-otbranata.html">Фокус</a>.</b><br/><br/>Освен това американският държавен глава „ще натисне“ Борисов да увеличи военните разходи на страната на срещата им в Овалния кабинет на 25 ноември, съобщи високопоставен източник от Белия дом в конферентен разговор.<br/><br/>Изданието обяснява, че България, както повечето й източноевропейски съседи, задоволява основната част от нуждите си от петрол и газ от Русия, което, според Вашингтон, дава на Кремъл значително влияние върху тези държави.<br/><br/>САЩ са в разгара на безпрецедентен бум на производството на природен газ и техните енергийни компании търсят нови експортни пазари, включително в Европа и Азия.<br/><br/>Американските компании го доставят под формата на втечнен природен газ (ВПГ), уточнава медията.<br/><br/>Енергийната индустрия в България предлага „огромен инвестиционен потенциал за американските компании“, заяви висшият служител на Белия дом.<br/><br/>„Със сигурност се интересуваме от възможностите за износ на ВПГ в България и в други страни в региона“.<br/><br/>Борисов се срещна с хърватския си колега само дни преди предстоящата си среща с Тръмп.<br/><br/>Хърватия се стреми да изгради плаващ терминал за втечнен природен газ, който потенциално би могъл да снабди някои държави в региона със суровината от САЩ. Борисов обяви хърватския проект за „важен“.<br/><br/>Срещата на Белия дом на Тръмп с Борисов ще бъде последната му с лидери от Централна и Източна Европа тази година. По-рано американският дъжавен глава посрещна лидерите на Полша, Унгария, Румъния, Словакия, Австрия и Чехия, посочва източникът на Радио „Свободна Европа“.<br/><br/>Програмите за срещите по същество са фокусирани върху едни и същи въпроси от сферите на енергетиката, сигурността и икономическия растеж, добави той.<br/><br/>Тръмп ще насърчи Борисов да достигне препоръчителните разходи за Алиансаот минимум 2 процента от брутния вътрешен продукт, заяви официалният представител.<br/><br/>„България вече е член на НАТО от 15 години. И е време да покаже допълнително лидерство чрез увеличаване на разходите си за отбрана и участие в различни мисии на НАТО“, отбелязва източникът.<br/><br/>България наскоро се съгласи да закупи реактивни изтребители F-16, а представителят на Белия дом нарече покупката „важен етап“ в модернизацията на отбраната на страната и „важен знак“, че приема обещанието си за увеличаване на разходите за отбрана „на сериозно“.<br/><br/>Тръмп също ще повдигне въпроса за борбата с корупцията и защитата срещу руската „активност“, като например опитите за влияние върху резултатите от изборите, каза той.<br/><br/>Радио „Свободна Европа“ прави и кратък коментар на ситуацията в България, предаден без редакторска намеса:<br/><br/>„Борисов, бивш пожарникар, доминира политическата система на България почти без прекъсване през последното десетилетие, период, през който корупцията продължава да процъфтява.Джеймс Пардю, бившият американски посланик в България, нарече нацията „дълбоко измъчена от широко разпространена корупция“ в мнение за The Hill.<br/><br/>Пардю каза също, че страната е преживяла спад на свободата на медиите, тъй като националните олигарси консолидират индустрията, което затруднява работата на журналистите, особено тези, които разследват корупцията.<br/><br/>„Резултатът от потискането на независимата преса в България изкриви медийния сектор, разруши доверието на обществеността в пресата и създаде национална политическа среда с малко правителствена или наказателна отговорност и няма сериозна опозиция, която да предизвика настоящото правителство“, пише дипломатът.<br/><br/>Представителят на Белия дом не каза дали Тръмп също ще повдигне въпроса за свободата на печата с Борисов.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>