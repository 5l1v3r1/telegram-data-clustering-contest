<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mazhat-spasil-namushkanoto-momiche-vav-vlak-tova-ne-e-gerojstvo-tova-e-choveshtina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T12:05:00+00:00"/>
    <meta property="og:title" content="Мъжът, спасил намушканото момиче във влак: Това не е геройство, това е човещина"/>
    <meta property="og:description" content="Община Стара Загора планира да награди Петър Бонев за достойната му постъпка"/>
  </head>
  <body>
    <article>
      <h1>Мъжът, спасил намушканото момиче във влак: Това не е геройство, това е човещина</h1>
      <h2>Община Стара Загора планира да награди Петър Бонев за достойната му постъпка</h2>
      <address><time datetime="2019-11-25T12:05:00+00:00">25 Nov 2019, 12:05</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/25/vlak12_1574676570-1.mp4"/>
      </figure>
      <p>Стабилно остава състоянието на намушканата с нож 21-годишна жена във влака от Пловдив за Варна. Психиатрична експертиза ще прецени дали нападателят ѝ е съзнавал какво върши в момента на нападението.</p>
      <p>bTV откри човека, който е помогнал за залавянето му и се е притекъл на помощ на нападнатото момиче още във влака. Той се казва Петър Бонев, на 25 години e.</p>
      <p>В съботната вечер изпуснал по-ранния влак за Варна и тръгнал с късния към Стара Загора. Така се озовал в един вагон с 20-годишната Виктория и 19-годишния Пламен. Във влака пътува със съпругата и детето си, което било неспокойно и не искало да заспи. </p>
      <p>„Това момиче спеше си във вагона. Това момче беше подпряно и я гледаше постоянно. Мислехме, че са двойка”, разказва Петър Бонев. Че нещо се случва в купето на Виктория, той разбира от съпругата си, която чува виковете за помощ.</p>
      <p>„Гледам – това момче легнало върху нея и само я ръга. Аз го бутам един път, той се изправя и посяга към мен аз дърпам назад”, спомня си 25-годишният мъж. Петър търси началника на влака и двамата заедно се връщат в купето.</p>
      <p>Нападателят се опитва да избяга. Скача от влака, аз по него. Събарям го пак. Той спира и казва: „добре, добре, викайте полиция”, разказа още Петър Бонев. 25-годишният мъж е родом от пазарджишкото село Церово. Мечтае да оправи къщата си там. Иска да има здраво семейство.</p>
      <p>„Това да спасиш човек, това не е геройство, това е човещина”, казва младият мъж.</p>
      <p>Община Стара Загора планира да награди Петър Бонев за достойната му постъпка. </p>
    </article>
  </body>
</html>