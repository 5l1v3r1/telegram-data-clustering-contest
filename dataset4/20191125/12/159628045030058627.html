<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/sivil-yasam/kadin-siddete-hayir-demek-icin-yuruduler/"/>
    <meta property="og:site_name" content="Denizli Haber"/>
    <meta property="article:published_time" content="2019-11-25T12:17:00+00:00"/>
    <meta property="og:title" content="Kadın Şiddete hayır demek için yürüdüler"/>
    <meta property="og:description" content="25 Kasım Kadına Yönelik Şiddetle Uluslararası Mücadele ve Dayanışma Günü’nde, kadın örgütleri şiddete karşı yürüdü, sembolik olarak kadına şiddete dur demek için Altıntop Mahalle Muhtarlığı’nın duvarına el izlerini bıraktı."/>
  </head>
  <body>
    <article>
      <h1>Kadın Şiddete hayır demek için yürüdüler</h1>
      <h2>25 Kasım Kadına Yönelik Şiddetle Uluslararası Mücadele ve Dayanışma Günü’nde, kadın örgütleri şiddete karşı yürüdü, sembolik olarak kadına şiddete dur demek için Altıntop Mahalle Muhtarlığı’nın duvarına el izlerini bıraktı.</h2>
      <address><time datetime="2019-11-25T12:17:00+00:00">25 Nov 2019, 12:17</time> by <a rel="author">Haber Merkezi</a></address>
      <p>25 Kasım Kadına Yönelik Şiddetle Uluslararası Mücadele ve Dayanışma Günü’nde Denizli Kadın Platformu, Denizli Soroptimist Kulübü ve Kadın Hakları Koruma Derneği farkındalık etkinliği gerçekleştirdi.</p>
      <p>Kadın örgütleri, ”Kadına Şiddete Hayır” demek için Bayramyeri’nden Delikliçınar Meydanı’na kadar yürüdü.</p>
      <figure>
        <img src="https://www.denizlihaber.com/medya/2019/11/denizli-kadina-siddet-haber.jpg"/>
      </figure>
      <p>Yürüyüşe Denizli Kadın Platformu, Denizli Soroptimist Kulübü, Kadın Hakları Koruma Derneği üyelerinin yanı sıra CHP İl Başkanı Mahir Akbaba, Atatürkçü Düşünce Derneği Denizli Şubesi Başkanı Kadem Özbay ve kadın muhtarlar katıldı.</p>
      <p>Yürüyüşte ”Hiçbiri Ölmek İstemedi” pankartı taşıyan topluluk, ”Artık ölmek istemiyoruz” sloganları attı.</p>
      <p>Delikliçınar Meydanı’nda katılımcılar adına konuşmayı Denizli Kadın Platformu Dönem Sözcüsü Gülnur Oymak yaptı. 2019 yılında 390 kadının erkekler tarafından öldürüldüğünü belirten Oymak, “Kadın cinayetlerinin temeli kadın erkek eşitsizliğidir. Kadınlar en çok kendi yaşamlarına dair kararlar aldıkları sırada ölüyorlar. Kadınları en çok yakınındakiler öldürüyor” dedi</p>
      <figure>
        <img src="https://www.denizlihaber.com/medya/2019/11/denizli-kadina-siddet-haber1.jpg"/>
      </figure>
      <p><b>”KURU SÖZLERLE GÖSTERMELİK KINAMAK YETMİYOR”</b><br/>Kadın cinayetlerini sadece kınamakla bir çözüme ulaşmayacağının altını çizen Gülnur Oymak, ”İktidarda oturanlar kadın cinayetlerini kuru sözlerle göstermelik kınıyor. Kadın düşmanı ortaçağ zihniyetinden ve politikalardan vazgeçmeli” diye konuştu.</p>
      <p><b>”ŞİDDET ŞİDDETLE ÇÖZÜLMEZ”</b><br/>Kadın cinayetlerinde idam talebini de değerlendiren Oymak, ”Şiddet şiddetle çözülmez. İdam cezası olan ülkeler kadına şiddetin en çok olduğu ülkelerdir. İdam cezasının gelmesi, Türkiye’nin çağdaşlıktan geri adım atması demektir” dedi.</p>
      <figure>
        <img src="https://www.denizlihaber.com/medya/2019/11/denizli-kadina-siddet-haber2.jpg"/>
      </figure>
      <p>Gülnur Oymak’ın konuşması ardından, kadınlar “Şiddete Hayır” demek için Altıntop Belediyesi Muhtarlığı’nın duvarına siyah boyalarla el izlerini bıraktılar.</p>
    </article>
  </body>
</html>