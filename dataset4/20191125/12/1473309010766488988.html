<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/aktuality/duvera-v-ekonomiku-mirne-poklesla/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-25T12:13:14+00:00"/>
    <meta property="og:title" content="Důvěra podnikatelů a spotřebitelů v ekonomiku dále klesá"/>
    <meta property="og:description" content="Důvěra podnikatelů a spotřebitelů v ekonomiku v listopadu ve srovnání s říjnem klesla. Stejně tak podnikatelé a spotřebitelé letos ekonomickému vývoji…"/>
  </head>
  <body>
    <article>
      <h1>Důvěra podnikatelů a spotřebitelů v ekonomiku dále klesá</h1>
      <address><time datetime="2019-11-25T12:13:14+00:00">25 Nov 2019, 12:13</time> by <a rel="author">Lenka Kašparová</a></address>
      <p>Důvěra podnikatelů a spotřebitelů v ekonomiku v listopadu ve srovnání s říjnem klesla. Stejně tak podnikatelé a spotřebitelé letos ekonomickému vývoji důvěřují méně než loni v listopadu. Vyplývá to z údajů <a href="https://www.mesec.cz/adresar/cesky-statisticky-urad/">Českého statistického úřadu</a>. Spotřebitelé se obávají především zhoršení finanční situace.</p>
      <p><i>Podnikatelé v obchodě očekávají, že se v nejbližších měsících jejich celková ekonomická situace zlepší. Souvisí to i s blížícími se vánočními svátky, kdy spotřebitelé budou obecně více utrácet,</i> sdělil Jiří Obst, vedoucí oddělení konjunkturálních průzkumů ČSÚ.</p>
      <p>Nejmenší důvěře se těší průmysl, v posledních měsících se důvěra v něj dostala na nejslabší úroveň od poloviny roku 2013. Propad důvěry souvisí hlavně se zhoršením očekávání výrobní činnosti a zaměstnanosti. Naopak důvěra v obchodu se zvýšila, a vykompenzovala tak slabší důvěru v průmyslu. Celková důvěra podnikatelů tak v listopadu vesměs stagnovala na nejslabší hodnotě od první poloviny roku 2014.</p>
      <p><i>Listopadové indikátory zatím neodráží mírný obrat sentimentu, který by mohl zlepšit i náladu tuzemských firem a domácností. V posledních týdnech totiž na trhu panuje mírný optimismus ohledně budoucího vývoje, jelikož řada rizik je zdánlivě na ústupu</i>, myslí si Jakub Seidler, hlavní ekonom <a href="https://www.mesec.cz/adresar/ing-bank/">ING Bank</a>.</p>
    </article>
  </body>
</html>