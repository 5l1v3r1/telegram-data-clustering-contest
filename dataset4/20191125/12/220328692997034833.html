<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/rezultatite-za-smrtta-na-aleks-izlizat-v-petk-407582.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T12:14:34+00:00"/>
    <meta property="og:title" content="Резултатите за смъртта на Алекс излизат в петък"/>
    <meta property="og:description" content="Докладите за починалото дете излизат до края на седмицата, според министъра няма конфликт на интереси, че в проверката участват лекари от същата болни..."/>
  </head>
  <body>
    <article>
      <h1>Резултатите за смъртта на Алекс излизат в петък</h1>
      <address>
        <time datetime="2019-11-25T12:14:34+00:00">25 Nov 2019, 12:14</time>
      </address>
      <p>До края на седмицата се очаква да бъде готов окончателният доклад по случая с починалия 3-годишен Александър и тогава ще могат да се правят изводи. Това заяви пред журналисти здравният министър Кирил Ананиев.</p>
      <p>Той изрази притеснение, че се създава противопоставяне в обществото между пациенти и лекари.</p>
      <p>„До края на седмицата очаквам да излязат четирите протокола. Това са протоколите от специалисти и експерти в трите болници и от общопрактикуващия лекар. И окончателния доклад, който очаквам в края на седмицата от Изпълнителна агенция „Медицински одит“. Тогава ще можем да правим своите изводи“, каза Ананиев.</p>
      <p>На въпрос дали има конфликт на интереси в това, че проверка се извършва от лекари от същата болница, министърът отговори категорично, че са назначили четири експертизи от независими експерти в отделните медицински специалности, които ще дадат своето становище.</p>
      <p>Ананиев подчерта, че никой няма нужда от насаждане на напрежение между лекарите и пациентите.</p>
      <p>„Използвам случая да ви кажа, че съм много притеснен, че се създава едно противопоставяне в обществото между пациентите и лекарите и от лекарите спрямо пациентите. Това не е необходимо на никого. Всички ние сме пациенти и във всеки един момент може да имаме нужда от медицинска помощ, няма кой да ни я даде, освен нашите медици“, обобщи здравният министър Кирил Ананиев.</p>
    </article>
  </body>
</html>