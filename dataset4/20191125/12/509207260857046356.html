<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/melypont-vadai-a-pedofilok-vedelmevel-vadolta-meg-a-fideszt-volner-allamtitkar-balliberalis-szexualis-ragadozokkal-es-gotharozassal-vagott-vissza"/>
    <meta property="og:site_name" content="444"/>
    <meta property="article:published_time" content="2019-11-25T12:30:31+00:00"/>
    <meta property="og:title" content="Mélypont: Vadai a pedofilok védelmével vádolta meg a Fideszt, Völner államtitkár balliberális szexuális ragadozókkal és gothározással vágott vissza"/>
    <meta property="og:description" content="Az undorító demogógia csapott össze a visszataszító vádaskodással a Parlamentben."/>
  </head>
  <body>
    <article>
      <h1>Mélypont: Vadai a pedofilok védelmével vádolta meg a Fideszt, Völner államtitkár balliberális szexuális ragadozókkal és gothározással vágott vissza</h1>
      <address><time datetime="2019-11-25T12:30:31+00:00">25 Nov 2019, 12:30</time> by <a rel="author">Szily László</a></address>
      <p>A magyar Parlamenthez képest is végtelenül alacsony színvonalú összecsapás zajlott le hétfőn két, a legkomolyabb témákat is a saját javára, cinikusan kiforgató politikus, a DK-s Vadai Ádnes és a fideszes Völner Pál államtitkár között.</p>
      <p>Vadai a gyermekeket zaklató szexuális bűnözők témakörében tett fel azonnali kérdést. Miután hosszan sorolt különféle, az utóbbi években gyerekekkel szemben elkövetett szexuális bűncselekményeket, felidézve, hogy a tettesek között voltak szülők, tanárok, papok, edzők és hitoktatók, rátért arra, hogy három évvel ezelőtt mások mellett ő is jegyezte az az ellenzéki határozati javaslatot, ami, ha a Ház megszavazta volna, arra kérte volna fel a kormányzatot, hogy foglalja törvénybe a szexuális bűnözők névjegyzékének nyilvánossá tételét. Az javaslatot azonban leszavazta a parlament.</p>
      <p>Miután Vadai maga említette meg a felvetéssel szembeni kormánypárti kifogások lényegét - miszerint az ilyen publikálás az alaptörvénybe ütközne és adatvédelmi aggályogat is felvetne - váratlanul,  durva inszinuációval lényegében a pedofilok takargatóinak nevezte a fideszeseket. Szó szerint azt mondta, hogy</p>
      <blockquote>"Érdekes módon ha pedofilokról van szó, Önök igazi emberjogi harcosok tudnak lenni."</blockquote>
      <p>Ezek után közölte, hogy őt nem érdekli sem az alaptörvény, sem az érintettek személyes adatainak védelme, ezért a DK újra benyújtja a régi határozati javaslatát.</p>
      <p>A kérdésre Völner Pál államtitkár válaszolt. Nyitásnak szó szerint elmúltnyolcévezett egyet, rámutatva, hogy míg kormányon volt a baloldal, nem hozott ilyen törvényt, majd hosszan sorolta, hogy mit tett a Fidesz a szexuális bűnözők ellen törvényhozásilag. Kezdve azzal, hogy az ilyen bűnök már nem évülhetnek el, folytatva azzal, hogy a korábbi szabályozásban nem volt benne, hogy aki gyerekekkel művel ilyent és elítélik, az később sem foglalkozhat gyerekekkel, a mostaniban viszont már benne van. Völner azt is kiemelte, hogy a Vadai által feklsorolt zaklatók mindegyikét jogerősen elítélték.</p>
      <p>Az elejét kivéve aránylag tárgyszerű választ aztán akkora gothározással fejezte be, hogy az simán kontrázta vadai pedofilozását. Völner, akinek érezhetően fájt, hogy Vadai annyi egyházi személyt említett meg a felsorolásában, egyszer csak azt mondta, hogy</p>
      <blockquote>"én egy dolgot azért hiányoltam: lehet, hogy nem a pedofilokról van szó, de a színházi rendezők körét nyugodtan ide sorolhatta volna, a balliberálisok emblematikus alakjait, akiket önök fedeznek (...) gyakorlatilag minden adatot titkolnak, mindenféle szabályzatokra hivatkoznak".</blockquote>
      <p>Feltehető, hogy Völner arra a Gothár Péterre gondolhatott, akinek zaklatási ügyét a Katona József sSzínház a neve említése nélkül jelentette be, hogy később maga az érintett vallja be, hogy ő a volt a főszereplő. Ez az a különös zaklatási ügy, ahol a színház csak azt nem közölte, hogy mi történt és ki tette. </p>
      <p>Völner szerint Gy Németh Erzsébet, a DK főpolgármester-helyettese </p>
      <blockquote>"gyakorlatilag kiadott egy olyan nyilatkozatot, amiben a női méltóság védelmétől messze elzárkózva fedez olyan ragadozókat akik évtizedek óta a színházi életben gyakorlatilag tönkretesznek fiatal életeket."</blockquote>
      <p>A fideszes politikus arra a HVG-interjúra gondolt, amiben a botrány kitörése után pár nappa Gy. Németh azt akarta elhitetni, hogy rá sem kérdezett, kit vádol zaklatással a Katona, és elkerülte az arra vonatkozó kérdéseket, hogy a főváros tervez-e további lépéseket az ügyben. Az nem derült ki, hogy Völner miért beszélt többesszámban szexuális ragadozókról, miközben Gy. Németh csak Gothárral kapcsolatban nyilatkozott.</p>
      <p>Völner hozzátette, hogy</p>
      <blockquote>"most a 18 életévet persze tekinthetjük olyan életkornak, ami után gyakorlatilag bármit meg lehet tenni egy nővel, mi ezt sem tekintjük annak."</blockquote>
      <p>Az államtitkár azzal fejezte be, hogy amíg Vadai nem ítéli el az ilyesmit, addig porhintésnek tekinti a szavait és a határozati javaslatát.</p>
    </article>
  </body>
</html>