<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/gradska_sreda/2019/11/25/3996786_sofiiskiiat_raion_mladost_shte_ima_miniparlament/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="Софийският район &quot;Младост&quot; ще има минипарламент"/>
    <meta property="og:description" content="Новият кмет арх.Стефан Стефанов ще активира гражданската енергия на 120-хилядния район"/>
  </head>
  <body>
    <article>
      <h1>Софийският район "Младост" ще има минипарламент</h1>
      <address><time datetime="2019-11-25T12:42:00+00:00">25 Nov 2019, 12:42</time> by <a rel="author" href="https://www.dnevnik.bg/author/646" target="_blank">Максим Караджов</a></address>
      <p>Столичният район "Младост" ще има свой минипарламент, съобщи новият кмет на района арх. Стефан Стефанов пред "Дневник". Сесиите ще са веднъж месечно и в тях ще участват 120 активни граждани. Тези "районни депутати" ще бъдат излъчени от граждански фокус групи. Съставът им се сформира сега на териториален принцип. Той е разделил "Младост", който е със 120-хилядно население, на шест части: "Младост" 1, 2, 3 и 4, плюс кварталите "Полигона" и "Горубляне".</p>
      <p>През следващите три месеца арх. Стефанов планира да се срещне с всички граждански организации и активните граждани, живеещи в тези шест "големи квартала", както ги нарича той. Те от своя страна като структура ще бъдат раздробени на миниквартали, колкото са каретата от три или четири блока. В "Младост" 2 например има 20 миниквартала, посочи той.</p>
      <p>"От хората ще искам съдействие да сформират тези фокус групи. Живеещите сами ще преценят кои имат качества да участват в тях. В следващите три месеца ще им дам количествено-стойностна сметка, в която да изпишат от какво имат нужда", обяснява кметът.</p>
      <p>Първата задача на фокус групите ще е да проучат кои са най-спешните проблеми на всеки миниквартал и да ги подредят по важност. Екипът на кмета също ще дава предложения на база проучена информация по даден проблем – колко автомобила паркират по тротоарите, колко тротоара изискват ремонт, колко лампи от уличното осветление не светят и трябва да се сменят.</p>
      <p>На база данните, получени от гражданските фокус групи, ще се изготви цялостната програма за действие на районния кмет. Тя първо ще бъде обсъдена и приета на общо събрание на всички фокус групи в район "Младост". Минипарламентът ще се събира веднъж месечно в залата на читалището в "Младост 1", уточнява Стефанов.</p>
      <p>"Този минипарламент ще нареди моите приоритети през следващите четири години. Аз ще ги следвам и изпълнявам с моя екип от 80 човека. И ще се отчитам всеки месец пред този минипарламент или районен общински съвет", обещава кметът на "Младост".</p>
      <p>Как той смята да спре презастрояването и да реши проблема с недостига на паркоместа – четете в интервюто утре.</p>
      <p>Стефанов се яви на местните избори през октомври като независим кандидат и спечели на балотаж срещу кандидата на ГЕРБ.</p>
    </article>
  </body>
</html>