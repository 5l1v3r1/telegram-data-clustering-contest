<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/police-arrested-to-youth-for-public..html"/>
    <meta property="og:site_name" content="Kvatha.com"/>
    <meta property="article:published_time" content="2019-11-25T12:22:00+00:00"/>
    <meta property="og:title" content="നടുറോഡില്‍ യുവതിയെയും സഹോദരനെയും ആക്രമിച്ചു, പോലീസെത്തി അറസ്റ്റ് ചെയ്തപ്പോള്‍ പോലീസിന് നേരെയും ശമ്പളം മുടക്കുമെന്ന് പ്രതിയുടെ ഭീഷണി: നാടകീയ രംഗങ്ങള്‍ അരങ്ങേറിയത് കൊല്ലം നഗരഹൃദയത്തില്‍"/>
    <meta property="og:description" content="കൊല്ലം നഗര ഹൃദയത്തില്‍ പ്രതിശ്രുത വധുവിനും സഹോദരനും നേരെ മദ്യലഹരിയില്‍ ആക്രമണത്തിന് മുതിര്‍ന്ന മൂന്ന് യുവാക്കളെ News, Kerala, Kollam, Public Place, Youth, attack, Car, Traffic, Police Arrested to Youth for Public Violence"/>
  </head>
  <body>
    <article>
      <h1>നടുറോഡില്‍ യുവതിയെയും സഹോദരനെയും ആക്രമിച്ചു, പോലീസെത്തി അറസ്റ്റ് ചെയ്തപ്പോള്‍ പോലീസിന് നേരെയും ശമ്പളം മുടക്കുമെന്ന് പ്രതിയുടെ ഭീഷണി: നാടകീയ രംഗങ്ങള്‍ അരങ്ങേറിയത് കൊല്ലം നഗരഹൃദയത്തില്‍</h1>
      <address><time datetime="2019-11-25T12:22:00+00:00">25 Nov 2019, 12:22</time> by <a rel="author">kvartha beta</a></address>
      <p><b>കൊല്ലം: (www.kvartha.com 25.11.2019)</b> കൊല്ലം നഗര ഹൃദയത്തില്‍ പ്രതിശ്രുത വധുവിനും സഹോദരനും നേരെ മദ്യലഹരിയില്‍ ആക്രമണത്തിന് മുതിര്‍ന്ന മൂന്ന് യുവാക്കളെ പൊലീസ് അറസ്റ്റ് ചെയ്തു. ബലപ്രയോഗത്തിലൂടെ കീഴടക്കി. ഞായറാഴ്ച്ച വൈകിട്ട് 5.10ന് താലൂക്ക് കച്ചേരി ജംഗ്ഷനിലെ ട്രാഫിക് സിഗ്‌നലിലായിരുന്നു നാടകീയ രംഗങ്ങള്‍ അരങ്ങേറിയത്.</p>
      <figure>
        <img src="https://1.bp.blogspot.com/-80z5Wnq1Slk/XdvGm9np9iI/AAAAAAAAMUs/zakKR52sLFcM7jkM-bukUjk264sJPzOYgCLcBGAsYHQ/s1600/bheeshani.jpg"/>
      </figure>
      <p>ഡിസംബര്‍ 12ന് വിവാഹം ഉറപ്പിച്ചിരിക്കുന്ന കരുനാഗപ്പള്ളി സ്വദേശിനിയായ പെണ്‍കുട്ടിയും സഹോദരനും ഷോപ്പിംഗിനായി സമീപത്തെ മാളിലേക്ക് പോകാനായി ട്രാഫിക് സിഗ്‌നലില്‍ കാത്ത് കിടക്കുകയായിരുന്നു. ഈ സമയം തൊട്ടു പിന്നാലെ ഇന്നോവ ക്രിസ്റ്റ വാഹനത്തിലെത്തിയ മൂന്ന് പേര്‍ മുമ്പെ കിടന്ന കാര്‍ സിഗ്‌നല്‍ ലഭിക്കുന്നതിന് മുമ്പ് എടുക്കാനായി നിറുത്താതെ ഹോണ്‍ മുഴക്കി അലോസരമുണ്ടാക്കി. <br/><br/>സിഗ്നല്‍ കിട്ടാത്തതിനാല്‍ വണ്ടി മുന്നോട്ട് എടുക്കാതെ യുവാവും സഹോദരിയും വണ്ടിയില്‍ ഇരുന്നു.<br/><br/>ഈ സമയം ഇന്നോവയില്‍ നിന്നിറങ്ങിയ മൂവര്‍ സംഘം ഡ്രൈവിംഗ് സീറ്റില്‍ നിന്ന് യുവാവിനെ ഡോര്‍ തുറന്ന് പിടിച്ചു പുറത്തിറക്കി കൈയേറ്റം ചെയ്തു. ഉടനെ സഹോദരനെ രക്ഷിക്കാന്‍ പുറത്തിറങ്ങിയ പ്രതിശ്രുത വധുവിന്റെ കൈയില്‍ കടന്നു പിടിച്ചു പ്രതികള്‍ ഉച്ചത്തില്‍ തെറി വിളിച്ചു. <br/><br/>സംഭവസ്ഥലത്ത് ട്രാഫിക് മൊബൈല്‍ സംഘവും കണ്‍ട്രോള്‍ റൂം പാര്‍ട്ടിയും എത്തിയെങ്കിലും മദ്യ ലഹരിയിലായിരുന്ന മൂന്ന് പേരും നടുറോഡില്‍ പെണ്‍കുട്ടിയെയും സഹോദരനെയും തടഞ്ഞു സീന്‍ തുടര്‍ന്നു. ഒടുവില്‍ പൊലീസ് ബലപ്രയോഗത്തിലൂടെ അക്രമികളെ കീഴടക്കി പൊലീസ് സ്റ്റേഷനിലേക്ക് മാറ്റുകയായിരുന്നു. <br/><br/>കൊല്ലം കരിക്കോട് പേരൂര്‍ സ്വദേശികളായ സുജിത്ത്, ശ്യാം , അഖില്‍ എന്നിവരാണ് പിടിയിലായത്. പൊലീസ് സ്റ്റേഷനില്‍ എത്തിയ ഇവര്‍ രാത്രി വരെയും ബഹളം തുടര്‍ന്നായി പറയുന്നു. തങ്ങളെ അറസ്റ്റ് ചെയ്താല്‍ ബാങ്ക് മുഖേന പൊലീസുകാര്‍ക്ക് ലഭിക്കുന്ന ശമ്പളം മുടങ്ങുമെന്ന് വരെ പ്രതികളിലൊരാളായ സുജിത്ത് ഭീഷണി മുഴക്കി.<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങaളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം  )</a><br/><br/>Keywords:<b> News, Kerala, Kollam, Public Place, Youth, attack, Car, Traffic, Police Arrested to Youth for Public Violence</b></p>
    </article>
  </body>
</html>