<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191129624-Mentzen-Tarczynski-mial-dac-po-twarzy-Korwin-Mikkemu-Przeroslo-go-to.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T12:53:01+00:00"/>
    <meta property="og:title" content="Mentzen: Tarczyński miał dać po twarzy Korwin-Mikkemu. Przerosło go to"/>
    <meta property="og:description" content="Sławomir Mentzen, wiceprezes partii KORWiN, na swoim profilu na Facebooku porównuje &quot;zawody na najbardziej żenujące zachowanie&quot; ze strony posłów PiS ze scenami z Tour de France. Zdaniem autora programu gospodarczego Konfederacji &quot;cały peleton anonimowych posłów PiS pędzi przed siebie z wielką prędkością bez żadnego namysłu i refleksji&quot;."/>
  </head>
  <body>
    <article>
      <h1>Mentzen: Tarczyński miał dać po twarzy Korwin-Mikkemu. Przerosło go to</h1>
      <address><time datetime="2019-11-25T12:53:01+00:00">25 Nov 2019, 12:53</time> by <a rel="author">arb</a></address>
      <p>
        <b>Sławomir Mentzen, wiceprezes partii KORWiN, na swoim profilu na Facebooku porównuje "zawody na najbardziej żenujące zachowanie" ze strony posłów PiS ze scenami z Tour de France. Zdaniem autora programu gospodarczego Konfederacji "cały peleton anonimowych posłów PiS pędzi przed siebie z wielką prędkością bez żadnego namysłu i refleksji".</b>
      </p>
      <p>"Posłusznie wykonują każde polecenie Nowogrodzkiej, kompletnie nie bacząc na to jak ich to kompromituje, ośmiesza i odziera z wszelkiej godności. Raz na jakiś czas ktoś się z tego peletonu wyrywa, przyjmuje na siebie światła kamer i samotnie prowadzi w tym wyścigu żenady" - zauważa jednocześnie Mentzen.</p>
      <p>W tym kontekście polityk partii KORWiN przypomina publiczną deklarację posła PiS, Dominika Tarczyńskiego, który chciał - jak deklarował na Twitterze - że "w imieniu tysięcy wyborców którzy oddali na niego głos, wypłaci w Sejmie temu szaleńcowi (Korwin-Mikkemu - red.) sprawiedliwość, zgodnie z kodeksem honorowym. Przy pierwszym spotkaniu". Była to reakcja Tarczyńskiego na słowa lidera partii KORWiN, który stwierdził, że "przeciętny wyborca PiS nie jest człowiekiem zbyt inteligentnym".</p>
      <p>"Oczywiście nawet to wyzwanie go przerosło i szybko zniknął znów w peletonie posłów PiS, który skasował Tarczyńskiego wyborem starego komucha (Włodzimierza) Czarzastego (lidera - SLD - red.) na wicemarszałka Sejmu i nawiedzonej razemitki (posłanki Razem - red.) na przewodniczącą komisji sejmowej ds. rodziny (chodzi o Magdalenę Biejat - red.)" - kontynuuje Mentzen. </p>
      <p>Następnie polityk przypomina o Marcinie Horale, który "liderował grupie posłów proponujących zniesienie trzydziestokrotności".</p>
      <p>"Panowie przez kilka dni liderowali w wyścigu, ale znów szybko pochłonął ich peleton wysyłając Stanisława Piotrowicza do Trybunału Konstytucyjnego" - dodaje polityk.</p>
      <p>Następnie Mentzen wypomniał ośmiu posłom Solidarnej Polski, że ci "obiecywali w kampanii wyborczej nigdy nie zagłosować za podwyżką podatków, po czym zagłosowali za podwyższeniem akcyzy już na pierwszym posiedzeniu Sejmu".</p>
      <p>"Myślałem, że peleton znowu ich zaraz wszystkich dogoni, ale już widzimy, że nie wszyscy uczestnicy ucieczki chcą się tak szybko poddać" - dodaje Mentzen. W tym kontekście wymienia Sebastiana Kaletę, Piotra Saka i Janusza Kowalskiego, którzy "zaczęli tłumaczyć się, dlaczego (...) złamali swoje słowo". Cytuje Saka, który mówił, że "podwyższenie akcyzy na używki to taka swoista para-opłata fiskalna za masochizm". "Czyli jeżeli podwyższamy podatek od czegoś, co nie jest nam do życia niezbędne, to tak jakbyśmy podatku nie podnosili. Mamy nową myśl w teorii skarbowości, pan Sak powinien opublikować to w jakimś renomowanym czasopiśmie" - kpi polityk partii KORWiN.</p>
      <p>Mentzen cytuje też Kaletę, który wyjaśniał, że "PiS jeszcze przed wyborami zapowiadał podwyżkę akcyzy, więc czytając deklarację 'Nigdy nie zagłosuję za podwyżką podatków' powinniśmy się domyślić, że chodzi tylko o podatki których podwyższenia wcześniej rząd nie zapowiadał".</p>
      <p>"Problem w tym, że nawet gdyby przyjąć to tłumaczenie za dobrą monetę, to rząd zapowiadał podwyżkę o 3%, a ostatecznie akcyza wzrosła aż o 10%" - zauważa Mentzen.</p>
      <p>Z kolei Janusz Kowalski - jak cytuje Mentzen - mówił, że jego ojciec umarł w wyniku raka płuc spowodowanego paleniem papierosów. "Oczywiście posła Kowalskiego rozumiem i szczerze mu współczuję, ale dlaczego w takim razie podpisywał deklarację z którą się od początku nie zgadzał i której z powodów osobistych nie zamierzał dotrzymać? Czy głosy wyborców były ważniejsze od pryncypialnego podejścia do papierosów?" - pyta.</p>
      <p>"I tak to się będzie toczyć do następnych wyborów. Co chwilę któryś dzielny poseł PiS będzie próbował swych sił, lecz taka samotna walka z liczącym ponad 230 ubezwłasnowolnionych posłów klubem PiS, będzie skazana na niepowodzenie" - podsumowuje Mentzen.</p>
    </article>
  </body>
</html>