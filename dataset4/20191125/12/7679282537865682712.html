<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-hitech-railway-with-help-of-ultrasonic-monitoring-system-technology-railway-will-already-know-where-rail-track-is-going-to-break-2867549.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T12:41:40+00:00"/>
    <meta property="og:title" content="हाईटेक रेलवे, इस तकनीक के सहारे पहले ही पता चल जाएगा कहां टूटने वाली है रेल पटरी!"/>
    <meta property="og:description" content="सर्दी के मौसम में पटरियों के टूटने से पहले ही रेलवे को इसका पता चल जायेगा। इसके लिए अल्टॉसोनिक मॉनिटरिंग सिस्टम का इस्तेमाल रेलवे कर रहा है। यह पटरी में हेयर क्रेक का भी पता लगाने में सक्षम..."/>
  </head>
  <body>
    <article>
      <h1>हाईटेक रेलवे, इस तकनीक के सहारे पहले ही पता चल जाएगा कहां टूटने वाली है रेल पटरी!</h1>
      <address><time datetime="2019-11-25T12:41:40+00:00">25 Nov 2019, 12:41</time> by <a rel="author">भागलपुर। वरीय संवाददाता </a></address>
      <p>सर्दी के मौसम में पटरियों के टूटने से पहले ही रेलवे को इसका पता चल जायेगा। इसके लिए अल्टॉसोनिक मॉनिटरिंग सिस्टम का इस्तेमाल रेलवे कर रहा है। यह पटरी में हेयर क्रेक का भी पता लगाने में सक्षम है।</p>
      <p>भागलपुर रेलखंड पर साहिबगंज से जमालपुर तक और भागलपुर से मंदारहिल तक हर स्टेशन पर जो लूप लाइन बनाई गई है, उसमें अभी पुरानी पटरी ही है। पुरानी पटरियों की लंबाई कम होती है और ज्वाइंट ज्यादा होते हैं। इसी ज्वाइंट पर सर्दी में टूट का खतरा ज्यादा होता है। पटरियों में टूट की आशंका को देखते हुए ही रेलवे ने अब लंबी पटरियों का इस्तेमाल करना शुरू कर दिया है। इसमें बहुत कम ज्वाइंट होते हैं। </p>
      <p>भागलपुर रेलखंड पर मेन लाइन पर नई पटरी लगा दी गई है लेकिन स्टेशनों की लूप लाइन में अब भी पुरानी पटरी ही है। यहां तक कि भागलपुर स्टेशन की लूप लाइन में भी अभी नई पटरी नहीं बिछी है। बहरहाल, मौसम में आए बदलाव और तापमान में कमी के कारण रेलवे ने अपनी सतर्कता बढ़ा दी है। मालदा रेल मंडल मुख्यालय से इसके लिए रेलवे के पीडब्ल्यूआई सेक्शन को निर्देश दिया गया है कि हर सेक्शन अल्ट्रासोनिक वीडियो रिकॉर्डिंग नियमित अंतराल पर कराई जाय और जहां भी पटरी टूटने की आशंका हो वहां तुरंत मरम्मत कराई जाए।</p>
      <p><b>कैसे इस्तेमाल होता अल्ट्रासोनिक सिस्टम</b><br/>अल्ट्रासोनिक सिस्टम दो तरह से इस्तेमाल होता है। एक आरडीएसओ विभाग की बोगी चलती है और उसमें ही वह मशीन लगी रहती है। दूसरा पीडब्ल्यूआई विभाग के द्वारा जिसमें मशीन सीधे पटरियों पर चलाकर जांच कराई जाती है। दोनों ही सिस्टम में टूटी पटरी की जानकारी मिल जाती है।<br/> <br/><b>क्यों टूटती हैं पटरियां</b><br/>पीडब्ल्यूआई के अनुसार जब तापमान गिरता है तो लोहे में खिचाव के कारण ऐसी घटनाएं हो जाती हैं। पिछले साल कई बार पटरी टूटने से ट्रेन दुर्घटना होने से बची थी।  ऐसा न हो इसके लिए तमाम एहतियाती कदम उठाए जा रहे हैं। मुख्यालय के निर्देशानुसार अल्ट्रासोनिक (यूएसएफडी) रिकॉर्डिंग, लाइन पेट्रोलिंग आदि कराया जा रहा है।<br/> </p>
    </article>
  </body>
</html>