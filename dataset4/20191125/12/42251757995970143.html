<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Rukomet/a315623-Sjajna-rukometna-sezona-tri-tima-konkurisu-za-titulu.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="Sjajna rukometna sezona, tri tima konkurišu za titulu"/>
    <meta property="og:description" content="Ljubitelji rukometa imaju mnogo razloga za zadovoljstvo. Prognoze da će sezona koja je u toku biti jedna od najkvalitetnijih, a ujedno i najneizvesnijih, polako se ostvaruje."/>
  </head>
  <body>
    <article>
      <h1>Sjajna rukometna sezona, tri tima konkurišu za titulu</h1>
      <h2>Ljubitelji rukometa imaju mnogo razloga za zadovoljstvo. Prognoze da će sezona koja je u toku biti jedna od najkvalitetnijih, a ujedno i najneizvesnijih, polako se ostvaruje.</h2>
      <address><time datetime="2019-11-25T12:42:00+00:00">25 Nov 2019, 12:42</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170436/jpeg/lovcen-partizan-1-.jpg"/>
        <figcaption>
          <cite>Foto: Sport Klub</cite>
        </figcaption>
      </figure>
      <p>Posle osam odigranih kola, jasno je da će se za titulu boriti aktuelni šampion Lovćen, Partizan iz Tivta i Komovi iz Andrijevice. Ostale ekipe će se boriti za mesto koje vodi u Superligu (mini-ligu za titulu), čime bi automatski obezbedile opstanak. Trenutno, identičan skor imaju Rudar, Budvanska rivijera, Jedinstvo, a nijednog trenutka ne treba otpisati ni Mornar iz Bara, pa ni Danilovgrad, jer je do kraja prve faze ostalo još šest rundi.</p>
      <p>U drugom delu sezone četiri prvoplasirana tima će se boriti za titulu, a bodovi iz međusobnih duela se prenose u mini ligu za titulu. Isto važi i za ekipe koje će se boriti za opstanak. Lovćen, Partizan i Komovi su trenutno, ako tako može da se kaže na nuli. Lovćen je na svom terenu pobedio Partizan, u gostima je poražen od Komova. Sledi mu gostovanje u Tivtu, a zatim na svom parketu duel sa Komovima.</p>
      <p>Partizan i Komovi imaju skor 1-1. Partizan čeka Lovćen, a Komovi gostuju Lovćenu. Ostaje da se vidi ko će biti četvrta ekipa u mini ligi, a reč greška ili ti neočekivani poraz u ujednačenoj ligi je zabranjena jer je svaki bod zlata vredan. Za sada, opekli su se jedino Komovi protiv Mornara u Baru, ali ostalo je još mnogo do kraja prve faze.</p>
      <p>Muški klupski rukomet je ponovo oživeo, a ono što raduje je činjenica da su nosioci igre uglavnom mladi i talentovani momci od kojih će korist imati reprezentacija koju uskoro očekuje učešće na Evropskom prvenstvu na kojem će nastojati u konkurenciji sa Srbijom, Hrvatskom i Belorusijom da stigne do druge faze takmičenja.</p>
      <p>Raduje i sjajna posećenost na utakmicama. Dvorane na Cetinju, u Beranama, Tivtu, Budvi, Pljevljima, Danilovgradu, Baru, Bijelom Polju su po pravilu ispunjene gotovo do poslednjeg mesta. Ono na čemu treba insistirati je da atmosfera ostane onakva kakva je bila i do sada. Klupski rukomet može da se pohvali da raste iz dana u dan, a da incidenata nema.</p>
      <p>Tako treba i da ostane! Ko će osvojiti titulu? Ekipa koja bude imala više snage, koncentracije i sreće, a svi ljubitelji rukometa bi sada potpisali da bi želeli da se velika borba za titulu uz pune dvorane nastavi do kraja, a da se trofeju raduje najbolji.</p>
      <p>Naravno, tu je i pitanje ko će slaviti u Kupu. Odgovor je da sve ekipe imaju šansu da u takmičenju kakav je Kup stignu prvi do cilja. Prošle sezone je za velikog favorita slovio Lovćen, ali je račune Cetinjanima pomrsila Budvanska rivijera u čevrtfinalu. Budvani su pomrsili račune i Partizanu u polufinalu, a na kraju ciljnu vrpcu je prva presekla ekipa Komova iz Andrijevice koja je prošle sezone stigla do prvog trofeja u istoriji, a sada posle pobeda nad Lovćenom i Partizanom u samo sedam dana, pokazala da ima snage i kapaciteta da se bori i za drugi.</p>
      <p>Tabela: Lovćen 7-1, Komovi 6-2, Partizan 6-2, Budvanska rivijera 3-5, Jedinstvo 3-5, Rudar 3-5, Mornar 2-6, Danilovgrad 2-6.</p>
    </article>
  </body>
</html>