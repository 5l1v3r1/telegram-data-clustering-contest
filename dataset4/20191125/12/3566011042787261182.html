<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549864.html/%D8%B9%D9%84%DB%8C%D8%B1%D8%BA%D9%85-%D8%AF%D8%A7%D8%B4%D8%AA%D9%86-%D8%B4%D8%BA%D9%84-%D8%AF%D9%88%D9%84%D8%AA%DB%8C-%D8%A8%D9%87-%D8%B3%D9%85%D8%AA-%D8%A7%D8%AD%DB%8C%D8%A7%DB%8C-%D9%87%D9%86%D8%B1-%D8%A7%D8%B5%DB%8C%D9%84-%D8%A7%DB%8C%D8%B1%D8%A7%D9%86%DB%8C-%D8%B1%D9%81%D8%AA%D9%85--%D8%B5%D8%A7%D8%AF%D8%B1%D8%A7%D8%AA-%D9%85%D8%AD%D8%B5%D9%88%D9%84%D8%A7%D8%AA-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%A7%D8%B1%D9%88%D9%BE%D8%A7%DB%8C%DB%8C--%DA%A9%D8%A7%D8%B1%D8%A2%D9%81%D8%B1%DB%8C%D9%86%DB%8C-%D8%A8%D8%B1%D8%A7%DB%8C----%D9%86%D9%81%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T12:27:00+00:00"/>
    <meta property="og:title" content="علیرغم داشتن شغل دولتی به سمت احیای هنر اصیل ایرانی رفتم/ صادرات محصولات به کشورهای آمریکایی و اروپایی/ کارآفرینی برای ۴۵ نفر"/>
    <meta property="og:description" content="بانوی کارآفرین برتر کشوری گفت: علاقه ام به هنر و میناکاری باعث شد تا کار اداری را که روزمرگی در آن تکرار می شود و پیشرفت قابل توجهی در آن وجود ندارد، رها کرده و به هنر میناکاری که یکی از قدیمی ترین صنایع دستی ایران محسوب می شود، روی آورم."/>
  </head>
  <body>
    <article>
      <h1>علیرغم داشتن شغل دولتی به سمت احیای هنر اصیل ایرانی رفتم/ صادرات محصولات به کشورهای آمریکایی و اروپایی/ کارآفرینی برای ۴۵ نفر</h1>
      <h2>بانوی کارآفرین برتر کشوری در گفتگو با دیارآفتاب؛</h2>
      <address>
        <time datetime="2019-11-25T12:27:00+00:00">25 Nov 2019, 12:27</time>
      </address>
      <p>بانوی کارآفرین برتر کشوری گفت: علاقه ام به هنر و میناکاری باعث شد تا کار اداری را که روزمرگی در آن تکرار می شود و پیشرفت قابل توجهی در آن وجود ندارد، رها کرده و به هنر میناکاری که یکی از قدیمی ترین صنایع دستی ایران محسوب می شود، روی آورم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ با توجه به قرار گیری در هفته بسیج، <a href="http://diyareaftab.ir/">دیار آفتاب</a> با کارآفرینان برتر استان که در عرصه جنگ اقتصادی توانسته اند برای خانواده و جامعه شان ارزآوری داشته باشند به گفتگو نشسته و از راهی که آنان طی کرده اند تا به این موفقیت برسند، پرسیده است.</p>
      <p>فهیمه سخاوتی یکی از بانوان هنرمند استان مرکزی است که با احیای یکی از هنرهای اصیل ایرانی توانسته علاوه بر ایجاد اشتغال برای خود، موفق به کارآفرینی و کسب رتبه برتر کشوری در حوزه میراث فرهنگی و صنایع دستی شود.</p>
      <p>
        <i>+ چه چیز باعث شد تا به این هنر و حرفه کهن ایرانی روی بیاورید؟</i>
      </p>
      <p>- علاقه ای که از قبل به هنر نقاشی داشتم، باعث شد تا علیرغم تحصیلات در رشته ای دیگر و داشتن شغلی دولتی، کارم را رها کرده و به دنبال عشق و علاقه ام بروم. چرا که معتقدم کاری که انسان به آن علاقه مند باشد، پای سختی ها، ناراحتی ها، زخم زبان ها و شکست هایش می ایستد. به همین علت <b>کار اداری را که روزمرگی در آن تکرار می شود و پیشرفت قابل توجهی در آن وجود ندارد، رها کردم و به هنر میناکاری که یکی از قدیمی ترین صنایع دستی ایران محسوب می شود، روی آوردم.</b> در واقع مهد این هنر در ایران بوده و از این سرزمین به سایر نقاط دنیا گسترش پیدا کرده است. علاقه ام به احیای این هنر اصیل ایرانی باعث شد تا سختی هایش را به جان بخرم و با دشواری های آن بجنگم.</p>
      <p>
        <i>+ کمی از این هنر اصیل ایرانی برایمان توضیح دهید.</i>
      </p>
      <p>- تاریخ مینا کاری روی سفال، به چند هزار سال پیش و حتی قبل از پیدایش گویش در میان اقوام بر می گردد. حتی در زمانی که گویشی وجود نداشت و نمی توانستیم با یکدیگر صحبت کنیم، تمدن ایران آنقدر غنی بود که چنین هنر اصیلی را در آن زمان از خود به جای گذاشته است و آثار به جای مانده از مینا در تمدن ایران، هم اکنون در موزه لوور پاریس و برخی موزه های کشورمان نگهداری می شود.</p>
      <p>رنگ های استفاده شده در میناکاری کاملا معدنی بوده و از لاجورد و فیروزه تهیه می شود، لذا زیبایی طبیعت در این هنر خودنمایی می کند و به خالق آن اثر انگیزه و توان مضاعفی می دهد تا بتواند ذوق خود را در سازه هنری پیاده کند. از دیگر ویژگی های مینا کاری اینکه این هنر هیچ نقشه از پیش تعیین شده ای ندارد و با توجه به ذوق خالق اثر، هر سازه با سازه دیگر متفاوت است و زیبایی خاص خود را دارد.</p>
      <p>
        <i>+ هدفتان از احیای این هنر و به نمایش گذاشتن آن چیست؟</i>
      </p>
      <p>- زن نماد خلقت خداوند است. بسیاری تصور می کنند زنان تنها باید به کار خانه بپردازند و نمی توانند در جامعه حضوری موثر داشته باشند؛ هدفم از خلق چنین آثاری این است که نشان دهم یک زن مسلمان ایرانی می تواند در کنار مادری و همسری، در عرصه های مختلف هنری و اقتصادی هم فعال باشد و با حضور در نمایشگاه های بین المللی، برای کشورش ارزآوری کند. صد البته کسب روزی حلال هم جهاد در راه خداست و برای این نیز تلاش می کنم.</p>
      <p>
        <i>+ در صحبت ها گفتید که آثار به جا مانده از مینا در تاریخ ایران در موزه ها نگهداری می شود، یک اثر میناکاری چطور می تواند اینقدر دوام بیاورد؟ نحوه ساخت آن به چه صورت است؟</i>
      </p>
      <p>- پس از اینکه سفال مورد نظر، با استفاده از رنگ های معدنی و ذوق هنرمند رنگ آمیزی شد، آن را در کوره گذاشته و با دمای بسیار بالایی پخت می کنند. پس از آن است که رنگ های به کار رفته در آن به هیچ عنوان و حتی با برنده ترین اجسام از بین نمی رود و در صورتی که خوب نگهداری شود، می تواند اثری ماندگار باشد.</p>
      <p>
        <b>صادرات محصولات به کشورهای آمریکایی و اروپایی</b>
      </p>
      <p>
        <i>+ محصولات را به چه صورت عرضه می کنید؟ آیا صادرات هم دارید؟ به چه کشورهایی؟</i>
      </p>
      <p>- علاوه بر فروش محصولات در بازارها و نمایشگاه های داخل کشور، توریست ها نیز استقبال خوبی از محصولات مینا دارند. علاوه بر آن با صادرات محصولات به کشورهای اروپایی، آمریکایی و آسیایی و همچنین حضور در نمایشگاه های برون مرزی محصولاتم را در معرض دید هنردوستان سراسر دنیا قرار داده ام و به لطف خدا بازخورد بسیار خوبی هم گرفته ام.</p>
      <p>
        <i>+ یادگیری چنین هنر اصیلی نیاز به تحصیلات آکادمیک دارد؟ افرادی که علاقه مند به ورود به این حرفه باشند چطور می توانند کار خود را شروع کنند؟</i>
      </p>
      <p>- تحصیلات دانشگاهی صرفا تئوری ها و اصول را به انسان می آموزد و ورود به این کار لزومی به فراگیری چنین آموزش هایی ندارد، گرچه آموختن اصول خالی از لطف نیست. رشته دانشگاهی خودم هم متفاوت است ولی به خاطر ذوق و علاقه ام به نقاشی و با فراگیری این هنر از استادان زبردست، توانستم به این کار ورود کنم. در حال حاضر، هم آموزش این هنر را به علاقه مندان می دهم، هم به خلق آثار مینا مشغولم.</p>
      <p>
        <b>کارآفرینی برای ۴۵ نفر به صورت مستقیم و غیرمستقیم</b>
      </p>
      <p>
        <i>+ آیا توانسته اید در این حرفه برای دیگر افراد هم کارآفرینی داشته باشید؟ برای چند نفر؟</i>
      </p>
      <p>- بله، پس از آموزش این حرفه به علاقه مندان، با برخی که به دنبال ادامه کار و حضوری موثر در این حرفه داشتند همکاری کردم و توانستم علاوه بر ایجاد اشتغال برای خودم، برای حدود ۱۰ تا ۱۵ نفر به صورت مستقیم و ۳۰ نفر به صورت غیر مستقیم اشتغال ایجاد کنم.</p>
      <p>
        <i>+ در نهایت اگر توصیه و صحبتی دارید که فکر می کنید برای خوانندگان می تواند مفید باشد، بفرمایید.</i>
      </p>
      <p>- در این وضعیت بد اقتصادی که کمر بسیاری از افراد خم شده است، توصیه می کنم هر کسی در چیزی که به آن علاقه دارد تلاش مضاعفی کند و به اقتصاد خانواده و کشورش کمک کند. به هیچ عنوان از سختی ها و فرودها نترسد که قطعا فراز و نقطه اوجی هم خواهد رسید و تلخی ها را به شیرینی تبدیل خواهد کرد.</p>
      <p>انتهای پیام/</p>
      <p> </p>
    </article>
  </body>
</html>