<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/maistas/labdaringi-pusryciai-dovanos-kaledine-siluma/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T12:34:08+00:00"/>
    <meta property="og:title" content="Labdaringi pusryčiai dovanos kalėdinę šilumą"/>
    <meta property="og:description" content="Aukštosios virtuvės meistras Deivydas Praspaliauskas drauge su partneriais rengia dar vieną renginį Lietuvos Raudonojo Kryžiaus organizacijai paremti. Iki šiol organizaciją rėmęs labdaringų vakarienių metu gaunamomis lėšomis, šįkart virtuvės meistras ruošia vėlyvuosius pusryčius. Jų metu gauti pinigai bus skiriami kalėdinėms vienišų senelių vakarienėms surengti.  Gruodžio 8 d. Vilniaus „Amandus“ restorano šeimininkas..."/>
  </head>
  <body>
    <article>
      <h1>Labdaringi pusryčiai dovanos kalėdinę šilumą</h1>
      <address><time datetime="2019-11-25T12:34:08+00:00">25 Nov 2019, 12:34</time> by <a rel="author">Made in Vilnius</a></address>
      <p>
        <b>Aukštosios virtuvės meistras Deivydas Praspaliauskas drauge su partneriais rengia dar vieną renginį Lietuvos Raudonojo Kryžiaus organizacijai paremti. Iki šiol organizaciją rėmęs labdaringų vakarienių metu gaunamomis lėšomis, šįkart virtuvės meistras ruošia vėlyvuosius pusryčius. Jų metu gauti pinigai bus skiriami kalėdinėms vienišų senelių vakarienėms surengti.</b>
      </p>
      <p>Gruodžio 8 d. Vilniaus „Amandus“ restorano šeimininkas kelsis į svečius – Pylimo gatvėje veikiantį „Paviljoną“.</p>
      <p>„Šviesi, spalvinga vieta, tinkama gyvai muzikai“, – trumpai apibūdina Deivydas Praspaliauskas neįprastą vėlyvųjų pusryčių erdvę. Čia jis pateiks „Amandus“ klasiką – kelis šefo komplimentus, tris patiekalus, desertą. Šį pagamins „Amandus desertinė“. Kiti patiekalai bus ruošiami iš „Lidl“ „premium“ klasės produktų, kuriais prekybos centras prisidės prie labdaringo renginio. Svečiai bus pasitinkami „Amandus“ arbata. Vėlyvųjų pusryčių kaina – 30 eur.</p>
      <p>Pusryčių metu vyks labdaringas aukcionas: svečiai galės paremti Raudonojo Kryžiaus organizaciją įsigydami „Amandus“ knygų ir šokoladų rinkinių, kuponų degustacinei vakarienei ir netgi paties virtuvės meistro vizitą – vėlyvuosius pusryčius namuose.</p>
      <figure>
        <img src="https://cdn3.hellovilnius.lt/wp-content/uploads/2019/11/DSC_0501-2.jpg"/>
      </figure>
      <p>„Palaikymas yra vienas iš geriausių motyvatorių ir labdaros organizacijai, ir mums patiems, – kalba D. Praspaliauskas. – Susibūrę, keliese, be didelių pastangų galime įgyvendinti ką nors tokio įdomaus ir prasmingo.“</p>
      <p>
        <b>Šilti apsilankymai</b>
      </p>
      <p>Anot Raudonojo Kryžiaus organizacijos atstovų, vienišumo problema Lietuvoje tapusi masiniu reiškiniu. Kas trečias vyresnis negu 65 metų žmogus gyvena vienas. Kai kurie seneliai neišeina iš namų ištisus metus. Psichologų teigimu, vienišumą išgyvenantys žmonės dažniau suserga depresija, jaučiasi nereikalingi, neįdomūs, užmiršti.</p>
      <p>Norėdama spręsti šią problemą, Lietuvos Raudonojo Kryžiaus organizacija sukūrė programą „Šilti apsilankymai“. Ji skirta vienišiems, daugiausia vyresnio amžiaus žmonėms, dėl sveikatos ir kitokių kliūčių retai išeinantiems iš savo namų, neturintiems artimų žmonių rato. Juos nuolat lanko Raudonojo Kryžiaus savanoriai.</p>
      <p>„Mūsų lankomi seneliai pasakoja, kad prieš šventes vienišumo jausmas itin sustiprėja, – sako Jurgita Labanauskienė, Lietuvos Raudonojo Kryžiaus „Šiltų apsilankymų“ programos vadovė. – Gruodžio viduryje norime suburti senelius ir juos lankančius Lietuvos Raudonojo Kryžiaus savanorius bei kartu pasidžiaugti ateinančiomis šventėmis.“</p>
      <p>Vakarienes organizacija nori surengti net 10 Lietuvos miestų ir miestelių, todėl ieško paramos.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>1 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/maistas/90-sostines-kaviniu-sekmadieniais-nemokamai-vaisina-senjorus-kava-ir-arbata/"/>
        <a href="https://madeinvilnius.lt/maistas/12-ispudingu-restoranu-lietuvoje-is-kuriu-atsiveria-kvapa-gniauziantys-vaizdai/"/>
        <a href="https://madeinvilnius.lt/maistas/naujamiestyje-duris-atvere-nauja-sveiko-maisto-gaminimo-studija-good-food-studio/"/>
        <a href="https://madeinvilnius.lt/maistas/akropolyje-atidarytas-naujas-meksikieciu-restoranas/"/>
        <a href="https://madeinvilnius.lt/maistas/du-nauji-ilunch-restoranai-kursis-m-m-m-projektu-vystomuose-verslo-centruose/"/>
        <a href="https://madeinvilnius.lt/verslas/vilniaus-rinka/greito-maisto-restoranas-burger-king-isteige-imone-lietuvoje/"/>
      </related>
    </article>
  </body>
</html>