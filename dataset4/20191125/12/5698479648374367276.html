<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/turkey-not-resuming-military-operation-in-northeast-syria-according-to-security-source"/>
    <meta property="og:site_name" content="euronews"/>
    <meta property="article:published_time" content="2019-11-25T12:32:48+00:00"/>
    <meta property="og:title" content="منبع امنیتی ترکیه: آنکارا عملیات نظامی در شمال سوریه را از سر نمی‌گیرد"/>
    <meta property="og:description" content="دولت ترکیه ماه گذشته به طور جداگانه با روسیه و آمریکا به توافق رسید تا نیروهای کرد در شمال سوریه از منطقه مرزی با ترکیه عقب نشینی کنند و در مقابل آنکارا پذیرفت تا عملیات نظامی خود در خاک سوریه را متوقف کند."/>
  </head>
  <body>
    <article>
      <h1>منبع امنیتی ترکیه: آنکارا عملیات نظامی در شمال سوریه را از سر نمی‌گیرد</h1>
      <address><time datetime="2019-11-25T12:32:48+00:00">25 Nov 2019, 12:32</time> by <a rel="author">یورونیوز فارسی </a></address>
      <p>یک منبع امنیتی در دولت ترکیه می گوید آنکارا کاملا به توافق هایی که با آمریکا و روسیه در مورد توقف عملیات خود در شمال سوریه رسیده بود پایبند است.</p>
      <p>به گزارش خبرگزاری رویترز این منبع امنیتی تاکید کرد که ترکیه عملیات نظامی خود در خاک سوریه را ادامه نمی دهد.</p>
      <p>دولت ترکیه ماه گذشته به طور جداگانه با روسیه و آمریکا به توافق رسید تا نیروهای کرد در شمال سوریه از منطقه مرزی با ترکیه عقب نشینی کنند و در مقابل آنکارا پذیرفت تا عملیات نظامی خود در خاک سوریه را متوقف کند.</p>
      <p>ترکیه پیش از این بارها تهدید کرده بود که عملیات نظامی خود را در شمال شرق سوریه از سر خواهد گرفت. آنکارا روسیه و ایالات متحده را متهم کرده بود که به وعده خود مبنی بر عقب نشینی نیروهای کرد از نزدیکی مرز ترکیه پایبند نبوده اند.</p>
      <p>ارتش ترکیه روز ۹ اکتبر (۱۷ مهر) به همراه شبه نظامیان وفادار به خود عملیات نظامی در شمال سوریه را آغاز کرد. این عملیات پس از دیدار رجب طیب اردوغان، رئیس جمهوری ترکیه با مایک پنس، معاون رئیس جمهوری آمریکا و ولادیمیر پوتین، رئیس جمهوری روسیه، در روز ۲۳ اکتبر (اول آبان) به حالت تعلیق در آمد.</p>
    </article>
  </body>
</html>