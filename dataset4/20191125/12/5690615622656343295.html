<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837647-u-kiyevi-ta-lvovi-zatrimali-bandu-falshuvalnikiv-aktsiznikh-marok"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T12:07:00+00:00"/>
    <meta property="og:title" content="У Києві та Львові затримали банду фальшувальників акцизних марок"/>
    <meta property="og:description" content="КИЇВ. 25 листопада. УНН. Правоохоронці викрила багатомільйонну схеми із виготовлення та реалізації підроблених марок акцизного податку на горілчану і …"/>
  </head>
  <body>
    <article>
      <h1>У Києві та Львові затримали банду фальшувальників акцизних марок</h1>
      <address><time datetime="2019-11-25T12:07:00+00:00">25 Nov 2019, 12:07</time> by <a rel="author">Роман Рудський</a></address>
      <p><b>КИЇВ. 25 листопада. УНН. </b>Правоохоронці викрила багатомільйонну схеми із виготовлення та реалізації підроблених марок акцизного податку на горілчану і тютюнову продукцію. За час функціонування незаконного механізму зловмисники встигли реалізувати підробок на 20 мільйонів гривень. Про це <b>УНН</b> повідомили у пресцентрі Служби безпеки України.</p>
      <p>Оперативники спецслужби встановили, що організували протиправний бізнес жителі Львівської та Київської областей. Підробки зловмисники виготовляли на промисловому обладнанні у двох підпільних цехах на Львівщині.</p>
      <p>Щотижня ділки друкували понад 2 мільйони фальшивих марок акцизного збору. Збували підроблені спецзнаки замовникам по всій Україні через один із недержавних поштових сервісів та через кур'єрів.</p>
      <p>Внаслідок діяльності фальшувальників відбувалася масштабна легалізація алкосурогату та контрафактних цигарок, що несла ризики здоров’ю та життю громадян.</p>
      <p>Правоохоронці затримали 11 зловмисників у Києві та Львові, у тому числі організаторів оборудки. Під час обшуків на незаконних типографіях вилучено понад 3 тонни підроблених акцизних марок, обладнання для їх виготовлення, чорнову бухгалтерію, кошти, отримані від протиправної діяльності. Наразі затриманим здійснено повідомлення про підозру у вчиненні злочину, передбаченого ч. 3 с. 199 (виготовлення, зберігання, придбання, перевезення, пересилання, ввезення в Україну з метою збуту або збут підроблених грошей, державних цінних паперів чи білетів державної лотереї) Кримінального кодексу України.</p>
      <p>До Солом’янського районного суду міста Києва скеровано обвинувальні акти щодо 8 фігурантів справи. </p>
      <p>Нагадаємо, підпільні цехи на Львівщині випустили <a href="https://www.unn.com.ua/uk/news/1798656-pidpilni-tsekhi-na-lvivschini-vipustili-pidrobleni-aktsizi-na-51-mln-griven">підроблені акцизи</a> на 51 млн гривень.</p>
    </article>
  </body>
</html>