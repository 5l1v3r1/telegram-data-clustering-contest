<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654085/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T12:43:00+00:00"/>
    <meta property="og:title" content="ДТЕК шантажує три області відключенням Бурштинської ТЕС через російський імпорт"/>
    <meta property="og:description" content="Бурштинська теплоелектростанція (ТЕС) “ДТЕК Західенерго” з 22 листопада 2019 року оголосила про вимушений простій, в компанії заявили  що російський імпорт негативно вплинув на роботу ТЕС."/>
  </head>
  <body>
    <article>
      <h1>ДТЕК шантажує три області відключенням Бурштинської ТЕС через російський імпорт</h1>
      <address>
        <time datetime="2019-11-25T12:43:00+00:00">25 Nov 2019, 12:43</time>
      </address>
      <p>Бурштинська теплоелектростанція (ТЕС) "ДТЕК Західенерго" з 22 листопада 2019 року оголосила про вимушений простій, в компанії заявили  що російський імпорт негативно вплинув на роботу ТЕС.</p>
      <p>Про це <a href="http://burshtyn-rada.if.gov.ua/novyny/ofitsijna-informatsiya-shhodo-sytuatsiyi-na-burshtynskij-tes/">повідомив </a>в.о. директора ДТЕК Бурштинська ТЕС Олег Івахів у листі до голови Бурштинської міськради Роксолани Джури, передає <a href="http://ua-energy.org/uk/posts/dtek-shantazhuie-try-oblasti-vidkliuchenniam-burshtynskoi-tes?fbclid=IwAR3ff2jI6sULA1nj4wZhvKDEwtfZfQLB3OBsObpb7TqWn_p-t8ncUGj9HFs">Українська енергетика.</a></p>
      <p>"Відокремлений підрозділ "Бурштинська теплова електрична станція" АТ "ДТЕК Західенерго" повідомляє про введення з 22 листопада 2019 року вимушеного простою станції, як єдиної можливості для запобігання повному припиненню діяльності ТЕС", — пише Івахів. </p>
      <p>Керівник станції скаржиться, що імпорт електроенергії з Росії за двосторонніми договорами замістив електроенергію національних ТЕС. А збільшення частки виробництва "дешевої електроенергії вітчизняних АЕС" знизило ціни для ТЕС. </p>
      <p>"В окремі дні поточного місяця (ціна на "ринку на добу наперед" — ред.) знижувалась до рівня 91 коп/кВт•год, що за ринкових цін на вугілля робить виробництво електричної енергії на ТЕС збитковим", — переконує Івахів. </p>
      <p>Він вважає, що для усунення негативних чинників, що "загрожують тривалим простоєм ТЕС", потрібно: зупинити імпорт електроенергії з Росії та Білорусі, запровадити ринок допоміжних послуг (для плати станціям за готовність) та погасити заборгованість ДП "Енергоринок" перед компаніями.  </p>
      <p>Нагадаємо, станції "ДТЕК Західенерго", в тому числі — Бурштинська ТЕС, працюють в Бурштинському енергоострові (БуОс) синхронно з енергосистемою Європи.</p>
      <p>Електроенергія з Росії та Білорусі не має доступу до Бурштинського енергоострову, трейдери можуть імпортувати електроенергію з Словаччини, Польщі, Угорщини та Румунії. </p>
      <p>Відзначається, що електроенергія у Бурштинському енергоострові на РДН досі  продається на 30% дорожче, ніж на решті території України — по 1754,37 грн/МВт•год. </p>
      <p>
        <i>Бурштинський енергоострів розташований в межах Закарпатської, Івано-Франківської та Львівської областей. Основне джерело живлення — Бурштинська та теплоелектростанцій (ДТЕК Західенерго). Енергоострів приєднаний до електромереж країн ЄС та працює синхронно з енергосистемою Європи. З Бурштинського енергоострову Україна експортує електроенергію за кордон.</i>
      </p>
      <p>
        <b>Рекомендуємо почитати:</b>
        <a href="https://www.epravda.com.ua/publications/2019/10/22/652802/"> "Недоринок електроенергії": як бізнес оцінює головну енергетичну реформу країни</a>
      </p>
      <p>
        <a href="https://www.epravda.com.ua/columns/2019/10/7/652338/">Дестабілізація по-ДТЕКівськи: чому ростуть ціни на електроенергію через монополію Ахметова</a>
      </p>
    </article>
  </body>
</html>