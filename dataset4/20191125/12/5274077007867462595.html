<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419165"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T12:11:00+00:00"/>
    <meta property="og:title" content="ביהמ&quot;ש מינה נאמנים לניהול תיאטרון &quot;הבימה&quot;"/>
    <meta property="og:description" content="ביהמ&quot;ש המחוזי קבע כי התיאטרון הלאומי הגיע למצב של חדלות פירעון גם אם חובותיו נמצאים ברמה שעליה הצהיר התיאטרון בלבד."/>
  </head>
  <body>
    <article>
      <h1>ביהמ"ש מינה נאמנים לניהול תיאטרון "הבימה"</h1>
      <address><time datetime="2019-11-25T12:11:00+00:00">25 Nov 2019, 12:11</time> by <a rel="author">ערוץ 7</a></address>
      <p>שופט בית המשפט המחוזי בתל אביב, איתן אורנשטיין, הורה הבוקר (שני) על מינויים של עו"ד דורית לוי טילר ורו"ח חן ברדיצ'ב כנאמנים זמניים לחברת "התיאטרון הלאומי הבימה בע"מ".</p>
      <p>בעקבות ההחלטה השעה השופט את כל סמכויות הנהלת התיאטרון והדירקטוריון, והורה כי הנאמנים ינהלו את המוסד במטרה להביא להשגת הסדר נושים כללי שיאפשר את הבראת החברה.</p>
      <p>בהחלטתו קבע השופט, "ממכלול המסמכים שהוגשו, והטיעונים שנשמעו שוכנעתי שהבימה היא חברה מדממת, חדלת פירעון הן מהבחינה המאזנית והן מהבחינה התזרימית".</p>
      <p>השופט ציין עוד כי חובותיה של הבימה "נאמדים בעשרות מיליוני שקלים, מעל 75 מיליון ש"ח לעמדת המדינה על יסוד נתוני התיאטרון כמות שנמסרו לה על ידי החברה, ולמצער 45 מיליון ש"ח כעמדת החברה עצמה, כאשר היא מצויה בגירעונות כבדים".</p>
      <p>"לכן, גם אם החברה נמצאת לגישתה בגבול רווחיות תפעולית, אין ביכולתה לשרת את חובותיה, השוטפים והרחוקים וזאת גם בהינתן משאביה המועטים. החברה לא שילמה שכר עבודה למאות עובדים, לחלקם מאז חודש ספטמבר האחרון, לרבות ניכויים והפרשות; היא חייבת כספים לבנקים, למדינה לספקים, לנותני שירותים ופיזרה שיקים שאין להם כיסוי", קבע השופט עוד.</p>
      <p>לדבריו, "גם אם תעמוד הבימה במלוא הקריטריונים שמזכים אותה לקבל את מלוא סכום התמיכה מהמדינה שנאמד בסך של כ-10 מיליון ש"ח, לא יהיה בכך כדי לפתור את המצוקה הכלכלית שבה מצוי התיאטרון ובהינתן היקף החובות הניכר לעומת סכום התמיכה. אין ספק שנדרש פתרון מערכתי להסדרת חובות התיאטרון ואין במתן סיוע נקודתי כדי להוות פתרון כולל".</p>
      <p>"הגם שהגעתי לידי מסקנה שלפנינו חברה חדלת פירעון, לא ראיתי מקום להורות עתה על פירוק זמני של החברה מהטעמים שמניתי לעיל ובהם רצון הנושים להימנע במידת האפשר מצו פירוק, החשיבות שבהמשך פעילות תיאטרון לאומי שחוגג 100 שנה להווסדו, הימנעות מפיטורי מאות עובדים וכן היתכנות להבראת החברה ככל שיינקטו הצעדים המתאימים כמפורט בהחלטה", ציין השופט.</p>
    </article>
  </body>
</html>