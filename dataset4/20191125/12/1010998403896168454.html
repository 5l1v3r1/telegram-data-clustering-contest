<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/disciplina-i-promivane-na-mozaci.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Дисциплина и промиване на мозъци: Как Китай „превъзпитава” уйгурите?"/>
    <meta property="og:description" content="Около милион души, предимно мюсюлмани, са задържани без присъда, сочат изтекли документи"/>
  </head>
  <body>
    <article>
      <h1>Дисциплина и промиване на мозъци: Как Китай „превъзпитава” уйгурите?</h1>
      <h2>Около милион души, предимно мюсюлмани, са задържани без присъда, сочат изтекли документи</h2>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Изтекли документи описват за първи път затворническата система на Китай и стотиците хиляди промити съзнания на мюсюлмани, предимно от етническата група на уйгурите.</p>
      <p>Данните са получени от Международния консорциум на разследващите журналисти (ICIJ), който работил съвместно със 17 медийни партньора, включително „Би Би Си Панорама” и „Гардиън”, пише <b>Би Би Си</b>.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031562.jpg"/>
        <figcaption>Снимка: icij.org - Screenshot</figcaption>
      </figure>
      <p>Разследването води до нови доказателства, които подкопават становището на Пекин, че затворническите лагери, построени в региона Синдзян, са с <b>цел доброволно обучение и тренировка против екстремизъм</b>.</p>
      <p>Според информацията около 1 млн. души, предимно уйгури, са задържани <b>без присъда, излагани са на интензивна пропаганда и са били системно наказвани</b>.</p>
      <p>Китайският посланик във Великобритания отрече истинността на документите и заяви, че това са фалшиви новини.</p>
      <p>В озаглавеното <a href="https://www.icij.org/investigations/china-cables/xinjiangs-architect-of-mass-detention-zhu-hailun/">The China Cables</a> ("Китайските грами" - б.р.) разследване присъства и 9 страници бележка изпратена през 2017 г. от тогавашния заместник-секретар на Комунистическата партия в Синдзян и високопоставен служител по сигурността до ръководителите на лагерите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031558.jpg"/>
        <figcaption>Снимка: Getty Images</figcaption>
      </figure>
      <p>В инструкциите изрично се подчертава, че лагерите трябва да се управляват като <b>затвори с висок режим на сигурност</b>, със <b>стриктна дисциплина</b>, наказания и никакви бегълци.</p>
      <p>Документите показват и как затворниците следват <b>строго определен ред</b>  - как спят, как се нареждат на опашка, къде стоят, как работят. Поставени са норми за събуждане, миене, ходене до тоалетна, ядене, учене, спане, дори затваряне на вратата.</p>
      <p>Наложена е каквато и да е <b>забрана рутината да се нарушава</b>.</p>
      <p>Бележката пояснява, че примерните лагерници са получавали <b>точки</b> за своята „идеологическа трансформация, обучение, тренировка и следване на дисциплината”.</p>
      <p>Освобождават се тези, които се <b>разкайват</b> и <b>признават</b> крайно нелегалното, криминално и опасно минало, което са имали.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031563.jpg"/>
        <figcaption>Снимка: iStock</figcaption>
      </figure>
      <p>В други документи се посочва, че само за 1 седмица през 2017 г. над <b>15 хил. души са постъпили</b> в лагерите в Синдзян.</p>
      <p>Експерти смятат, че изтеклите данни трябва да бъдат използвани в съда. „Това са доказателства, демонстриращи гнусно нарушаване на човешките права. Може да се каже, че всички задържани са буквално като вещи, подложени на психически тормоз, защото не знаят колко време ще прекарат в лагерите”, изтъква Софи Ричардсън от Human Rights Watch.</p>
      <p><b>„Ню Йорк Таймс”</b> пише, че това е втори значителен теч на данни, обвързани с Китай и затворническата система на Пекин. По-рано през годината американската медия се сдоби с <b>403 страници вътрешна информация</b>, предадена от представител на политическата класа в Китай.</p>
      <p>Целта беше да се затруднят китайските лидери, включително и президента Си Дзинпин, да избягат от <b>виновността</b> си за масовите задържания.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031564.jpg"/>
        <figcaption>Снимка: Reuters</figcaption>
      </figure>
      <p>„Доказателствата са разбираеми и цели. Това е край на играта за Пекин що става въпрос за покриването, отричането и половинчатите истини”, коментира изследователя на лагерите и член на Фондацията за жертвите на комунизма във Вашингтон.</p>
      <p>В страниците се съдържа и произнесена присъда за 10 години затвор за уйгур. Той е обвинен в подбуждане на <b>етническа омраза</b> и<b> дискриминация</b> – престъпление с неясно определение.</p>
      <p>В лагерите са поставени и охранителни камери, които следят лагерниците буквално всяка секунда.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031560.jpg"/>
        <figcaption>Снимка: Getty Images</figcaption>
      </figure>
      <p>Бивши затворници разказват, че условията по освобождаването от затворите са били крайно неясни.</p>
      <p>„Влизаш в лагера с 1000 точки. Не можеш да спечелиш повече, напротив, <b>губиш, ако се прозяваш или усмихнеш</b>. Ако паднеш под 500 точки, оставаш още една година.”, споделя Рахима Сенбай, прекарал година в подобен лагер.</p>
      <p>Други бивши затворници са категорични, че затворите целят да наложат <b>вярност към китайската страна</b> и <b>да промият мозъка</b>, така че да се забрави за корените, Исляма и етническата принадлежност.</p>
    </article>
  </body>
</html>