<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146684/%D9%82%D8%B7%D8%B9%D9%86%D8%A7%D9%85%D9%87-%D8%AA%D8%AC%D9%85%D8%B9-%D8%A8%D8%B2%D8%B1%DA%AF-%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D8%AE%D9%88%D8%A7%D9%87%D8%A7%D9%86-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D9%85%D9%86%D8%B7%D9%82%DB%8C-%D9%85%D8%B3%D8%A6%D9%88%D9%84%DB%8C%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="قطعنامه تجمع بزرگ مردم تهران| خواهان پاسخگویی منطقی مسئولین هستیم"/>
    <meta property="og:description" content="به گزارش گروه سیاسی خبرگزاری تسنیم، متن قطعنامه تجمع بزرگ مردمی در لبیک به رهبر معظم انقلاب اسلامی و حمایت از اقتدار و امنیت کشور به‌شرح زیر است:"/>
  </head>
  <body>
    <article>
      <h1>قطعنامه تجمع بزرگ مردم تهران| خواهان پاسخگویی منطقی مسئولین هستیم</h1>
      <h2>شرکت‌کنندگان در تجمع بزرگ مردمی در لبیک به رهبر معظم انقلاب اسلامی (مد ظله العالی) و حمایت از اقتدار و امنیت کشور، با قرائت قطعنامه‌ای مواضع خود را در ۶ بند اعلام کردند.</h2>
      <address>
        <time datetime="2019-11-25T12:32:00+00:00">25 Nov 2019, 12:32</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090415543756018961404.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش گروه سیاسی <a href="https://www.tasnimnews.com/">خبرگزاری تسنیم</a>، متن قطعنامه تجمع بزرگ مردمی در لبیک به رهبر معظم انقلاب اسلامی و حمایت از اقتدار و امنیت کشور به‌شرح زیر است:</p>
      <p>
        <a href="http://tn.ai/2146659">حضور دادستان‌کل کشور در اجتماع مردم تهران</a>
        <a href="http://tn.ai/2146653">حضور دبیر مجمع تشخیص مصلحت نظام در جمع راهپیمایان تهرانی</a>
      </p>
      <p>خداوند قادر متعال جلّ و علا را شاکر و سپاسگزاریم که به‌برکت نعمت بی‌بدیل ولایت مطلقه فقیه با هدایت‌های حکیمانه ولی فقیه شجاع و مقتدر امت اسلامی حضرت آیت‌الله العظمی امام خامنه‌ای (ادام الله ظله الوارف) و بصیرت، دشمن‌شناسی و ولایتمداری ملت متدین و انقلابی ایران اسلامی توطئه جهانی و فتنه استکباری دیگری با شکست مواجه شده و با جدایی آگاهانه مردم از صف اغتشاشگران مزدور را در هم پیچید و همگام با دیگر هم‌میهنان هوشیار و لحظه‌شناس ایران عزیزمان توفیق حضور در راهپیمایی و تجمع بزرگ لبیک به رهبری معظم انقلاب اسلامی و حمایت از اقتدار و امنیت کشور، در قلّه این حرکت مردمی، پایتخت سیاسی ام‌القرای جهان اسلام، تهران نصیب‌مان شد.</p>
      <p>اینک ما شرکت‌کنندگان در این راهپیمایی و اجتماع عظیم مردمی با فریاد رسا و ندای الله اکبر ــ خامنه‌ای رهبر ــ مرگ بر آمریکا اعلام می‌نماییم:</p>
      <p>1 ــ بیانات هوشمندانه، شجاعانه و حکیمانه قافله‌سالار صبر و بصیرت در دفاع از کیان اسلام و نظام مقدس اسلامی در فضای غبارآلود این ایام را عامل شکست توطئه جهانی و جدایی صف ملّت از اغتشاشگران و اشرار دانسته، ضمن تجدید میثاق با رهبر مقتدر و مقتدای عظیم‌الشأن عزیزتر از جان‌مان، آمادگی تا پای جان خود برای اطاعت محض از فرامین معظم‌له به‌عنوان فصل‌الخطاب، تنها راه غلبه بر مشکلات و مایه عزت و سربلندی ملت و کشور اعلام می‌نماییم.</p>
      <p>2 ــ دفاع حکیمانه مقام معظم رهبری (مد ظله العالی) از مصوبه سران قوا در موضوع مدیریت سوخت را که در واقع حمایت هوشیارانه از کیان نظام و کلّیت قوای سه‌گانه کشور، که دو قوه آن برگرفته از رأی ملت می‌باشد دانسته و به‌عنوان مطالبه جدّی ملت، بررسی چرایی بی‌تدبیری در شیوه و زمان اجرای مصوبه و ضرورت ریشه‌یابی و شناسایی عناصر دخیل در این اقدام و پاسخگویی منطقی مسئولین را خواهانیم.</p>
      <p>3 ــ با حفظ اتحاد و انسجام ملی و حضور آگاهانه در صحنه، مراتب نفرت و انزجار قلبی خود از جنایات نابخشودنی دشمنان کینه‌توز اسلام و مسلمین؛ به‌سرکردگی شیطان بزرگ آمریکا و ایادی زبون داخلی استکبار اعم از اشرار، منافقین، سلطنت‌طلبان و ورشکستگان سیاسی ذلت‌پیشه و حملات ددمنشانه به اماکن و قرآن‌سوزی رذیلانه را اعلام و از دستگاه‌ قضایی محاکمه فوری و اشد مجازات مسببین را خواهانیم.</p>
      <p>4 ــ با اعتراض جدی نسبت به بی‌تدبیری صورت‌گرفته در نحوه و زمان اجرای افزایش نرخ بنزین آن هم در مقطع حساسی که با فتنه‌انگیزی استکبار و دولت‌های مرتجع منطقه، جبهه مقاومت و کشورهای پیرامونی ایران دستخوش التهابات بود و در داخل نیز تورم و گرانی بی‌سابقه ناشی از تحریم‌های ظالمانه و ضعف مدیریت، معیشت مردم را هدف قرار داده است، اهتمام واقع‌بینانه غیرشعاری در کاستن از آثار تورمی و گرانی کالا و خدمات ناشی از مصوبه اخیر و جبران خسارات آسیب‌دیدگان از اغتشاشات اخیر و توجه جدی به نظرات کارشناسان دلسوز انقلابی را وظیفه مسئولین می‌دانیم.</p>
      <p>5 ــ با الهام از رهنمودهای گهربار مقام معظم رهبری (مد ظله العالی)، اقتصاد مقاومتی، رونق تولید، خاتمه دادن به فرصت‌سوزی سال‌های اخیر، دل نبستن و چشم امید نداشتن به مذاکرات بی‌حاصل با بیگانگان و اتکا به توانمندی‌های مایه مباهات داخلی و نسل جوان متعهد انقلابی را وظیفه ذاتی مسئولین دانسته و هرگونه سهل‌انگاری و بی‌توجهی به آن را محکوم می‌نماییم.</p>
      <p>6 ــ از دولت و شورای‌عالی فضای مجازی تقویت شبکه ملی اطلاعات، راه‌اندازی اینترنت ملّی و محدودیت فعالیت رسانه‌های معاند مُخلّ امنیت و مصلحت کشور را خواهانیم.</p>
      <p>انتهای پیام/+</p>
    </article>
  </body>
</html>