<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/national-news-telugu/woman-gives-birth-to-baby-with-two-heads-and-three-hands-in-madhya-pradesh-1-1-10610556.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T12:40:00+00:00"/>
    <meta property="og:title" content="రెండు తలల శిశువు జననం"/>
    <meta property="og:description" content="భోపాల్‌ : మధ్యప్రదేశ్‌లోని విదిషాలో విచిత్రం చోటు చేసుకుంది. ఓ గర్భిణి రెండు తలల శిశువుకు జన్మనిచ్చింది. గంజ్‌బాసోడా ఏరియాకు చెందిన బాబిత అహిర్వార్‌(21)కు ఏడాది"/>
  </head>
  <body>
    <article>
      <h1>రెండు తలల శిశువు జననం</h1>
      <address>
        <time datetime="2019-11-25T12:40:00+00:00">25 Nov 2019, 12:40</time>
      </address>
      <p>భోపాల్‌ : మధ్యప్రదేశ్‌లోని విదిషాలో విచిత్రం చోటు చేసుకుంది. ఓ గర్భిణి రెండు తలల శిశువుకు జన్మనిచ్చింది. గంజ్‌బాసోడా ఏరియాకు చెందిన బాబిత అహిర్వార్‌(21)కు ఏడాదిన్నర క్రితం వివాహమైంది. ఆదివారం రాత్రి అహిర్వార్‌ పండంటి మగ బిడ్డకు జన్మనిచ్చింది. అయితే ఆ శిశువుకు రెండు తలలు, మూడు చేతులు ఉన్నాయి. రెండు తలలకు కూడా కళ్లు, చెవులు, నోరు ఉన్నాయి. అయితే శిశువు పరిస్థితి విషమంగా ఉండడంతో ఐసీయూలో చికిత్స అందిస్తున్నారు డాక్టర్లు. ప్రస్తుతం తల్లి ఆరోగ్యం నిలకడగా ఉందని వైద్యులు తెలిపారు. డెలివరీ కంటే ముందు చేసిన స్కానింగ్‌లో కవలలు అని డాక్టర్లు నిర్ధారించుకున్నారు. కానీ డెలివరీ తర్వాత రెండు తలల శిశువును చూసి వైద్యులు షాక్‌ అయ్యారు. విదిషాలో ఇలా జన్మించడం ఇదే ప్రథమం అని డాక్టర్లు పేర్కొన్నారు. ఒక మిలియన్‌ మందిలో ఒకరికి ఇలా జన్మించే అవకాశం ఉందని వైద్యులు తెలిపారు.</p>
    </article>
  </body>
</html>