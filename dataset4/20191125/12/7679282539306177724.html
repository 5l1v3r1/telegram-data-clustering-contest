<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-hindustan-exclusive-railway-decree-continued-re-engaged-194-railway-employees-of-samastipur-rail-division-will-not-get-service-extension-2867514.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T12:23:28+00:00"/>
    <meta property="og:title" content="हिन्दुस्तान एक्सक्लूसिव: फरमान जारी, रेलवे के इन 194 कर्मियों को नहीं मिलेगा सेवा विस्तार"/>
    <meta property="og:description" content="सहरसा सहित पूरे समस्तीपुर मंडल के री इंगेज किए गए 194 रेलकर्मियों को सेवा विस्तार नहीं मिलेगा। रेलवे बोर्ड के बाद समस्तीपुर मंडल रेल प्रशासन ने यह निर्णय लिया है। री इंगेज अगले महीने दिसंबर की एक..."/>
  </head>
  <body>
    <article>
      <h1>हिन्दुस्तान एक्सक्लूसिव: फरमान जारी, रेलवे के इन 194 कर्मियों को नहीं मिलेगा सेवा विस्तार</h1>
      <address><time datetime="2019-11-25T12:23:28+00:00">25 Nov 2019, 12:23</time> by <a rel="author">सहरसा, निज प्रतिनिधि।</a></address>
      <p>सहरसा सहित पूरे समस्तीपुर मंडल के री इंगेज किए गए 194 रेलकर्मियों को सेवा विस्तार नहीं मिलेगा। रेलवे बोर्ड के बाद समस्तीपुर मंडल रेल प्रशासन ने यह निर्णय लिया है।</p>
      <p>री इंगेज अगले महीने दिसंबर की एक तारीख के बाद कार्य पर नहीं रखे जाएंगे। ना ही उनके नाम से एक दिसंबर के बाद से वेतन निर्गत किया जाएगा। समस्तीपुर मंडल में सबसे अधिक रेल इंजीनियरिंग विभाग में 83 री इंगेज कर्मी कार्यरत हैं। इसके बाद ऑपरेटिंग (परिचालन) विभाग में 39 कर्मी कार्यरत हैं। इसके अलावा वाणिज्य, सिग्नल एंड टेलीकॉम, एकाउंटस, मेडिकल, विद्युत और मैकेनिकल विभाग में कार्यरत हैं। सहरसा में वाणिज्य में एक, इंजीनियरिंग में तीन सहित अन्य विभागों में कार्यरत री इंगेज कर्मियों की सेवा प्रभावित होगी।</p>
      <p>समस्तीपुर मंडल के वरिष्ठ कार्मिक अधिकारी (सीनियर डीपीओ) ओमप्रकाश सिंह ने कहा कि मंडल में 213 री इंगेज कर्मी बहाल किए गए थे। जिसमें कार्यरत 194 री इंगेज कर्मियों की सेवा एक दिसंबर 2019 के बाद समाप्त हो रही है। रेलवे बोर्ड के निर्देश मुताबिक उनकी सेवा को विस्तार नहीं दिया जाएगा। इस आशय का पत्र जारी कर विभाग के अधिकारियों को सूचित कर दिया गया है। </p>
      <p><b>सभी रेल मंडलों के री इंगेज कर्मियों के लिए जारी हुआ है आदेश</b><br/>रेलवे बोर्ड ने सभी रेल मंडलों में कार्यरत री इंगेज कर्मियों को सेवा विस्तार नहीं देने का पत्र जारी किया है। जिसके आलोक में सूची तैयार कर सेवा विस्तार नहीं देने की जानकारी पत्र के जरिए दी जा रही है। बता दें कि सेवानिवृत्त रेलकर्मियों को री इंगेज के तहत दो साल के लिए रखा गया था। कई री इंगेज कर्मियों का कहना है कि उस समय बेहतर काम करने वाले री इंगेज कर्मियों को सेवा विस्तार देने की बात कही गई थी। </p>
      <p><b>अन्य विभागों के कर्मियों की भी तैयार हो रही है सूची</b><br/>55 या 30 साल पूरी कर चुके मैकेनिकल विभाग के रेलकर्मियों की सेवा समीक्षा की सूची निकालने के बाद अन्य विभागों के कर्मियों की सूची बनाने में समस्तीपुर मंडल का कार्मिक विभाग जुट गया है। कर्मियों में चर्चा है कि हर विभागों से कर्मियों की सूची तैयार करते सेवा समीक्षा के बाद रेलवे बोर्ड वोलेंट्री रिटायरमेंट दे कर्मियों की संख्या में कटौती करेगा। इस बात को लेकर कर्मियों में हड़कंप है। कर्मियों का कहना है कि हम बेरोजगार हो जाएंगे।</p>
    </article>
  </body>
</html>