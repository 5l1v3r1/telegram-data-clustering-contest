<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260528/xongk-kongk-syntriptiki-niki-ton-filodimokratikon-tha-akoysoyme-me-tapeinotita-toys-polites-leei-i-lam"/>
    <meta property="og:site_name" content="LiFO"/>
    <meta property="article:published_time" content="2019-11-25T12:15:00+00:00"/>
    <meta property="og:title" content="Χονγκ Κονγκ: Συντριπτική νίκη των φιλοδημοκρατικών - «Θα ακούσουμε με ταπεινότητα τους πολίτες», λέει η Λαμ"/>
    <meta property="og:description" content="Προς συντριπτική στις περιφερειακές εκλογές οδεύουν οι φιλοδημοκρατικοί υποψήφιοι στο Χονγκ Κονγκ"/>
  </head>
  <body>
    <article>
      <h1>Χονγκ Κονγκ: Συντριπτική νίκη των φιλοδημοκρατικών - «Θα ακούσουμε με ταπεινότητα τους πολίτες», λέει η Λαμ</h1>
      <h2>Προς συντριπτική στις περιφερειακές εκλογές οδεύουν οι φιλοδημοκρατικοί υποψήφιοι στο Χονγκ Κονγκ</h2>
      <address><time datetime="2019-11-25T12:15:00+00:00">25 Nov 2019, 12:15</time> by <a rel="author">NEWSROOM</a></address>
      <p>
        <b>Οι φιλοδημοκρατικοί υποψήφιοι οδεύουν σήμερα προς μια συντριπτική νίκη στις <a href="https://www.lifo.gr/tags/%CE%A0%CE%B5%CF%81%CE%B9%CF%86%CE%B5%CF%81%CE%B5%CE%B9%CE%B1%CE%BA%CE%AD%CF%82+%CE%B5%CE%BA%CE%BB%CE%BF%CE%B3%CE%AD%CF%82">περιφερειακές εκλογές</a> που διεξήχθησαν στο <a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA">Χονγκ Κονγκ</a>, στέλνοντας ένα σαφές μήνυμα στην <a href="https://www.lifo.gr/tags/%CE%9A%CE%AF%CE%BD%CE%B1">Κίνα</a> για την υποστήριξη των κατοίκων προς το άνευ προηγουμένου κίνημα διαμαρτυρίας στην πρώην βρετανική αποικία.</b>
      </p>
      <p>Την ώρα που η καταμέτρηση των ψήφων συνεχιζόταν σήμερα το πρωί, ο Κινέζος υπουργός Εξωτερικών Υποθέσεων Ουάνγκ Γι υπενθύμισε ότι το Χονγκ Κονγκ «αποτελεί μέρος της Κίνας» όποιο κι αν είναι το αποτέλεσμα των τοπικών εκλογών. «Οποιαδήποτε προσπάθεια αποσκοπεί στο να προκαλέσει χάος στο Χονγκ Κονγκ ή να υπονομεύσει την ευημερία και την σταθερότητά του είναι καταδικασμένη σε αποτυχία» προειδοποίησε από το Τόκιο.Από την πλευρά της, η επικεφαλής της κυβέρνησης του Χονγκ Κονγκ, η Κάρι Λαμ, φάνηκε πιο ανοιχτή, λέγοντας σε ανακοίνωσή της ότι η κυβέρνησή της, η οποία «σέβεται το αποτέλεσμα των εκλογών», θέλει «να ακούσει με ταπεινότητα τον πληθυσμό.</p>
      <p>Τα μερικά αποτελέσματα αφήνουν να διαφανεί ότι οι υποψήφιοι που τάσσονται υπέρ ενός δημοκρατικού ανοίγματος αναμένεται να εξασφαλίσουν μεγάλη πλειοψηφία στους κόλπους των 18 περιφερειακών συμβουλίων, στα οποία κυριαρχούσαν μέχρι σήμερα αιρετοί που πρόσκεινταν στην εξουσία που είναι εναρμονισμένη με το Πεκίνο. Το εύρος του πλήγματος αυτού στους υποψηφίους που πρόσκεινται στο Πεκίνο προκάλεσε έκπληξη και μοιάζει με ράπισμα στις κινεζικές αρχές. Εξάλλου για την Λαμ το αποτέλεσμα ματαιώνει κάθε ελπίδα να συσπειρώσει την κοινή γνώμη πίσω από το πρόσωπό της καθώς μέχρι σήμερα ήλπιζε ότι η ολοένα και μεγαλύτερη προσφυγή των ριζοσπαστών φιλοδημοκρατικών διαδηλωτών στη βία θα έκανε μια σιωπηλή πλειοψηφία να την υποστηρίξει.</p>
      <p>Την ίδια ώρα οι υποστηρικτές μιας πολιτικής αλλαγής σκοπεύουν να επωφεληθούν της νίκης αυτής για να δείξουν ότι εφεξής ο πληθυσμός του Χονγκ Κονγκ επιθυμεί η τοπική κυβέρνηση να λαμβάνει υπόψη της την γνώμη του στη διαχείριση του ημιαυτόνομου εδάφους.</p>
      <p>
        <b>«Δώστε μια ευκαιρία»</b>
      </p>
      <p>«Όποια κι αν είναι η δύναμη της Κάρι Λαμ, ελπίζω ότι θα μπορέσει να ανταποκριθεί στις επιθυμίες του λαού, να απαντήσει στα πέντε αιτήματα και να δώσει μια ευκαιρία στους νέους», δήλωσε ο ακτιβιστής Τζίμι Σαμ αφού κέρδισε μια έδρα σε περιφερειακό συμβούλιο. Μεταξύ των πέντε διεκδικήσεων του κινήματος αμφισβήτησης βρίσκονται κυρίως η εκλογή με καθολική ψηφοφορία της ηγεσίας στην μητρόπολη αυτή των 7,5 εκατομμυρίων κατοίκων και η διεξαγωγή έρευνας για τη βία που έχει ασκηθεί, όπως υποστηρίζουν οι ακτιβιστές, από την αστυνομία.</p>
      <p>Η Λαμ μέχρι στιγμής απορρίπτει τα αιτήματα αυτά χαρακτηρίζοντάς τα «ευσεβείς πόθους». Οι μαζικές κινητοποιήσεις άρχισαν στο Χονγκ Κονγκ τον Ιούνιο εναντίον σχεδίου νόμου που θα επέτρεπε την έκδοση υπόπτων πολιτών του Χονγκ Κονγκ στην ηπειρωτική Κίνα. Το νομοσχέδιο αυτό εγκαταλείφθηκε τον Σεπτέμβριο, όμως έκτοτε οι διεκδικήσεις των διαδηλωτών υπέρ της δημοκρατίας διευρύνθηκαν. Η εκλογή 452 περιφερειακών συμβούλων, οι οποίοι διαχειρίζονται θέματα, όπως τα απορρίμματα των νοικοκυριών και τα δρομολόγια των λεωφορείων, συνήθως δεν προσήλκυε το ενδιαφέρον των κατοίκων της πρώην βρετανικής αποικίας. Χθες όμως οι εκλογές αυτές έλαβαν μια εντελώς διαφορετική χροιά λόγω του κινήματος αμφισβήτησης του πληθυσμού.</p>
      <p>Το αποτέλεσμα αυτό «δεν συνιστά τίποτα λιγότερο από μια επανάσταση», δήλωσε στο AFP ο Γουίλι Λαμ, πολιτικός αναλυτής του Χονγκ Κονγκ. «Συνιστά μια βαθειά απόρριψη της κυβέρνησης (του Χονγκ Κονγκ) και της πολιτικής του Πεκίνου προς το Χονγκ Κονγκ».Σύμφωνα με τον ίδιο, τα αποτελέσματα αυτά μπορεί να επιταχύνουν την αποχώρηση της επικεφαλής της κυβέρνησης Κάρι Λαμ, αλλά και να επιδεινώσουν την κρίση. "Οι διαδηλωτές θεωρούν αυτήν την απίστευτη νίκη ως εντολή που δόθηκε από τον λαό και ως εκ τούτου θα αγωνιστούν ακόμη πιο σκληρά. Ωστόσο ταυτοχρόνως δεν θα υπάρξει καμία παραχώρηση από το Πεκίνο και ως εκ τούτου η απογοήτευση θα αυξηθεί", σημείωσε.</p>
      <p>Σήμερα τα κρατικά κινεζικά μέσα, τα οποία είχαν καλέσει τους κατοίκους του Χονγκ Κονγκ να ψηφίσουν κατά της βίας, υποβάθμισαν τα αποτελέσματα αυτά. «Το ποσοστό της συμμετοχής έστειλε ένα μήνυμα» ότι «ασχέτως της βίας των ταραξιών, οι απλοί κάτοικοι αγωνιούν για την ευημερία τους», αναφέρεται στο κύριο άρθρο της Ημερησίας της Κίνας. Σύμφωνα με τα μερικά αποτελέσματα, που αφορούν ποσοστό λίγο μεγαλύτερο από τις μισές από τις 452 έδρες περιφερειακών συμβούλων, 201 φιλοδημοκρατικοί υποψήφιοι εξασφάλισαν έδρα, έναντι 28 υποψηφίων που πρόσκεινται στο Πεκίνο και 12 ανεξάρτητων.</p>
      <p>Στις εκλογές του 2015 είχαν εκλεγεί μόνον λίγοι περισσότεροι από 100 υποψήφιοι του φιλοδημοκρατικού στρατοπέδου. Σύμφωνα με τα μέσα ενημέρωσης, το μεγαλύτερο πολιτικό κόμμα που πρόσκειται στο Πεκίνο υπέστη σοβαρό πλήγμα, μετά την ήττα τουλάχιστον 155 από τους 182 υποψηφίους του. Η συμμετοχή εξάλλου στις χθεσινές εκλογές ξεπέρασε το 71% των 4,13 εκατομμυρίων εγγεγραμμένων ψηφοφόρων, ποσοστό ρεκόρ.</p>
      <p>Οι εκλογές αυτές έχουν μόνον συμβολική αξία καθώς έξι από τις έδρες του Νομοθετικού Συμβουλίου (του κοινοβουλίου του Χονγκ Κονγκ), το οποίο θα ανανεωθεί το ερχόμενο έτος, διεκδικούνται από υποψηφίους που προέρχονται από περιφερειακά συμβούλια. Επίσης αυτά, τα περιφερειακά συμβούλια, αποστέλλουν μόνον 117 μέλη τους στην εκλογική επιτροπή των 1.200 ατόμων, η οποία ελέγχεται από το Πεκίνο και είναι επιφορτισμένη με την εκλογή του επικεφαλής της κυβέρνησης του Χονγκ Κονγκ.</p>
      <p>
        <i>Με πληροφορίες από ΑΠΕ-ΜΠΕ/AFP</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260432/xongk-kongk-perifereiakes-ekloges-me-xaraktira-dimopsifismatos-oyres-psifoforon-sta-eklogika-kentra"/>
      </related>
    </article>
  </body>
</html>