<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/po-kosmonautu-gatveje-ivykdyto-plesimo---klausimu-apie-laiptu-apsvietima-gausa/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-25T12:18:00+00:00"/>
    <meta property="og:title" content="Po Kosmonautų gatvėje įvykdyto plėšimo – klausimų apie laiptų apšvietimą gausa"/>
    <meta property="og:description" content="Šiais metais atnaujinti laiptai, vedantys nuo Kosmonautų gatvės link turgaus, jais besinaudojantiems pėstiesiems vis dar kelia rūpestį – šie pasigenda kokybiško apšvietimo. Apie apšvietimo trūkumą jonaviečiai dar intensyviau prabilo po neseniai"/>
  </head>
  <body>
    <article>
      <h1>Po Kosmonautų gatvėje įvykdyto plėšimo – klausimų apie laiptų apšvietimą gausa</h1>
      <address>
        <time datetime="2019-11-25T12:18:00+00:00">25 Nov 2019, 12:18</time>
      </address>
      <p>
        <i>Šiais metais atnaujinti laiptai, vedantys nuo Kosmonautų gatvės link turgaus, jais besinaudojantiems pėstiesiems vis dar kelia rūpestį – šie pasigenda kokybiško apšvietimo. Apie apšvietimo trūkumą jonaviečiai dar intensyviau prabilo po neseniai Kosmonautų gatvėje įvykdyto plėšimo, kurio metu buvo sužalota senolė (<a href="https://www.jonavoszinios.lt/kosmonautu-gatveje-dienos-metu-ivykdytas-izulus-plesimas">plačiau skaitykite čia</a>). Miesto seniūnija pripažįsta, kad įvardyta problema yra aktuali ir tikina, jog ji bus sprendžiama vos atsiradus galimybei.</i>
      </p>
      <p>,,Laiptai buvo atnaujinti, tačiau juos apšviečia vos keli stulpai, o vienas jų dar ir gerokai surūdijęs. Neapšviesti laiptai yra nesaugūs. Ar jie tokiais ir liks? Gal visgi apšvietimas bus įrengtas?“, - tokį klausimą portalui jonavoszinios.lt atsiuntė skaitytoja Miglė.</p>
      <p>,,Kada bus apšviesti laiptai link turgaus? Ar lauksime kol kokie ,,geradariai“ vėl kažką apiplėš? Dabar pėstieji jaučiasi nesaugūs. Eini, sutinki neaiškų žmogų ir net jo veido normaliai nematai“, - teigė jonavietis Vladas.</p>
      <p>Panašius klausimus atsiuntė dar bent trys jonaviečiai.</p>
      <p>Susisiekus su miesto seniūnu Povilu Beišiu, šis tikino, kad apšvietimo klausimas nėra pamirštas, tačiau jo įrengimo teks palaukti.</p>
      <p>,,Apšvietimo stulpai bus įrengti, bet turime sulaukti, kol darbus pabaigs viršui laiptų dviračių taką tiesiantys rangovai. Kai jie įrengs apšvietimą takui, kitaip sakant, įrengs reikiamus elektros kabelius, prie jų galėsime prijunti ir laiptų apšvietimą.</p>
      <p>Šiuo metu rangovai dar nepateikė informacijos, kada tiksliai jie baigs minėtus darbus. Gal gruodį, o gal šiais metais ir nespės. Bet kai tik tako apšvietimas bus įrengtas, per savaitę bus pastatyti ir nauji laiptų šviestuvai“, - komentavo P. Beišys.</p>
    </article>
  </body>
</html>