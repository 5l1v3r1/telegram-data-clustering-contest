<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_groshej-nemaye-u-radi-vidklali-tehnologichnu-borotbu-z-knopkodavami/939733"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Грошей немає. У Раді відклали технологічну боротьбу з кнопкодавами"/>
    <meta property="og:description" content="У кошторисі Верховної Ради на 2020 рік не передбачено видатків на технічне переобладнання робочих місць народних депутатів. Про це повідомили в апараті парламенту, пише громадський рух &quot;Чесно&quot; Під час розгляду проекту кошторису у комітеті в листопаді така можливість обговорювалася. ..."/>
  </head>
  <body>
    <article>
      <h1>Грошей немає. У Раді відклали технологічну боротьбу з кнопкодавами</h1>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939733_w_300.jpg?v=0"/>
        <figcaption>Разумков каже, що потрібна біометрична кнопка.</figcaption>
      </figure>
      <p>У кошторисі Верховної Ради на 2020 рік не передбачено видатків на технічне переобладнання робочих місць народних депутатів.</p>
      <p>Про це повідомили в апараті парламенту, пише громадський рух <a href="https://www.chesno.org/post/3701/?fbclid=IwAR2WGLmXVLJXYbvE4Fb88rm3H7Lqtkv_hkwtTRk75ncmpjROEFllsfX_RbY">"Чесно"</a></p>
      <p>Під час розгляду проекту кошторису у комітеті в листопаді така можливість обговорювалася. Тоді говорили, що завдання переобладнати стояло ще з 2018 року. Але далі справа не зрушилась.</p>
      <p>Головний бухгалтер управління справами апарату сказала: "На наступний рік Мінфін дав нам з капітальних видатків дуже-дуже маленьку суму".</p>
      <p>Попри відсутність коштів у бюджеті, голова Верховної Ради <b>Дмитро Разумков</b> та перший віце-спікер <b>Руслан Стефанчук</b> неодноразово заявляли, що хочуть викорінити кнопкодавство.</p>
      <p>Замість технологічного рішення парламент має намір криміналізувати кнопкодавство. Законопроектом, ухваленим у першому читанні, пропонується карати порушників процедури особистого голосування штрафами у 51-85 тис. грн.) та запровадити позбавлення нардепа мандата за неособисте голосування, що передбачено проектом змін до Конституції президента <b>Володимира Зеленського</b>. Наразі цей законопроект перебуває на розгляді в Конституційному суді. Проте, навіть якщо суд дасть свій висновок щодо нього під час поточної сесії ВР й депутати встигнуть попередньо його схвалити, остаточно ухвалити його як закон вони зможуть лише на наступній сесії, не раніше лютого 2020 року.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_do-roboti-zelenskogo-pozitivno-stavlyatsya-62-ukrayinciv-opituvannya/939736"/>
      </related>
      <p>За словами експертів, задля унеможливлення кнопкодавства потрібно, щоби під час голосування обидві руки нардепа були зайняті й він не міг натискати клавіші на пультах колег. Зайняти одну руку дуже легко: достатньо налаштувати систему "Рада" так, аби вона зараховувала голоси лише з тих пультів, де кнопку "за", "проти" чи "утримався" тримали безперервно протягом усіх 10 секунд, відведених для голосування. Другу ж руку в цей час депутат повинен тримати на сенсорній клавіші.</p>
      <p>"Сенсор на 100 відсотків вирішує задачу, чим загрузити другу руку. Більше того, це не механічна кнопка, тобто її не можна затиснути ручкою чи гачком. Сенсор вимагає, щоб це була жива рука, палець – приблизно так само, як взимку ви не можете в перчатках натискати на екран смартфона", – каже очільник організації "Електронна демократія" <b>Володимир Фльонц</b>.</p>
      <p>Разумков також підтвердив, що грошей у бюджеті на 2020 рік на переобладнання робочих місць для депутатів немає.</p>
      <p>"Ми говоримо про біометричну кнопку, яка фактично унеможливить кнопкодавство. Це треба обов'язково зробити, і ми це зробимо. Можливо, це буде не найближчим часом, але ми до цього йдемо.</p>
      <p>Є ще проблеми з фінансуванням, бюджетом і функціонуванням самої Верховної Ради, а також з тією ініціативою, яка була запропонована президентом і зараз перебуває на розгляді в КСУ, – щодо зменшення кількості нардепів до 300. Щоб зараз не робити на 450 (робочих місць у сесійній залі ВРУ), а через певний час демонтувати до 300", – пояснив спікер.</p>
      <blockquote>Нардеп від "Опозиційної платформи – За життя" Василь Німченко кнопкодавив. Це <a href="https://gazeta.ua/articles/politics/_nardepa-z-opzz-yakij-proponuvav-tyurmu-za-knopkodavstvo-spijmali-na-garyachomu/937858">четвертий факт</a> кнопкодавства у Верховній Раді 9-го скликання.</blockquote>
    </article>
  </body>
</html>