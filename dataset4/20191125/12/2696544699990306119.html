<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_matthew_perks_youtuber_ezermester_laptop_ket_kepernyovel_intel_honeycomb"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:03:00+00:00"/>
    <meta property="og:title" content="Ez az ezermester youtuber csinált egy második képernyőt a laptopjának"/>
    <meta property="og:description" content="Matthew Perks sokszor épít érdekes dolgokat. Ezúttal a laptopját fejlesztette fel, miután a vele való munkát időnként nagyon kényelmetlennek találta."/>
  </head>
  <body>
    <article>
      <h1>Ez az ezermester youtuber csinált egy második képernyőt a laptopjának</h1>
      <address><time datetime="2019-11-25T12:03:00+00:00">25 Nov 2019, 12:03</time> by <a rel="author">hvg.hu</a></address>
      <p>
        <b>Matthew Perks sokszor épít érdekes dolgokat. Ezúttal a laptopját fejlesztette fel, miután a vele való munkát időnként nagyon kényelmetlennek találta.</b>
      </p>
      <p>Akik laptop előtt ülnek, gyakran panaszkodhatnak nyakfájásra, ami a legtöbbször azért történik, mert az eszköz nem szemmagasságban helyezkedik el. Az ismert youtuber és ezermester, Matthew Perks is megtapasztalta ezt. Mivel a laptopját nem szívesen dobta volna ki, a videósnak őrült ötlete támadt: épít hozzá egy második képernyőt.</p>
      <p>Perks videóra is vette, ahogy a panelt a már meglévő notebookjához erősíti, de a felvétel nem csak ezért érdekes. A youtuber azt is elmagyarázza, milyen procedúrán kell átesni a beüzemeléshez, és milyen hozzávalók szükségesek ehhez. Aki egy kicsit is szeret barkácsolni, akár kedvet is kaphat egy hasonló munkához. Persze csak akkor, ha ért hozzá, hiszen a felvétel alapján is jól látni, milyen bonyolult részek követik egymást.</p>
      <figure>
        <iframe src="https://www.youtube.com/embed/J2aY6cvk-WI" width="640" height="360" data-service="Youtube" scrolling="no"/>
      </figure>
      <p>Perks a panelt az eBayről vásárolta, és fontos szempont volt számára, hogy IPS típusú legyen. Méretben sem szeretett volna nagyobbat, hiszen azt lehetetlen lett volna a notebook hátára csatlakoztatni. A munka során többször támaszkodott 3D-nyomtatójára, de hangsúlyozta, a tartóelemek más módon is elkészíthetők.</p>
      <p>Az nem derül ki, pontosan mennyi időbe telt elkészíteni a második képernyőt, de talán nem is ez a fontos. A panel ugyanis remekül működik, igaz, a használatához egy önálló áramforrást is be kellett iktatni (ez utóbbit ráadásul elem működteti), melynek aztán szintén a gép hátulján talált helyet.</p>
      <p>A youtuber azt nem állítja, hogy helytakarékos megoldásról van szó, habár a laptopját azért így is magával tudja vinni. Az eredmény egyébként nagyon hasonlít <a href="https://hvg.hu/tudomany/20190529_intel_honeycomb_glacier_laptop_hajtogathato_kijelzo_koncepcio_computex_2019">az Intel Honeycomb Glacier projektjére</a>. Ott is van egy másodlagos képernyő, de annál a gép törzsébe épített panelt lehet kihúzni, az pedig eleve kisebb.</p>
      <p>
        <i>Ha ez érdekes volt, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
      <related>
        <a href="https://hvg.hu/tudomany/20191119_kickstarter_kampany_phonebook_okostelefonbol_laptop"/>
        <a href="https://hvg.hu/tudomany/20191106_oppo_szabadalom_osszehajthato_tablet_okostelefon"/>
      </related>
    </article>
  </body>
</html>