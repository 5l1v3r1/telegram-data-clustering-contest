<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/ulewne-deszcze-i-powodz-we-francji-nie-zyja-cztery-osoby/"/>
    <meta property="og:site_name" content="Polsat News"/>
    <meta property="article:published_time" content="2019-11-25T12:09:00+00:00"/>
    <meta property="og:title" content="Ulewne deszcze i powódź we Francji. Nie żyją cztery osoby"/>
    <meta property="og:description" content="Cztery ofiary śmiertelne i jedna osoba zaginiona to bilans powodzi w regionie Prowansja-Alpy-Lazurowe Wybrzeże w południowo-wschodniej Francji w miniony weekend. Nadal trwa akcja ratunkowa prowadzona przez francuskie służby."/>
  </head>
  <body>
    <article>
      <h1>Ulewne deszcze i powódź we Francji. Nie żyją cztery osoby</h1>
      <address>
        <time datetime="2019-11-25T12:09:00+00:00">25 Nov 2019, 12:09</time>
      </address>
      <p>
        <b>Cztery ofiary śmiertelne i jedna osoba zaginiona to bilans powodzi w regionie Prowansja-Alpy-Lazurowe Wybrzeże w południowo-wschodniej Francji w miniony weekend. Nadal trwa akcja ratunkowa prowadzona przez francuskie służby.</b>
      </p>
      <related>
        <a href="https://www.polsatnews.pl/wiadomosc/2019-10-08/powodz-zniszczyla-plac-zabaw-w-kazimierzy-wielkiej-warszawa-pomoze-go-odbudowac/"/>
      </related>
      <p>Ulewne deszcze spowodowały falę powodziową w dwóch departamentach: Var oraz Alpy Nadmorskie.<br/><br/>- Największe ryzyko jest już za nami - mówił w niedzielę minister spraw wewnętrznych Christophe Castaner, jednak meteorolodzy zapowiadają deszcze w kolejnych dniach, choć mniej intensywne.<br/><br/>Powódź spowodowała uszkodzenia domów i dróg oraz zatopienia samochodów i autobusów. Ewakuowano ponad 1 500 osób, straż interweniowała ponad 2 tys. razy, ponad 30 gospodarstw domowych pozostaje bez prądu.</p>
      <p>
        <b>Zaginiony 70-latek</b>
      </p>
      <p>Jedna osoba poniosła śmierć w miejscowości Le Muy, w pobliżu miejsca, w którym łódź ratunkowa wywróciła się w sobotę wieczorem z trzema strażakami i trzema cywilami na pokładzie. Jeden z cywilów zginął. Drugie ciało, 50-letniego mężczyzny, znaleziono w miejscowości Cabasse, w zatopionym samochodzie. W niedzielę wieczorem w Tanneron znaleziono dwie kolejne ofiary. W Saint-Antonin-du-Var nadal nie odnalazł się poszukiwany od soboty 70-latek.</p>
      <p>
        <a href="https://www.polsatnews.pl/wiadomosc/2019-11-23/kenia-34-osoby-zginely-w-powodziach/">
          <b>ZOBACZ: Kenia: 34 osoby zginęły w powodziach</b>
        </a>
      </p>
      <p>Ruch na autostradzie A8 został przywrócony, a ruch kolejowy ma być wznawiany stopniowo. Kilka szkół w regionie pozostaje nadal zamkniętych w miejscowościach Roquebrune-sur-Argens, Le Muy i Hyeres oraz Villeneuve-Loubet.</p>
      <p>
        <b>"Szkody na pewno będą znaczne"</b>
      </p>
      <p>Powodzie w regionie Prowansja-Alpy-Lazurowe Wybrzeże występują dość często, jednak ta ma historyczny charakter - powiedział agencji AFP prefekt Var Jean-Luc Videlaine, który podkreślił, że "szkody na pewno będą znaczne". W niektórych rejonach Var wystąpiły opady w ostatnich 24 godzinach w takiej obfitości, jak zwykle w ciągu dwóch do trzech miesięcy. W miejscowości Roquebrune-sur-Argens w Var poziom rzeki Argens podniósł się do ponad siedmiu metrów, bijąc rekordy poprzednich powodzi z 2011 roku. Centrum miasta liczącego około 13 tys. mieszkańców pozostaje odcięte od świata.<br/><br/>Trwa akcja ratunkowa. Strażacy używają helikopterów i dźwigów. Wiele szkód wynika z tego, że ludzie osiedlają się nielegalnie na terenach zalewowych.</p>
      <p>
        <a href="https://www.polsatnews.pl/wideo/przebral-sie-za-wlasna-corke-by-uciec-z-wiezienia-nagranie-ujawnia-tozsamosc-handlarza-narkotykow_6752089/">WIDEO - Przebrał się za własną córkę, by uciec z więzienia. Nagranie ujawnia tożsamość handlarza narkotyków</a>
      </p>
      <figure>
        <img src="https://s.redefine.pl/file/o2/redefine/cp/6v/6vcxq4gngh8tnz1cp8n2qkkqwkor7bc2.jpg"/>
      </figure>
    </article>
  </body>
</html>