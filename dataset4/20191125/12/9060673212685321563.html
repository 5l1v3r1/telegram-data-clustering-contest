<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.wp.pl/wybory-prezydenckie-sondaze-dzialaja-na-korzysc-adriana-zandberga-gwiazda-roberta-biedronia-przygasla-6449895928481921a"/>
    <meta property="og:site_name" content="wiadomosci.wp.pl"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Wybory prezydenckie. Sondaże działają na korzyść Adriana Zandberga. &quot;Gwiazda Roberta Biedronia przygasła&quot;"/>
    <meta property="og:description" content="Polacy bardziej wierzą w sukces Adriana Zandberga niż Roberta Biedronia. Tak wynika z sondażu prezydenckiego pracowni IBRIS dla WP. Ale partie polityczne, po cichu, zamawiają też swoje sondaże. Zandberg"/>
  </head>
  <body>
    <article>
      <h1>Wybory prezydenckie. Sondaże działają na korzyść Adriana Zandberga. "Gwiazda Roberta Biedronia przygasła"</h1>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author">Michał Wróblewski</a></address>
      <p><a href="https://wiadomosci.wp.pl/tag/adrian%20zandberg">adrian zandberg</a>+3<a href="https://wiadomosci.wp.pl/tag/robert%20biedro%C5%84">robert biedroń</a><a href="https://wiadomosci.wp.pl/tag/lewica">lewica</a><a href="https://wiadomosci.wp.pl/tag/wybory%20prezydenckie">wybory prezydenckie</a></p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHZkD31hdlRhMyEeIjN3QCNrYEB5Zm0Ff3RmQWJgbQF5fWBBfGd2XSYnORYjeS5CICY9EjgnMllhLiEQbSk="/>
      </figure>
      <p><a href="https://wiadomosci.wp.pl/autor/michal-wroblewski/6131697487616129">Michał Wróblewski</a>wczoraj (13:41)</p>
      <h3>Wybory prezydenckie. Sondaże działają na korzyść Adriana Zandberga. "Gwiazda Roberta Biedronia przygasła"</h3>
      <p>Polacy bardziej wierzą w sukces Adriana Zandberga niż Roberta Biedronia. Tak wynika z sondażu prezydenckiego pracowni IBRIS dla WP. Ale partie polityczne, po cichu, zamawiają też swoje sondaże. Zandberg wypada w nich więcej niż nieźle.<b>Głosuj</b><b>Głosuj</b><b>Podziel się</b>Opinie</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHJlQzdgawhgIH8APz00V2E0PVh-Zm8BfHFmRXpldB17c2ZAfW1sCHZrPRI4PTpRYS4hEG0p"/>
      </figure>
      <p>Adrian Zandberg faworytem Lewicy. (East News, Fot: Rafał Gaglewski)</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p>– Na jakiej podstawie wybierzecie kandydata na prezydenta? Jaki będzie klucz wyboru? – pytaliśmy kilka dni temu Krzysztofa Śmiszka z Wiosny.</p>
      <p>Polityk odpowiada: – Na pewno nie będzie prawyborów. Kandydat zostanie wyłoniony na podstawie rozmów w gronie zarządu, ekspertów i doradców.</p>
      <p>– Zamawiacie badania, kto będzie najlepszy?</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p>– Mamy swoje rozeznania – enigmatycznie stwierdza rozmówca WP.</p>
      <p>O tym, że Lewica zamówiła sondaże badające poparcie dla liderów SLD, Wiosny i Razem w wyborach prezydenckich, Wirtualna Polska usłyszała od kilku polityków koalicji. "Rośnie" w nich Adrian Zandberg – wynika z naszych informacji.</p>
      <p>Lider partii Razem jest dziś najbardziej prawdopodobnym kandydatem Lewicy w rywalizacji z Andrzejem Dudą w maju 2020 r. Coraz powszechniejsze jest przekonanie, że od czasu kampanii do Parlamentu Europejskiego pół roku temu dawny blask Roberta Biedronia – dotąd głównego "kandydata na kandydata" w zbliżającej się elekcji prezydenckiej – gdzieś zaniknął.</p>
      <p>Korzysta na tym Zandberg.</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p><b>CZYTAJ TEŻ:</b> <a href="https://opinie.wp.pl/robert-biedron-i-wiosna-chwilowa-zadyszka-czy-powazny-kryzys-6363515859781761a">Robert Biedroń i Wiosna. Chwilowa zadyszka czy poważny kryzys?</a></p>
      <p>
        <b>Czas na korzyść Zandberga</b>
      </p>
      <p>Zdaniem ankietowanych w <b><a href="https://wiadomosci.wp.pl/wybory-prezydenckie-2020-sondaz-ibris-dla-wp-polacy-bardziej-wierza-w-sukces-adriana-zandberga-niz-roberta-biedronia-6449327623939713a">sondażu IBRIS dla WP</a></b> to zdecydowanie ten polityk ma większe szanse w starciu z Andrzejem Dudą w wyborach prezydenckich. Uważa tak 41,6 proc. ankietowanych. Tylko 15,6 proc. badanych pokładałoby większe nadzieje w liderze Wiosny Robercie Biedroniu. Aż 42,8 proc. badanych nie potrafiło jednak udzielić odpowiedzi na to pytanie.</p>
      <figure>
        <iframe data-src="https://twitter.com/ArturGorczynski/status/1198860649377468417" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p>Warto podkreślić, że odpowiedzi dotyczą ogółu wyborców. Ale Lewica – jak się dowiadujemy – przeprowadza bardziej szczegółowe badania, oparte przede wszystkim na ocenach swojego elektoratu. W tychże badaniach Zandberg wypada coraz lepiej – słyszymy od polityków z lewej strony sceny politycznej.</p>
      <p>Co na to eksperci?</p>
      <p>– Warto zadać sobie pytanie, czy Włodzimierz Czarzasty zgodzi się, by ktoś nie z jego partii był reprezentantem całej Lewicy w wyborach. Czy SLD, jako największe środowisko, stwierdzi, że to zgodne z jego interesem – zastanawia się w rozmowie z WP dr Sergiusz Trzeciak, ekspert ds. marketingu politycznego.</p>
      <p>Prof. Henryk Domański, komentator polityczny i socjolog PAN, podkreśla, że Adrian Zandberg w ostatnich dniach zwiększył znacznie swoją popularność. – Jest bardziej przekonujący od Roberta Biedronia. Czas działa na korzyść Zandberga – uważa rozmówca WP.</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p>A Artur Górczyński, były kolega Biedronia z Ruchu Palikota, konkluduje: – Wiosna minęła to i skończyło się zauroczenie Robertem Biedroniem.</p>
      <p><b>CZYTAJ TEŻ:</b> <a href="https://wiadomosci.wp.pl/wybory-prezydenckie-2020-sondaz-ibris-dla-wp-andrzej-duda-niekwestionowanym-liderem-6449178380744833a">Wybory prezydenckie 2020. Sondaż IBRiS dla WP. Andrzej Duda niekwestionowanym liderem</a></p>
      <p>
        <b>Król YouTube'a</b>
      </p>
      <p>Robert Biedroń ostatnio nie bywa w mediach. Jest aktywny na Twitterze, choć niektóre osoby z Lewicy śmieją się, że "nadaktywny". – Kilkanaście wpisów dziennie, poświęcanie się bzdurom, infantylne teksty, nie działają zbytnio na korzyść Roberta. Formatu prezydenckiego się tak nie buduje – twierdzi jego kolega z lewicowej koalicji.</p>
      <figure>
        <img src="https://v.wpimg.pl/ODQwOTY0YCUwFTlndkttMHNNbT0wEmNmJFV1dnZ_YHFnD3thdllhMyFZPzh2UWAtfgQ7M3ZAJCJ-FSh6KV4oZiw="/>
      </figure>
      <p>Inny zastanawia się, czy wycofanie się sprzed kamer i mikrofonów przez Biedronia nie jest celowym zabiegiem. Tak, żeby się nie zużyć. – Ale czy to skuteczna strategia medialna? – pyta polityk Lewicy.</p>
      <figure>
        <img src="data:image/png;base64,iVBORw0KGgoAAAANSUhEUgAAAAoAAAAKCAMAAAC67D+PAAAAA1BMVEX86eg6yZWBAAAAC0lEQVR4AWOgKwAAAG4AAfBdB/0AAAAASUVORK5CYII="/>
      </figure>
      <p>Swój moment ma za to Zandberg. Jak sprawdziliśmy, jego osławione już wystąpienie po exposé premiera Morawieckiego podczas debaty w Sejmie <b><a href="https://www.youtube.com/watch?v=LFMEnKvaULo">obejrzało na YouTube 800 tys.</a></b> ludzi. A minął od tego przemówienia zaledwie tydzień.</p>
      <p>– To najbardziej błyskotliwa postać z obecnych liderów Lewicy średniego pokolenia – uważa były premier Leszek Miller. Jak przekonuje: – Z dwójki Biedroń-Zandberg to raczej ten drugi ma większe szanse na zdobycie nominacji Lewicy. 4 lata temu był najlepszy - wypadł znakomicie podczas debaty, choć jego partia nie weszła do Sejmu. No i odebrał głosy Zjednoczonej Lewicy, co było jednak pyrrusowym zwycięstwem.</p>
      <p>
        <b>Biedroń na emigracji</b>
      </p>
      <p>Dziś podziałów na Lewicy nie ma. Opinie polityków koalicji są jednoznaczne.</p>
      <p>Wanda Nowicka z Wiosny: – Adrian podczas debaty był znakomity. I kandydatem w wyborach prezydenckich też byłby znakomitym.</p>
      <p>Joanna Senyszyn z SLD: – Adrian nie tylko pokazał klasę. Pokazał wizję lewicowej przyszłości Polski. I zrobił to w niezwykle umiejętny sposób. Zarówno pod względem merytorycznym, jak i technicznym. Jest naszym potencjalnym kandydatem w wyborach prezydenckich. Pokazał to podczas exposé.</p>
      <p>Michał Syska, były ekspert Wiosny Roberta Biedronia, określa Zandberga jako "lidera Lewicy". – Nie tylko sprawnie przemawiał, ale również wyznaczył linię politycznego sporu, który dla rządu PiS będzie bardzo niewygodny – uważa dyrektor Ośrodka Myśli Społecznej im. Lassalle'a.</p>
      <p>– Lewica postawi na Zandberga, a nie Biedronia? – pytamy w Sejmie wiceszefową klubu PO/KO Katarzynę Lubnauer: – Jest to coraz bardziej prawdopodobne. Biedroń jest dziś na emigracji – zauważa nasza rozmówczyni.</p>
      <figure>
        <img src="data:image/png;base64,iVBORw0KGgoAAAANSUhEUgAAAAoAAAAKCAMAAAC67D+PAAAAA1BMVEX86eg6yZWBAAAAC0lEQVR4AWOgKwAAAG4AAfBdB/0AAAAASUVORK5CYII="/>
      </figure>
      <p>Polityk z otoczenia Biedronia: – Robert nie będzie chciał kandydować i brudzić się w polskim grajdole. Dziś ma dobrą, wygodną pozycję w europarlamencie. Wciąż kojarzy się z sukcesem. Po co ma to tracić dla maksymalnie 8-10 proc. w wyborach prezydenckich? Byłby kojarzony z porażką.</p>
      <p>Rozmówca z Sejmu: – Robert nie zaryzykuje. Może go wyprzedzić nawet Władek Kosiniak. Myślę, że cała Lewica poprze ostatecznie Zandberga. On ma o co walczyć. I nie ma nic do stracenia.</p>
      <p>
        <b>Michał Wróblewski</b>
      </p>
      <p>
        <b>Masz newsa, zdjęcie lub film? Prześlij nam przez <a href="https://dziejesie.wp.pl/">dziejsie.wp.pl</a></b>
      </p>
      <p>Polub WP Wiadomości</p>
    </article>
  </body>
</html>