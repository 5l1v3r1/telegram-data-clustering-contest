<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402569/%D8%AA%D9%82%D9%84%D8%A7%DB%8C-%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D8%B1%D8%A7%DB%8C-%D8%AA%D9%88%D8%AC%DB%8C%D9%87-%D9%82%D8%A7%D9%86%D9%88%D9%86%DB%8C-%D8%AA%D8%B9%D9%84%DB%8C%D9%82-%DA%A9%D9%85%DA%A9-%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:13:00+00:00"/>
    <meta property="og:title" content="تقلای کاخ سفید برای توجیه قانونی تعلیق کمک‌های امنیتی به اوکراین"/>
    <meta property="og:description" content="گزارش‌ها حاکی از آن است که پس از مکالمه جنجالی ترامپ با رئیس‌جمهور اوکراین بازنگری‌ها و تبادل افکار جدی درون کاخ سفید برای ارائه توجیهات قانونی درباره تعلیق کمک به اوکراین صورت گرفته است."/>
  </head>
  <body>
    <article>
      <h1>تقلای کاخ سفید برای توجیه قانونی تعلیق کمک‌های امنیتی به اوکراین</h1>
      <address><time datetime="2019-11-25T12:13:00+00:00">25 Nov 2019, 12:13</time> by <a rel="author">فاطمه نبید</a></address>
      <p>گزارش‌ها حاکی از آن است که پس از مکالمه جنجالی ترامپ با رئیس‌جمهور اوکراین بازنگری‌ها و تبادل افکار جدی درون کاخ سفید برای ارائه توجیهات قانونی درباره تعلیق کمک به اوکراین صورت گرفته است.</p>
      <p>به گزارش ایسنا واشنگتن پست نوشت: به گفته مقام‌های نزدیک به این پرونده، تلاش‌های دفتر مشورتی کاخ سفید که به دنبال تحقیقات استیضاح کنگره آغاز شده، شامل یک سری تبادل ایمیل‌ میان میک مولوینی، رئیس دفتر ترامپ و مقام‌های دفتر بودجه کاخ سفید برای یافتن توجیه قانونی تعلیق ۴۰۰ میلیون دلار کمک امنیتی به اوکراین به دستور رئیس جمهور است.   </p>
      <p>هنوز معلوم نیست که آیا این ایمیل‌ها می‌توانند در تحقیقات استیضاح باعث مشکل حقوقی برای ترامپ شوند یا خیر برخی نیز بیم آن دارند که این ایمیل‌ها در صورت علنی شدن مشکلات سیاسی ایجاد کنند.</p>
      <p>تحقیات استیضاح ترامپ پس از آن آغاز شد که رسانه‌های آمریکا از گفت‌وگوی تلفنی ترامپ با رئیس جمهور اوکراین پرده برداشتند. ترامپ وعده  آزاد کردن ۲۵۰ میلیون دلار کمک نظامی به ولودیمیر زلنسکی، رئیس جمهور اوکراین  داده، به شرطی که او برای تسریع در رسیدگی به "فساد مالی" هانتر بایدن، پسر جو بایدن، رقیب دموکرات او در انتخابات ۲۰۲۰ تلاش کند.</p>
      <p>کاخ سفید با فشار نمایندگان دموکرات مجلس نمایندگان آمریکا سرانجام متن این مکالمه تلفنی را منتشر کرده و در اختیار عموم قرار داد.</p>
      <p>مطبوعات آمریکا نوشتند که ترامپ در این مکالمه تلفنی به زلنسکی می گوید که تنها در صورت آغاز تحقیقات علیه بایدن و خانواده‌اش می‌تواند به اوکراین کمک نماید. این در حالیست که ترامپ اندکی قبل از انجام مکالمه تلفنی با زلنسکی اظهار داشته بود که کمک ۴۰۰ میلیون دلاری به اوکراین را تعلیق کرده است. کورت ولکر نماینده ویژه ترامپ در امور اوکراین نیز به دلیل بحران اوکراین که منجر به آغاز تحقیقات مربوط به عزل ترامپ شد، از سمت خود استعفا داده بود.</p>
      <p>اوایل اوت مولوینی در تبادل ایمیل با دفتر مدیریت و بودجه از راسل ووگت، مدیراین دفتر خواسته بود توجیهات قانونی برای تعلیق بسته کمکی را ارائه کرده و این تعلیق را تا هر جا می‌تواند طولانی‌تر کند. ترامپ ماه قبل این تصمیم را بدون بررسی موارد حقوقی و قانونی گرفته بود. این ایمیل‌ها نشان می‌دهند که ووگت و کارمندان دفتر مدیریت و بودجه مدعی بودند این تعلیق قانونی است اما شورای امنیت ملی و وزارت خارجه مخالف بودند. البته دفتر مدیریت و بودجه می گفت این تعلیق باید موقتی باشد.</p>
      <p>با این حال درخواست مولوینی برای اطلاعات بیشتر پس از آنکه دفتر مشورتی کاخ سفید از شکایت سیا از تماس تلفنی ترامپ و زلنسکی،  باخبر شد صورت گرفته است. </p>
      <p>مولویتی بازیگر کلیدی در پرونده اوکراین محسوب می‌شود چرا که خود وی اعتراف کرده از دفتر مدیریت و بودجه خواسته است به درخواست رئیس جمهور کمک‌ها به اوکراین را معلق کند.<br/>ایمیل‌ها نشان می‌دهند که مولوینی از رئیس دفتر مدیریت و بودجه خواسته است فورا بر بسته کمکی اوکراین تمرکز کند و به صراحت اعلام کرده که این مساله اولویت اول دولت است.</p>
      <p>دفتر حقوقی نیز در تحقیقات خود از مکالمات درون کاخ سفید به برخی اقدامات حفاظتی و حمایتی رسید  هم برای کمک به کاخ سفید برای ایجاد یک جدول زمانی دفاع از تصمیم ترامپ و هم اظهار نظرهای علنی او. </p>
      <p>همچنین ایمیل‌هایی میان دفتر مدیریت و بودجه و وزارت خارجه و دیگران درباره تعلیق کمک‌ها به اوکراین وجود دارد. اینکه آیا این اقدام خلاف قانون است یا خیر؟ ماهها قبل از مساله اوکراین دفتر حسابرسی دولت هشدار داده بود که دفتر مدیریت و بودجه از قانون برای توزیع و یا توقف کمک‌های تایید شده کنگره تبعیت نمی‌کند. <br/>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402749/%D8%A7%D9%85%DB%8C%D8%AF%DB%8C-%D8%A8%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D9%88-%D8%B4%DA%A9%D8%B3%D8%AA-%D8%AA%D8%B1%D8%A7%D9%85%D9%BE-%D9%86%DB%8C%D8%B3%D8%AA"/>
      </related>
    </article>
  </body>
</html>