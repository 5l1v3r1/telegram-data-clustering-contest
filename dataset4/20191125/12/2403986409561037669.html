<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/zvorotniy_vidlik_film_pro_smertelniy_mobilniy_dodatok_n1238488"/>
    <meta property="og:site_name" content="24 Канал"/>
    <meta property="article:published_time" content="2019-11-25T12:05:00+00:00"/>
    <meta property="og:title" content="&quot;Зворотній відлік&quot;: фільм про смертельний мобільний додаток"/>
    <meta property="og:description" content="Спочатку люди хочуть знати коли помруть, а потім не хочуть помирати. Все скидається на те, що &quot;Зворотній відлік&quot; – молодший брат фільму &quot;Пункт призначення&quot;."/>
  </head>
  <body>
    <article>
      <h1>"Зворотній відлік": фільм про смертельний мобільний додаток</h1>
      <address><time datetime="2019-11-25T12:05:00+00:00">25 Nov 2019, 12:05</time> by <a rel="author" href="https://24tv.ua/yuliya_lipentseva_tag4502/" target="_blank">Юлія Ліпенцева</a></address>
      <p>
        <b>Спочатку люди хочуть знати коли помруть, а потім не хочуть помирати. Все скидається на те, що "Зворотній відлік" – молодший брат фільму "Пункт призначення".</b>
      </p>
      <p>Якби можна було назвати фільм "Додаток-вбивця", то автори би точно так і зробили. Інше діло, що цю назву вже використовували зі схожою, нічим не кращою, метою.</p>
      <blockquote>Також у кіно: <a href="https://24tv.ua/lifestyle/angeli_charli_normalnih_cholovikiv_ne_isnuye_n1237925">"Ангели Чарлі": нормальних чоловіків не існує</a></blockquote>
      <figure>
        <img src="https://24tv.ua/resources/photos/news/620_DIR/201911/1238488_10212928.jpg?201911174745"/>
        <figcaption>"Зворотній відлік": офіційний кадр з фільму / IMDb</figcaption>
      </figure>
      <p>Отож, демони адаптуються під свою цільову і модернізують підходи: запускають додаток Countdown, який визначає час смерті. Зворотній відлік точний до секунди і ніколи не має збоїв. Принаймі це те, що обіцяють користувачеві. Важливий момент, що перед тим, як дізнатись скільки часу до смерті залишилось у користувача, він має прийняти сервісні умови. Майже всі люди їх пропускають і ніколи не читають. Але у Countdown є цікаві пункти про прийняття своєї долі, неможливість відвернення смерті тощо. Це не те, що вказує в своїй користувацькій угоді середньостатистичний мобільний додаток. Зрештою, звідки нам знати що вони там пишуть, ми ж теж ніколи не читаємо ті умови.</p>
      <p>Як в добротному, поважаючому себе хоррорі, у "Зворотному Відліку" все починається на студентській вечірці. І якщо багатьох Countdown тішить десятками років, то для парочки студентів рахунок йде на дні, а то й години.</p>
      <figure>
        <img src="https://24tv.ua/resources/photos/news/620_DIR/201911/1238488_10212929.jpg?201911174745"/>
        <figcaption>"Зворотній відлік": офіційний кадр з фільму / IMDb</figcaption>
      </figure>
      <p>Логічно, що знаючи про близьку смерть, люди намагаються відвернути її. І у декого навіть вдається, але тут в гру вступає елемент "Пункту призначення" (серія фільмів про переслідування Смертю). Рятуючись від своєї долі, ти всеодно потрапляєш в лапи демона. Виходу немає.</p>
      <p>Основна думка, яку можна вловити: ми не керуємо технологіями так, як вони керують нашим життям. Ми точно не знаємо, кому й коли надаємо свої персональні дані; ми носимо потужні комп'ютери у кишенях і використовуємо, щоб "погортати стрічечку"; ми йдемо в кінотеатр і купуємо квиток на "Зворотній відлік"... Люди роблять багато нелогічних вчинків, але за роздумами на тему шкідливості технологій краще зверніться до серіалу "<a href="https://24tv.ua/lifestyle/chorne_dzerkalo_pyatiy_chi_zayviy_sezon_n1164336">Чорне Дзеркало</a>".</p>
      <p>Рятуватись від пекельного додатку головні герої, час яких от-от закінчиться, вирішують з допомогою двох найдоречніших експертів: такого-сякого хакера з ремонту смартфонів і священика. Ідеальне поєднання, яке одразу пророкує успіх.</p>
      <figure>
        <img src="https://24tv.ua/resources/photos/news/620_DIR/201911/1238488_10212930.png?201911174745"/>
        <figcaption>"Зворотній відлік": офіційний кадр з фільму / IMDb</figcaption>
      </figure>
      <p>Фільм не пояснює нічого, лише лякає дідьками у кадрі, які вискакують так само раптово й нелогічно, як зникають. Відповісти на більшість питань мала би фраза: "О, це схоже на те що, колись робила та циганка. Тільки це додаток". Дякуємо, так значно краще.</p>
      <p>Рейтинг "Зворотнього відліку" <a href="https://www.imdb.com/title/tt10039344/">на IMDb</a> – 5,4. До 16 років не дивитись, а після 16 теж можна пропустити. Бо це те кіно, де ви замість крику "обережно, воно справа" мовчки надіятиметесь, що хтось з героїв таки вмре пошвидше і фільм закінчиться раніше.</p>
      <p>
        <b>Зворотній відлік: дивитись трейлер фільму онлайн</b>
      </p>
      <figure>
        <iframe src="https://www.youtube.com/embed/c1xc_DHS38I" width="560" height="315" data-service="Youtube" scrolling="no"/>
      </figure>
      <blockquote>Також у кіно: <a href="https://24tv.ua/lifestyle/autsayderi_peregoni_ford_proti_ferrari_n1236213">"Аутсайдери": перегони Ford проти Ferrari</a></blockquote>
      <p>Щоб переглянути та оцінити останні новинки кіно, ви можете придбати квитки онлайн за<a href="https://fas.st/oNF6RS"> посиланням</a>.</p>
    </article>
  </body>
</html>