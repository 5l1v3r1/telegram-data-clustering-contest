<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/national-news-telugu/ncp-congress-shiv-sena-petition-supreme-court-reserves-order-for-tomorrow-10-30-am-1-1-10610555.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T12:24:00+00:00"/>
    <meta property="og:title" content="మహా తీర్పు రేపటికి వాయిదా"/>
    <meta property="og:description" content="న్యూఢిల్లీ: మహారాష్ట్రలో ప్రభుత్వ ఏర్పాటును సవాల్ చేస్తూ దాఖలైన పిటిషన్లపై విచారణ జరిపిన సుప్రీం కోర్టు ధర్మాసనం తీర్పును రేపటికి వాయిదా వేసింది. రేపు ఉదయం 10"/>
  </head>
  <body>
    <article>
      <h1>మహా తీర్పు రేపటికి వాయిదా</h1>
      <address>
        <time datetime="2019-11-25T12:24:00+00:00">25 Nov 2019, 12:24</time>
      </address>
      <p>న్యూఢిల్లీ: మహారాష్ట్రలో ప్రభుత్వ ఏర్పాటును సవాల్ చేస్తూ దాఖలైన పిటిషన్లపై విచారణ జరిపిన సుప్రీం కోర్టు ధర్మాసనం తీర్పును రేపటికి వాయిదా వేసింది. రేపు ఉదయం 10:30 గంటలకు తీర్పు వెలువరించనుంది. జస్టిస్ ఎన్వీ రమణ నేతృత్వంలోని త్రిసభ్య ధర్మాసనం వాదనలు విన్నది. మహారాష్ట్ర సీఎం తరఫున ముకుల్ రోహత్గీ, గవర్నర్ కార్యదర్శి తరఫున సొలిసిటర్ జనరల్ తుషార్ మెహతా, కాంగ్రెస్ తరఫున కపిల్ సిబల్, ఎన్సీపీ తరఫున అభిషేక్ సింఘ్వి, అజిత్ పవార్ తరఫున మనీందర్ సింగ్ వాదనలు వినిపించారు. బలపరీక్షకు 3-4 రోజులు గడువు కావాలని బీజేపీ కోరగా.. రేపే బలపరీక్ష నిర్వహించాలని కాంగ్రెస్, ఎన్సీపీ గట్టిగా కోరాయి. <br/><br/>ఫడణవీస్‌కు ఇవాళ మెజార్టీ ఉందా అని జస్టిస్ సంజీశ్ ఖన్నా ప్రశ్నించారు. గతంలో 24 గంటల్లోనే బలపరీక్ష నిర్వహించారని ఖన్నా గుర్తుచేశారు. రాజ్‌భవన్‌లో కాదు సభలో బలపరీక్ష జరగాలని ఖన్నా వ్యాఖ్యానించారు. బలనిరూపణతోనే దేవేంద్ర ఫడణవీస్‌కు మెజార్టీ ఉందా లేదా అనేది తెలుస్తుందని సుప్రీం కోర్టు పేర్కొంది. మెజార్టీ తేలేదీ గవర్నర్ వద్ద కాదని.. అసెంబ్లీలో మాత్రమేనని కోర్టు స్పష్టం చేసింది.</p>
    </article>
  </body>
</html>