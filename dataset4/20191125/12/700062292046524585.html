<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715120-patoylhs-apo-thn-kineta-toylachiston-den-eichame-thymata.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T12:47:00+00:00"/>
    <meta property="og:title" content="Πατούλης από την Κινέτα: Τουλάχιστον δεν είχαμε θύματα"/>
    <meta property="og:description" content="Στην Κινέτα βρέθηκε ο Γιώργος Πατούλης, προκειμένου να επιθεωρήσει από κοντά τις ζημιές που προκλήθηκαν -μαζί με τους Άγιους Θεοδώρους- από τα έντονα καιρικά φαινόμενα,"/>
  </head>
  <body>
    <article>
      <h1>Πατούλης από την Κινέτα: Τουλάχιστον δεν είχαμε θύματα</h1>
      <address>
        <time datetime="2019-11-25T12:47:00+00:00">25 Nov 2019, 12:47</time>
      </address>
      <p>Στην Κινέτα βρέθηκε ο Γιώργος Πατούλης, προκειμένου να επιθεωρήσει από κοντά τις ζημιές που προκλήθηκαν -μαζί με τους Άγιους Θεοδώρους- από τα έντονα καιρικά φαινόμενα, οι οποίες είναι πολύ μεγάλες, με δρόμους να υποχωρούν και να μετατρέπονται σε ορμητικούς χειμάρρους, ενώ τα νερά μπήκαν μέσα σε σπίτια και επιχειρήσεις.<br/><br/>«Είναι σημαντικές οι καταστροφές, αλλά ευτυχώς δεν είχαμε θύματα. Ήδη η περιφέρεια με τα τεχνικά της κλιμάκια τις καταγράφει. Στόχος μας είναι αμέσως να αναζητήσουμε τρόπους αποκατάστασης. Είμαστε σε συνεννόηση με τον αρμόδιο υπουργό, τον κ. Καραμανλή, όμως θα σπεύσουμε ταχέως διότι η περιοχή αυτή είναι πονεμένη», είπε αρχικά ο περιφερειάρχης Αττικής.<br/><br/>Και πρόσθεσε: «Θα πρέπει να γίνουν σημαντικά έργα, επειδή και μέσα από το ρέμα είδαμε ότι κατέβηκαν πάλι χώματα, που σημαίνει ότι θέλει ειδική διαδικασία στα καμένα βουνά αναφυτεύσεων και αναχωμάτων. Είμαστε, ούτως ή άλλως, σε φάση που μελετάμε πώς θα δενδροφυτεύσουμε σημεία της Αττικής που έχουν καεί. Τουλάχιστον δεν είχαμε θύματα, από μια θεομηνία της οποίας βλέπετε ήδη τα αποτελέσματά της. Συνεργαζόμαστε και σύντομα θα έχουμε καλά αποτελέσματα».<br/><br/>Δείτε το βίντεο του newsbeast.gr με τις δηλώσεις του Γιώργου Πατούλη:</p>
      <figure>
        <iframe src="https://www.youtube.com/embed/wYpeLuqxsGs" width="560" height="315" data-service="Youtube" scrolling="no"/>
      </figure>
    </article>
  </body>
</html>