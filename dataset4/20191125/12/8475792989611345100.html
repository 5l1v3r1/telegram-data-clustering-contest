<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/systembolaget-vill-infora-budgetol-ska-kosta-6-90-kr-burken"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T12:08:25+00:00"/>
    <meta property="og:title" content="Systembolaget vill införa budgetöl – ska kosta 6,90 kronor burken"/>
    <meta property="og:description" content="Systembolaget vill sälja billigare starköl – nästa år kan den billigaste burken kosta 6,90 kronor. En anledning till beslutet är de stora skillnaderna i pris mellan det svenska alkoholmonopolet och gränsbutiker i exempelvis Danmark och Tyskland."/>
  </head>
  <body>
    <article>
      <h1>Systembolaget vill införa budgetöl – ska kosta 6,90 kronor burken</h1>
      <address><time datetime="2019-11-25T12:08:25+00:00">25 Nov 2019, 12:08</time> by <a rel="author">Dante Thomsen</a></address>
      <p>
        <b>Systembolaget vill sälja billigare starköl – nästa år kan den billigaste burken kosta 6,90 kronor. En anledning till beslutet är de stora skillnaderna i pris mellan det svenska alkoholmonopolet och gränsbutiker i exempelvis Danmark och Tyskland.</b>
      </p>
      <p>I dag kostar den billigaste starkölen i Systembolagets sortiment 8,40 kronor per burk, nu vill det statliga alkoholmonopolet alltså införa en ny priskategori. Planen är att börja sälja två nya öl som kan kosta omkring 6,90 kronor per burk, vilket sajten <a href="https://www.beernews.se/articles/systembolaget-vill-ha-lagre-lagstapris/">Beernews</a> var först med att rapportera.</p>
      <p>– Varje år skickar vi ut en lanseringsplan till alla leverantörer och det är startskottet för en dialog kring vad vi tycker saknas på den svenska marknaden. Nu väntar vi på ett inspel från leverantörerna om vad de har för tankar, säger Systembolagets presschef Lennart Agén.</p>
      <h3>Ingen generell prissänkning</h3>
      <p>Saker som är uppe för diskussion är exempelvis alkoholhalt och pris.</p>
      <p>– Vem vet var det här kommer landa, men priset kommer definitivt att vara under 8,40 kronor, det stämmer.</p>
      <p>
        <i>Ni planerar ingen generell sänkning av priserna på starköl?</i>
      </p>
      <p>– Nej, det har vi ingen möjlighet att göra utan det är leverantören som äger prisförändringar. Vi kommer att köpa in två öl och om vi väljer att beställa från bryggeri A och B så kanske bryggeri C och D också vill sänka priserna och finnas i det segementet. Det har de rätt att göra.</p>
      <h3>”Det är inte fair”</h3>
      <p>Så varför gör man det här? En anledning är att Systembolaget vill minska gränshandeln vid Sverige/Danmark.</p>
      <p>– Tar man ett öl som finns både på Systembolaget och i gränshandelsbutiker så kostar det 3,30 kronor i gränshandeln och runt 10 kronor inklusive pant i Systembolagets butiker, säger Lennart Agén och fortsätter:</p>
      <p>– Priset i gränshandeln för dig och mig som kund är lägre än vad Systembolaget köper in det för – det är inte fair, våra kunder ska inte drabbas av det.</p>
      <details>
        <summary>Fakta om Systembolaget</summary>
        <ul>
          <li>1850 bildas ett bolag i Falun med uppgift att sköta all brännvinshandel i staden. Bolaget ska arbeta med gruvarbetarnas bästa för ögonen ”utan beräkning på egen vinst eller fördel.”</li>
          <li>1854 klubbas en lag som leder till att skatten på brännvin tredubblas och den så kallade husbehovsbränningen blir  förbjuden. Men många handelsbodar tjänar stora pengar på att sälja industritillverkat brännvin och superiet fortsätter att vara ett problem.</li>
          <li>Det första ”Systemet” uppstår i Göteborg 1865 då staden överlåter utskänkningsrättigheterna till ett bolag som inte får göra vinst och har en åldersgräns på 18 år. Det så kallade ”Göteborgssystemet” sprider sig till fler städer och 1905 blir bolagsformen obligatorisk för all handel med brännvin.</li>
          <li>Det moderna Systembolaget bildas 1955 samtidigt som motboken avskaffas. Ett antal regionala systembolag slås samman till ett enda rikstäckande statligt företag. Uppdraget blir att sälja alkohol på ett ansvarsfullt sätt med omsorg om folkhälsan.</li>
          <li>1961 sänks åldersgränsen från 21 år till 20. 1971 inleds kampanjen ”Spola kröken” i samarbete med idrottsrörelsen med målet att få folk att dricka måttligare. Mängder av kändisar deltar i kampanjen som pågår ända till 1988.</li>
          <li>1991 öppnar de första butikerna med självbetjäning. Den sista ”över-disk”-butiken försvinner 2014. Mellan 1982 och 2000 har Systembolaget stängt på lördagar.</li>
          <li>1995 går Sverige med i EU och en ny alkohollag börjar gälla. Systembolaget förlorar ensamrätten på försäljning till restauranger men behåller den i detaljhandeln.  Antalet leverantörer ökar från en enda, statliga monopolet Vin &amp; Sprit, till hundratals.</li>
          <li>2003 avslöjas flera fall där butikschefer på Systembolaget tagit emot mutor i form av pengar resor och gåvor från leverantörer för att ta in just deras varor i sortimentet. Åtal väcks och flera av de misstänkta får sparken. 65 butikschefer fälldes för mutbrott.</li>
        </ul>
        <p>Källa: Systembolaget m.fl</p>
      </details>
      <related>
        <h4>Relaterat</h4>
        <a href="https://www.svt.se/nyheter/inrikes/moderaterna-vill-kopa-ol-och-vin-i-butik"/>
        <a href="https://www.svt.se/nyheter/inrikes/darfor-tystnar-aldrig-debatten-om-systembolagets-oppettider"/>
        <a href="https://www.svt.se/nyheter/inrikes/sa-ser-ovriga-partier-pa-sondagsoppet"/>
      </related>
    </article>
  </body>
</html>