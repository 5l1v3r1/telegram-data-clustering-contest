<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807454/%D8%AE%D8%A7%D9%86%D8%AF%D9%88%D8%B2%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%AC%D8%A8%D8%B1%D8%A7%D9%86-%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%AF%D9%88%D9%84%D8%AA-%D8%B1%D8%A8%D8%B7%DB%8C-%D9%86%D8%AF%D8%A7%D8%B1%D8%AF-%D8%B3%D8%A7%D9%84-%DB%B9%DB%B7-%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%DB%B2-%D8%A8%D8%B1%D8%A7%D8%A8%D8%B1-%D8%B1%D8%B4%D8%AF-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:54:00+00:00"/>
    <meta property="og:title" content="خاندوزی: افزایش قیمت بنزین به جبران کسری بودجه دولت ربطی ندارد / سال ۹۷ افزایش مصرف بنزین ۲ برابر رشد کرد!"/>
    <meta property="og:description" content="خاندوزی اقتصاددان با تأکید بر اینکه افزایش قیمت بنزین، سیاست درستی بود اما باید در زمان مناسبی اجرا می‌شد این مسئله را که دولت برای جبران کسری بودجه خود اقدام به افزایش نرخ بنزین کرده است، رد کرد."/>
  </head>
  <body>
    <article>
      <h1>خاندوزی: افزایش قیمت بنزین به جبران کسری بودجه دولت ربطی ندارد / سال ۹۷ افزایش مصرف بنزین ۲ برابر رشد کرد!</h1>
      <h2>خاندوزی اقتصاددان با تأکید بر اینکه افزایش قیمت بنزین، سیاست درستی بود اما باید در زمان مناسبی اجرا می‌شد این مسئله را که دولت برای جبران کسری بودجه خود اقدام به افزایش نرخ بنزین کرده است، رد کرد.</h2>
      <address>
        <time datetime="2019-11-25T12:54:00+00:00">25 Nov 2019, 12:54</time>
      </address>
      <p>به گزارش خبرنگار اقتصادی خبرگزاری دانشجو، قسمت 189 برنامه بدون توقف، سوم آذر‌ماه از شبکه سه سیما به روی آنتن رفت، در این برنامه «سید احسان خاندوزی» عضو هیئت مدیره سازمان مردم نهاد دیده‌بان شفافیت و عدالت و هیئت علمی دانشگاه علامه طباطبایی در خصوص چرایی افزایش نرخ بنزین گفت: افزایش قیمت بنزین می‌تواند در کنار چند سیاست تکمیلی دیگر یکی از ضروریات باشد اما این سیاست‌های تکمیلی هنوز انجام نشده و شاید نارضایتی مردم هم از این است که گویا محرم دانسته نمی‌شوند و بدون طی مذاکرات کارشناسی، مصوبه‌های قانونی مجلس یا جاهای دیگر و اعلام به مردم این کار انجام شده است.<br/><br/>وی ادامه داد: در تورمی که ما سال 97 و 98 با آن مواجه بودیم بخش زیادی از کالاها در اقتصاد ایران به جهت شوک ارزی تورم قیمت داشتند در این میان آن چیزی که دولت قیمت‌گذارش هست و می‌تواند به شکل انحصاری برای آن قیمت تعیین کند حامل‌های انرژی است یعنی اگر تا 10 سال آینده هم دولت این نرخ را گران نکند اتفاقی در این نرخ نمی‌افتد اما چون همه چیز گران می‌شود و این دست کالاها ارزان‌تر هستند مردم ترجیح می‌دهند برای سفر به جای استفاده از سایر وسائل نقلیه از خودروهای شخصی خود استفاده کنند.<br/><br/>این استاد علوم اقتصادی اضافه کرد: به این دلیل هم بوده که ما طی سال‌های پیش همیشه بین 5، 6 یا 7 درصد افزایش مصرف بنزین داشتیم، اما از سال 97 این درصدها تبدیل شده به 14 درصد افزایش مصرف، یعنی به نسبت مردم مصرف بیشتری از بنزین داشتند، اینجاست که می‌گوئیم اگر می‌خواهیم رفتار مردم اصلاح شود باید اقداماتی کرد که یکی از آنها افزایش قیمت است، همه هدف‌گذاری ما برای اینکه اصلاح رفتار صورت بگیرد از طریق افزایش قیمت انجام نمی‌شود اما یک جزء مهم در بسته‌های سیاستی افزایش قیمت است.</p>
      <p> بنابراین بایستی سیاست های هم زمان مثل توسعه حمل و نقل عمومی را هم در دستور کار قرار می دادیم.</p>
    </article>
  </body>
</html>