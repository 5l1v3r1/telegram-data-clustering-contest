<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/hivatalosan-is-elfogadtak-az-europai-bizottsag-leendo-tagjainak-modositott-nevsorat-a-tagallamok-kormanyai"/>
    <meta property="og:site_name" content="infostart"/>
    <meta property="article:published_time" content="2019-11-25T12:01:00+00:00"/>
    <meta property="og:title" content="Hivatalosan is elfogadták az Európai Bizottság leendő tagjainak módosított névsorát a tagállamok kormányai"/>
    <meta property="og:description" content="Ezzel minden akadály elhárult az elől, hogy az Európai Parlament szerdán szavazzon az új testület végleges összetételéről."/>
  </head>
  <body>
    <article>
      <h1>Hivatalosan is elfogadták az Európai Bizottság leendő tagjainak módosított névsorát a tagállamok kormányai</h1>
      <address><time datetime="2019-11-25T12:01:00+00:00">25 Nov 2019, 12:01</time> by <a rel="author">Infostart / MTI</a></address>
      <h3>Ezzel minden akadály elhárult az elől, hogy az Európai Parlament szerdán szavazzon az új testület végleges összetételéről.</h3>
      <p>A tagállamok EU-nagykövetei pénteken egyhangúan, a kiválásra készülő Egyesült Királyság tartózkodása mellett erősítették meg a listát, azonban ezt még miniszteri szinten is jóvá kellett hagyni, amire a nemzetközi fejlesztési ügyekkel foglalkozó hétfői brüsszeli tanácsülésen került sor. A névsor módosítása azért vált szükségessé, mert az EP illetékes szakbizottságai különböző okokból elutasították az első francia, magyar, illetve román jelöltet.</p>
      <p>A közösségi jog alapján a brit kormánynak is tagot kellene delegálnia az Európai Bizottságba, de ez nem történt meg annak ellenére sem, hogy kötelezettségszegési eljárás indult London ellen. Szakértők szerint ez végül nem fogja megakadályozni az új testület december 1-jei hivatalba lépését.</p>
      <p>Az Európai Parlament november 27-én dönt a bizottság megválasztásáról. A december 1-én hivatalba lépő testületben Várhelyi Olivér magyar biztos a bővítésért és szomszédságpolitikáért felel majd. Az új összetételű bizottság hivatalba lépéséig Jean-Claude Juncker mostani elnök és a biztosi testület jelenlegi tagjai ügyvivőként dolgoznak.</p>
      <p>
        <i>Nyitókép: Kenzo Tribouillard</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/23/megszavazza-a-dk-az-uj-europai-bizottsagot"/>
        <a href="https://infostart.hu/belfold/2019/11/22/191122-bel1-1235-ogy-europai-ugyek-bizottsaga-varhelyi-of-hzs"/>
        <a href="https://infostart.hu/belfold/2019/11/22/orban-viktor-ez-az-elmult-tiz-ev-legnagyobb-diplomaciai-sikere"/>
        <a href="https://infostart.hu/kulfold/2019/11/21/rafordulhat-a-celegyenesre-az-uj-europai-bizottsag"/>
      </related>
    </article>
  </body>
</html>