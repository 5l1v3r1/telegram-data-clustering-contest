<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/apple-airpods-pro-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="Apple AirPods Pro - Recensione | MobileLabs"/>
    <meta property="og:description" content="Recensione AirPods Pro, nuova generazione di auricolari true wireless dell'azienda di Cupertino, dotati di cancellazione attiva del rumore. Arrivano in Italia a 279 euro."/>
  </head>
  <body>
    <article>
      <h1>Apple AirPods Pro - Recensione | MobileLabs</h1>
      <address>
        <time datetime="2019-11-25T12:46:00+00:00">25 Nov 2019, 12:46</time>
      </address>
      <p><b>Design in-ear e riduzione attiva del rumore</b>, questi sono i due grandi cambiamenti che Apple ha apportato alle nuove AirPods Pro. Le nuove cuffie Apple non sono una versione potenziata <a href="http://www.tomshw.it/smartphone/apple-airpods-2-recensione-quando-il-software-fa-la-differenza/">delle AirPods 2</a>, bensì degli auricolari differenti, più impegnativi rispetto gli originali AirPods e pensati per un pubblico differente.</p>
      <h3>Design</h3>
      <p>Un auricolare ANC, quindi con riduzione attiva del rumore, non può funzionare se non si occlude il condotto uditivo, per questo Apple ha dovuto optare per un design in-ear. Al corpo un po’ meno snello rispetto a quello degli AirPods, è collegata una cuffietta in gomma, che ha lo scopo d’inserirsi all’interno dell’orecchio. Diversamente dalla totalità degli altri auricolari in-ear, che tendono a inserirsi completamente all’interno dell’orecchio, <b>Apple ha mantenuto il design simile a quello degli AirPods</b>, quindi con uno stelo su cui sono posizionati i comandi.</p>
      <figure>
        <img src="https://www.tomshw.it/images/images/2019/11/airpods-pro-64981.768x432.jpg"/>
      </figure>
      <p>La scelta di Apple è molto intelligente: prima di tutto non sarà necessario premere direttamente l’auricolare, azione che su molti modelli spinge ulteriormente l’auricolare nell’orecchio, creando anche fastidio. Con gli AirPods Pro dovrete invece <b>afferrare lo stelo e premerlo</b>, una o più volte, per controllare la riproduzione, le chiamate, l’assistente vocale o le modalità di riduzione del rumore.</p>
      <p>Il “picchiettare” degli AirPods, per inviare i comandi, <b>è molto più comodo</b>, ma non avrebbe funzionato con i nuovi AirPods Pro, in quanto ogni tocco rischierebbe di spostare gli auricolari e inficiare il corretto posizionamento nell’orecchio.</p>
      <slideshow>
        <figure>
          <img src="https://www.tomshw.it/images/images/2019/11/airpods-pro-64983.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64982.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64980.768x432.jpg"/>
        </figure>
      </slideshow>
      <p>Nella confezione sono inclusi tre differenti gommini di differenti dimensioni. La custodia è praticamente identica a quella degli AirPods, <b>ma più grande.</b> Integra la ricarica wireless e un pulsante sul dorso permette di attivare l’abbinamento Bluetooth, se vorrete usarli con smartphone differenti dagli iPhone, i cui collegamento avviene semplicemente avvicinando la custodia a un iPhone e aprendola.</p>
      <h3>Connettività e sensori</h3>
      <p>Gli AirPods Pro basano la loro comunicazione <b>sul Bluetooth in versione 5.0</b>. Il sensore posto sullo stesso è un sensore di pressione (Forse sensor), che rileva il comando quando premerete nell’apposita zona.</p>
      <slideshow>
        <figure>
          <img src="https://www.tomshw.it/images/images/2019/11/airpods-pro-64979.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64978.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64977.768x432.jpg"/>
        </figure>
      </slideshow>
      <p>Dei sensori ottici permettono di capire quando li indosserete o toglierete, per automatizzare alcune funzione, come la messa in pausa della riproduzione musicale. Infine, un apposito sensore tarato per individuare le vibrazioni emesse dalla vostra voce lavora con i microfoni per captare <b>la parola d’ordine “Hey Siri”</b> che attiva l’assistente vocale.</p>
      <h3>Modalità ANC: riduzione attiva del rumore</h3>
      <p>Avrete tre modalità d’uso tra cui scegliere. Una modalità classica, in cui l’ANC non è attivo, <b>ma il design in-ear offre un’isolamento passivo dall’ambiente.</b> Una modalità ANC attiva, dove i due microfoni sono in ascolto per captare i suoni all’esterno, e immetterli nel flusso audio in controfase per ridurre il rumore (il funzionamento tipico dell’ANC).</p>
      <figure>
        <img src="https://www.tomshw.it/images/images/2019/11/airpods-pro-64978.768x432.jpg"/>
      </figure>
      <p><b>Infine c’è una modalità “trasparenza”</b>, che fa proprio l’opposto dell’ANC, cioè usa i microfoni esterni per ascoltare e immettere nel flusso audio i rumori esterni. Questa modalità è pensata per contrastare l’isolamento passivo e permettervi di ascoltare, senza problemi, quello che accade attorno a voi e, ad esempio, dialogare con una persona sono dovervi togliere gli auricolari.</p>
      <p>Non c’è nulla di nuovo in queste modalità, sia quella ANC che quella di trasparenza, già viste sia su auricolari sia su classiche cuffie ANC.</p>
      <p>Per passare da una modalità all’altra dovrete <b>tenere premuto il sensore di pressione sullo stelo</b>, e tramite l’iPhone potrete scegliere se il passaggio, alla pressione, deve essere tra tutte le modalità o solo due, selezionabili a piacimento. Se, ad esempio, la modalità di trasparenza non v’interessa, potrete impostare gli auricolari unicamente per attivare o disattivare l’ANC.</p>
      <h3>Qualità audio</h3>
      <p>La qualità audio è soddisfacente, <b>ma non sono le cuffiette che suggeriremmo a un audiofilo</b>. Possiamo equiparare la qualità a quella che avete con le AirPods, ma con un suono più ricco e caldo, conseguenza diretta del design in-ear.</p>
      <p>Differentemente dalle AirPods ci siamo trovati meglio in differenti occasioni, soprattutto perché riducendo il rumore ambientale, <b>la qualità d’ascolto cambia totalmente.</b> Tuttavia, se siete in un ambiente poco rumoroso, suggeriamo di disattivare la riduzione del rumore, che porta a una resa più dettagliata e ricca.</p>
      <figure>
        <img src="https://www.tomshw.it/images/images/2019/11/airpods-pro-64984.768x432.jpg"/>
      </figure>
      <p>La risposta generale è abbastanza lineare. Rispetto ad altri modelli, <b>come <a href="http://www.tomshw.it/smartphone/recensione-sony-wf-1000xm3/">le WF-1000XM3</a> di Sony</b>, mancano di un po’ di precisione nella parte alta dello spettro. I bassi sono presenti, ma mai troppo vibranti; con alcuni generi musicali si sente questa mancanza, ma con film o audiolibri questo tipo di resa è ottima.</p>
      <p>Insomma, <b>non sono i migliori auricolari del genere in commercio per qualità audio</b>, non ci sono nemmeno grandi difetti: un auricolare versatile che si adatta a più usi.</p>
      <h3>Autonomia</h3>
      <p>L’ANC o la modalità di trasparenza <b>impattano sulla durata della batteria.</b> Con una singola carica avrete fino a 4 ore circa di riproduzione audio, che diventano quasi cinque ore disabilitando l’ANC.  Il tempo di chiamata è di almeno 3 ore.</p>
      <p>La custodia permette di ricaricare le AirPods Pro <b>cinque volte.</b></p>
      <h3>Esperienza d’uso</h3>
      <p>Il più grande dubbio che avevamo sule AirPods Pro, quando presentate, <b>riguardava l’isolamento passivo e la facilità d’inserimento nell’orecchio.</b> Un problema che affligge tutti gli auricolari in-ear, soprattutto quelli ANC, è la difficoltà d’inserirli velocemente nell’orecchio nella posizione corretta. Molti richiedono diversi secondi per trovare la giusta posizione e chiudere efficacemente il condotto uditivo per un perfetto isolamento acustico.</p>
      <p>In questa valutazione ogni persona – e ogni orecchio – è differente, quindi ci sono i fortunati che impiegano pochi gesti, e i più sfortunati che non riusciranno mai a indossarli perfettamente. <b>La nostra esperienza personale è stata buona, ma non ottima.</b> Prima di tutto siamo stati felici nel constatare che l’inserimento nell’orecchio è abbastanza veloce, decisamente più veloce rispetto molti altri auricolari in-ear ANC sul mercato. Probabilmente la forma, con lo stelo, fa individuare immediatamente il verso d’inserimento, e permette di posizionare l’auricolare, spingerlo leggermente all’interno dell’orecchio per poi tirarlo leggermente dallo stelo per raggiungere la posizione finale. L’isolamento passivo ottenuto non è massimo, anche se è abbastanza buono.</p>
      <figure>
        <img src="https://www.tomshw.it/images/images/2019/11/airpods-pro-64977.768x432.jpg"/>
      </figure>
      <p>Per capire se avete selezionato le cuffiette giuste per il vostro orecchio, <b>Apple include un controllo software</b>, che si basa sulla riproduzione acustica e un controllo tramite i microfoni dell’audio registrato. Se le cuffiette sono troppo piccole i microfoni saranno in grado di captare l’audio riprodotto con più facilità, e quindi vi verrà suggerito di provare un’altra misura. Questa funzione è certamente tra i pregi delle Pro. Peccato tuttavia il non aver inserito nella confezione anche delle cuffiette in memory foam.</p>
      <p>La riduzione attiva del rumore funziona bene, <b>ma non differentemente da quella implementata su altri modelli.</b> In altre parole, Apple non fa miracoli e le prestazioni che otterrete saranno le stesse di altri prodotti sul mercato che integrano ANC. Non ci aspettavamo, in ogni caso, qualcosa di differente, e quindi possiamo ritenerci soddisfatti dalla riduzione attiva del rumore delle AirPods Pro.</p>
      <slideshow>
        <figure>
          <img src="https://www.tomshw.it/images/images/2019/11/airpods-pro-64976.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64975.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airpods-pro-64974.768x432.jpg"/>
        </figure>
      </slideshow>
      <p>Vale la pena ricordare che questa tecnologia funziona bene quando vi troverete in presenza di rumori prolungati ed omogenei, <b>e soprattutto con le frequenze basse e medio basse.</b> In altre parole, fanno un ottimo lavoro con il rumore cupo dei motori di un aereo o quando sarete su un treno, mentre se vi trovate in mezzo a una folla vociante, avrete si un po’ più di pace, ma l’impatto sarà nettamente inferiore.</p>
      <p>Peccato per la mancanza – o impossibilità – d’implementare i comandi come sulle AirPods, cioè picchiettandole. <b>Afferrare lo stelo e premerlo non è così immediato.</b></p>
      <h3>Verdetto</h3>
      <p>Le AirPods Pro si affiancano alle AirPods, <b>e offrono in più la riduzione attiva del rumore.</b> Se non vi serve questa funzione, oggi le AirPods sono ancora la scelta migliore, poiché sono più economiche, s’inseriscono nell’orecchio molto velocemente, e l’invio dei comandi “picchiettando” sulle cuffie è molto più comodo e veloce.</p>
      <p>AirPods Pro offrono invece una riduzione del rumore di buon livello, un’autonomia simile a quella delle AirPods – e quindi soddisfacente rispetto agli standard attuali – <b>e una comodità d’uso superiore rispetto a quella di altri modelli in-ear con ANC.</b></p>
      <p>Il nostro dubbio più grande riguardava proprio la facilità d’inserimento nell’orecchio, e dopo un paio di settimane di prova, possiamo ritenerci abbastanza soddisfatti. <b>Il prezzo è molto alto</b>, ma per poco meno di 300 euro avrete per le mani un paio di cuffie in-ear con ANC più confortevoli rispetto alle concorrenti, da tenerle indossate per molte ore, seppur non le migliori in termini di qualità audio.</p>
    </article>
  </body>
</html>