<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837648-zhinka-proponuvala-khabar-prikordonniku-abi-toy-propustiv-yiyi-narechenogo-rosiyanina-v-ukrayinu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T12:29:00+00:00"/>
    <meta property="og:title" content="Жінка пропонувала хабар прикордоннику, аби той пропустив її нареченого-росіянина в Україну"/>
    <meta property="og:description" content="КИЇВ. 25 листопада. УНН. На залізничному вокзалі у Києві жінка пропонувала хабар прикордоннику, аби той пропустив до України її нареченого-громадянина Росії …"/>
  </head>
  <body>
    <article>
      <h1>Жінка пропонувала хабар прикордоннику, аби той пропустив її нареченого-росіянина в Україну</h1>
      <address><time datetime="2019-11-25T12:29:00+00:00">25 Nov 2019, 12:29</time> by <a rel="author">Антоніна Карташева</a></address>
      <p><b>КИЇВ. 25 листопада. УНН.</b> На залізничному вокзалі у Києві жінка пропонувала хабар прикордоннику, аби той пропустив до України її нареченого-громадянина Росії. Про це повідомляє <b>УНН</b> із посиланням на пресцентр Державної прикордонної служби України.</p>
      <p>“Підкупити офіцера Держприкордонслужби 200 доларами США у пункті контролю „Київ-Пасажирський“ уродженка Донецької області 1975 року (народження — ред.) намагалася, аби „викупити“ свого нареченого, громадянина РФ”, — йдеться у повідомленні.</p>
      <p>Росіянина напередодні було не пустили в Україну, так як він, як стало відомо під час заходів прикордонного контролю, без отримання відповідного дозволу перетинав кордон на тимчасово окуповану територію АР Крим.</p>
      <p>“Прикордонники на неправомірну пропозицію відповіли категоричною відмовою, а про факт дачі хабара направили повідомлення до Національної поліції України”, — йдеться у повідомленні.</p>
      <p>За рішенням начальника ОКПП, громадянину Росії на 3 роки заборонено в’їзд в Україну. Наразі росіянина повернуто зворотним потягом.</p>
      <p>Нагадаємо, на Донеччині контррозвідники СБУ <a href="https://www.unn.com.ua/uk/news/1836859-sbu-zatrimala-meshkanku-donetska-za-sprobu-legalizatsiyi-v-ukrayini-osib-z-rf-ta-dnr">припинили протиправну діяльність</a> мешканки Донецька, яка намагалася організувати незаконну легалізацію в Україні громадян РФ та бойовиків терористичних угруповань “ДНР”.</p>
    </article>
  </body>
</html>