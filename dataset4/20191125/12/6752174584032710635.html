<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kampanyt-indit-a-rendorseg-a-kapcsolaton-beluli-eroszak-megelozeseert/"/>
    <meta property="og:site_name" content="lokál"/>
    <meta property="article:published_time" content="2019-11-25T12:53:18+00:00"/>
    <meta property="og:title" content="Kampányt indít a rendőrség a kapcsolaton belüli erőszak megelőzéséért"/>
    <meta property="og:description" content="A kapcsolati erőszak megelőzéséért kampányt indít az Országos Rendőr-főkapitányság az Országos Kríziskezelő és Információs Telefonszolgálattal együttműködve - közölte a rendőrség hétfőn a honlapján."/>
  </head>
  <body>
    <article>
      <h1>Kampányt indít a rendőrség a kapcsolaton belüli erőszak megelőzéséért</h1>
      <address><time datetime="2019-11-25T12:53:18+00:00">25 Nov 2019, 12:53</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/01/nemi-eroszak-1280x720.jpg"/>
      </figure>
      <p>
        <b>A kapcsolati erőszak megelőzéséért kampányt indít az Országos Rendőr-főkapitányság az Országos Kríziskezelő és Információs Telefonszolgálattal együttműködve – közölte a rendőrség hétfőn a honlapján.</b>
      </p>
      <p>Közleményük szerint “A csend a leghangosabb sikoly, halld meg!” elnevezésű kampány hétfőtől december 4-éig tart. A program része az Európai Biztonsági és Együttműködési Szervezet nemi alapon elkövetett erőszak, hozzátartozók közötti erőszak kezelésével foglalkozó projektjének.</p>
      <p>Kiemelték: ha valaki úgy érzi, hogy ellene vagy hozzátartozója sérelmére bűncselekményt, szabálysértést követnek el, haladéktalanul hívja a rendőrséget a 112-es – ingyenes – segélyhívó számon, vagy tárcsázza az Országos Kríziskezelő és Információs Telefonszolgálat 06-80-20-55-20-as krízisvonalát. Ha valaki úgy érzi, hogy azonnali segítséget nem igényel a helyzete, de fenyegetve érzi magát, tegyen feljelentést bármelyik rendőrkapitányságon – tették hozzá.</p>
      <p>Emlékeztettek, a 2013 júliusától hatályos Btk. óta törvény bünteti a kapcsolati erőszakot. “A törvény a testi sértés szintjét el nem érő, de a sértett emberi méltóságát súlyosan sértő erőszakos magatartásokat és a gazdasági ellehetetlenítést is bünteti”; súlyosabb megítélés alá esik az, aki cselekményét rendszeresen követi el – hangsúlyozta a rendőrség.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-magyar-kormany-elkotelezett-a-nokkel-szembeni-eroszak-elleni-kuzdelemben/">A magyar kormány elkötelezett a nőkkel szembeni erőszak elleni küzdelemben</a>
        </li>
        <li>
          <a href="https://www.lokal.hu/2019-11-segitenek-leszokni-a-cigirol/">Segítenek leszokni a cigiről</a>
        </li>
        <li>
          <a href="https://www.lokal.hu/2019-11-a-kormany-nem-keszul-korhazbezarasokra/">A kormány nem készül kórházbezárásokra</a>
        </li>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
        <li>
          <a href="https://www.lokal.hu/2019-11-peticiot-inditottak-a-del-budai-szuperkorhaz-megepiteseert/">Petíciót indítottak a dél-budai szuperkórház megépítéséért</a>
        </li>
      </ul>
    </article>
  </body>
</html>