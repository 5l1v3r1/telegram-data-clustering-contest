<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112798"/>
    <meta property="og:site_name" content="MGR Online"/>
    <meta property="article:published_time" content="2019-11-25T12:22:00+00:00"/>
    <meta property="og:title" content="ปัดฝุ่นไซต์งานมอเตอร์เวย์บางใหญ่-กาญจน์ “นายกฯ” จ่ายเวนคืนชุดแรก"/>
    <meta property="og:description" content="“ศักดิ์สยาม” เชิญ “นายกฯ” ประธานจ่าย เวนคืนมอเตอร์เวย์ “บางใหญ่-กาญจนบุรี” พร้อมกดปุ่มรีสตาร์ทก่อสร้าง ทล.เรียกผู้รับเหมาปรับแผนเร่งเปิดต้นปี 66"/>
  </head>
  <body>
    <article>
      <h1>ปัดฝุ่นไซต์งานมอเตอร์เวย์บางใหญ่-กาญจน์ “นายกฯ” จ่ายเวนคืนชุดแรก</h1>
      <address><time datetime="2019-11-25T12:22:00+00:00">25 Nov 2019, 12:22</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011669001.JPEG"/>
      </figure>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า หลังจากคณะรัฐมนตรี(ครม.) มีมติอนุมัติขยายกรอบวงเงินค่าจัดกรรมสิทธิ์ที่ดิน โครงการก่อสร้างทางหลวงพิเศษระหว่างเมือง หมายเลข 81 (มอเตอร์เวย์) สายบางใหญ่ – กาญจนบุรี ระยะทาง 96.41 กม. เพิ่มขึ้นอีก 12,032 ล้านบาทแล้ว นั้น คาดว่าจะสามารถจ่ายเงินค่าชดเชย ให้กับประชาชนได้ในเดือนธ.ค.นี้ โดย พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานในการเริ่มต้นจ่ายเงินค่าเวนคืนกับประชาชน โดยอยู่ระหว่างพิจารณาวันที่เหมาะสม ช่วง 9 -13 ธ.ค. 62 นี้ <br/><br/>พร้อมกันนี้ นายกฯ จะกดปุ่มรีสตาร์ท เพื่อเริ่มต้นโครงการใหม่อีกรอบ หลังจากที่ก่อนหน้านี้การก่อสร้างมอเตอร์เวย์สายบางใหญ่ – กาญจนบุรี ต้องหยุดชะงักไปเนื่องจาก ผู้รับเหมาไม่สามารถเข้าพื้นที่ก่อสร้างในส่วนที่ยังไม่ได้จ่ายค่าเวนคืนได้<br/><br/>อย่างไรก็ตาม ขณะนี้กรมทางหลวง (ทล.) ได้ทำงานคู่ขนาน โดยเรียกผู้รับจ้างในแต่ละสัญญา เข้ามาปรับแผนงาน เพื่อเร่งรัดการก่อสร้างหลังจากนี้ โดยให้นำเครื่องมือเครื่องจักรเข้ามาเตรียมพร้อมเพื่อให้เริ่มงานได้ทันทีหลังจากที่มีการจ่ายค่าเวนคืนกับประชาชน <br/><br/>ซึ่งปัจจุบัน มอเตอร์เวย์สายบางใหญ่-กาญจนบุรี มีงานโยธา จำนวน 25 สัญญา ผลงานก่อสร้างล่าสุด 25.08% ช้ากว่าแผน 56.00% เนื่องจากผู้รับจ้างเข้าพื้นที่ทำงานได้เพียง 31% จากพื้นที่ก่อสร้างทั้งหมด</p>
    </article>
  </body>
</html>