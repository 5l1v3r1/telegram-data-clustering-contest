<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/2019/11/25/news/tim_berners_lee_contratto_per_salvare_il_web-241884712/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T12:26:00+00:00"/>
    <meta property="og:title" content="Tim Berners-Lee: &quot;Ecco il mio contratto per salvare il web&quot;"/>
    <meta property="og:description" content="Il &quot;Contratto per il web&quot; rivolto a governi, aziende e cittadini per evitare disuguaglianze, censure e abusi online. Una deriva che il creatore del"/>
  </head>
  <body>
    <article>
      <h1>Tim Berners-Lee: "Ecco il mio contratto per salvare il web"</h1>
      <h2>Il "Contratto per il web" rivolto a governi, aziende e cittadini per evitare disuguaglianze, censure e abusi online. Una deriva che il creatore del Www aveva già paventato. "Una road map per costruire una rete migliore"</h2>
      <address><time datetime="2019-11-25T12:26:00+00:00">25 Nov 2019, 12:26</time> by <a rel="author">GAIA SCORZA BARCELLONA</a></address>
      <p>Se il titolo è ambizioso, "Contratto per il web", l'obiettivo lo è ancora di più: salvare internet. A lanciare il progetto è il "papà" del Www, <b>Tim Berners-Lee</b> che ha appena consegnato su Twitter le chiavi della sua strategia per risanare la Rete.</p>
      <figure>
        <iframe data-src="https://twitter.com/timberners_lee/status/1198857027738652678?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per farlo, la "sua"  <a href="https://twitter.com/webfoundation">Web Foundation</a> ha già ottenuto il sostegno di 150 organizzazioni e aziende, tra cui i colossi del mondo digitale, come Facebook, Google e Microsoft. "Se non riusciamo a difendere la libertà del web ''aperto'', rischiamo una distopia digitale di disuguaglianza radicale e abuso dei diritti. Dobbiamo agire ora", è l'appello di Berners-Lee che nel suo tweet rimanda al sito contractfortheweb.org, dove sono elencati i nove principi del suo contratto.<br/><br/>I primi ad essere chiamati in causa sono i governi, ai quali viene richiesto di garantire il diritto alla connessione per tutti con l'accessibilità "completa" alla Rete, oltre al rispetto dei diritti fondamentali della privacy e alla tutela dei dati personali. Altri tre obblighi sono rivolti alle aziende: prezzi sempre accessibili per i servizi di connessione; il rispetto della privacy garantito come patto di fiducia per chi accede alla Rete; sviluppo di tecnologie che valorizzino il meglio dell'umanità, arginandone i lati peggiori. Infine, sono i cittadini a dover rispettare i pilastri della libertà online. Come? Diventando creatori e collaboratori attivi del web; costruendo community forti usando un linguaggio civile in pubblico e nel pieno rispetto della dignità umana; lottando per internet così come era stata concepita.</p>
      <h3>Il web nato ''libero''. Ma qualcosa si è rotto</h3>
      <p>Nel 1989 dal centro di calcolo del Cern di Ginevra, dove lavorava, <a href="https://www.repubblica.it/tecnologia/2019/03/11/news/tutti_gli_uomini_e_le_donne_di_tim_berners_lee-221273955/">Berners-Lee pose la pietra miliare del web</a> immaginando "un sistema di gestione decentralizzato dell'informazione", divenuto poi l'atto di nascita del World wide web. Allora la Rete nasceva come strumento di condivisione del lavoro e delle ricerche per migliaia di scienziati, e Berners-Lee mai avrebbe pensato alla deriva di "abusi crescente da fermare su internet", come oggi auspica.<br/><br/>"Si tratta di una road map per costruire un web migliore", si legge nel comunicato che spiega le proposte lanciate in occasione di un forum sull'internet governance in corso a Berlino con hashtag #WebWeWant. "I governi devono rinforzare le leggi e la regolamentazione degli algoritmi. Le aziende da parte loro devono impegnarsi per garantire che la ricerca di profitti vada a scapito dei diritti umani e della democrazia". Tutto sta a vedere chi e come, in concreto, se ne farà davvero carico.</p>
    </article>
  </body>
</html>