<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780699/%D8%B1%D8%B3%D8%A7%D9%84%D8%AA-%D8%A7%D9%85%D8%B1-%D8%A8%D9%87-%D9%85%D8%B9%D8%B1%D9%88%D9%81-%D9%88-%D9%86%D9%87%DB%8C-%D8%A7%D8%B2-%D9%85%D9%86%DA%A9%D8%B1-%D8%A8%D9%87-%D8%B1%D9%88%D8%B2-%DA%A9%D8%B1%D8%AF%D9%86-%D8%AC%D8%A7%D9%85%D8%B9%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:59:44+00:00"/>
    <meta property="og:title" content="امام جمعه تایباد: رسالت امر به معروف و نهی از منکر، به روز کردن جامعه است"/>
    <meta property="og:description" content="تایباد - امام جمعه تایباد گفت: امر به معروف و نهی از منکر یک رسالت دارد و آن به روز کردن جامعه است، نه انفعال."/>
  </head>
  <body>
    <article>
      <h1>امام جمعه تایباد: رسالت امر به معروف و نهی از منکر، به روز کردن جامعه است</h1>
      <address>
        <time datetime="2019-11-25T12:59:44+00:00">25 Nov 2019, 12:59</time>
      </address>
      <p>به گزارش <a href="https://www.mehrnews.com/">خبرنگار مهر</a>، مولانا غلام نبی توکلی ظهر امروز در جلسه ستاد امر به معروف و نهی از منکر شهرستان تایباد که با حضور اعضای این ستاد در دفتر امام جمعه تایباد برگزار شده بود، اظهار کرد: اصل امر به معروف و نهی از منکر یک امر متروکه در حکومت های گذشته بوده است، چرا که نوع حکومت استبدادی قبل نمی توانسته آن را انجام دهد، اما امام راحل (ره) با پیروزی انقلاب اسلامی این اصل مهم اسلام را زنده کرد.</p>
      <p>وی با تاکید بر اینکه همه ما مسئول هستیم، گفت: تفاوتی بین ما نیست، از کاسب بازار تا مسئول اداره، امر به معروف و نهی از منکر برای همه واجب است و باید این اصل را محکم بگیریم. ممکن است در راه یک نهی از منکر، ما شهید شویم که شهدایی هم داشته ایم، بدانیم که شهادت در این راه افتخار است. این بهترین شهادت در راه خداوند است.</p>
      <p>در ادامه عبدالرضا سپهری، معاون سیاسی، اجتماعی و امنیتی فرمانداری تایباد نیز در این جلسه اظهار کرد: امر به معروف و نهی از منکر یک امر مهم و وظیفه دینی و ملی ماست، اما موضوع امر به معروف سه نکته دارد، چه کسی، در چه زمان و چه مکانی باید این کار را انجام دهد؟</p>
      <p>سپهری افزود: برای اینکه امر به معروف و نهی از منکر تاثیرگذار باشد، باید این کار را از خود شروع کنیم.</p>
      <p>همچنین حجت الاسلام و المسلمین حسین ملکی، امام جمعه تایباد در این جلسه با تبریک هفته بسیج، اظهار  کرد: تشکل بسیج یک تشکل مکتبی، انقلابی، ولایی و مردمی است و راز ماندگاری آن به همین دلیل است. گفتمان بسیج یک گفتمان کاربردی است که مورد تاکید رهبر معظم انقلاب است.</p>
      <p>امام جمعه تایباد تصریح کرد: امر به معروف و نهی از منکر یک رسالت دارد و آن به روز کردن جامعه است، نه انفعال. هدف این است که جامعه قرآنی نسبت به هیچ چیزی بی تفاوت نباشد، دشمن به دنبال گرفتن هویت دینی، سیاسی و اجتماعی ماست تا فرهنگ خود را ترویج دهد، فرهنگی که در آن افراد بی تفاوت و ولنگار باشند.</p>
      <p>حجت الاسلام ملکی با بیان اینکه امر به معروف و نهی از منکر، اگر احیا شود، فرائض دیگر احیا می شود، ابراز کرد: بر روی شیوه های اجرای امر به معروف بحث داریم، متاسفانه بازی های سیاسی مسائل اصلی را به حاشیه برده است، اگر با نگاه ولایت حرکت می کردیم، ضربه امروز بخاطر بنزین به ما وارد نمی شد. وقتی دولت گرفتار بازی های سیاسی است، کاری از دست ما بر نمی آید، چرا که همه در سایه سار دولت حرکت می کنیم. شورای فرهنگ عمومی الان در شهر های ما جا نیفتاده است. فقط ارسال گزارش از امر به معروف و نهی از منکر یا زکات یا شورای فرهنگ عمومی کاری نمی کند. بلکه باید کار علمی و میدانی انجام داد.</p>
      <p>وی افزود: مخزن اصلی اطلاعات آسیب های اجتماعی شهرستان، فرماندهی انتظامی تایباد است که بر روی این آسیب ها کار علمی انجام داده و باید در جلسات آتی تلاش کنیم تا موضوع امر به معروف راهبردی و کارآمد بررسی و اجرایی شود.</p>
      <p>در پایان این جلسه عبدالله ارجاعی دبیر ستاد امر به معروف و نهی از منکر خراسان رضوی در حکمی، سرهنگ ابراهیم بیدل، فرمانده سپاه ناحیه تایباد را به عنوان دبیر این ستاد در شهرستان معرفی کرد.</p>
    </article>
  </body>
</html>