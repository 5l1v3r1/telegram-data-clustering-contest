<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/boeing-777-engine-catches-fire-after-takeoff.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="ടേക്ക് ഓഫിനിടെ ബോയിങ് 777 വിമാനത്തിൽ തീപിടിത്തം: വിഡിയോ"/>
    <meta property="og:description" content="വാഷിങ്ടൻ ∙ ലൊസാഞ്ചലസ് രാജ്യാന്തര വിമാനത്താവളത്തിൽനിന്ന് ടേക്ക് ഓഫ് ചെയ്തതിന് തൊട്ടുപിന്നാലെ എൻജിനു തീ പിടിച്ച് ബോയിങ് 777 വിമാനം.Boeing- 777.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ടേക്ക് ഓഫിനിടെ ബോയിങ് 777 വിമാനത്തിൽ തീപിടിത്തം: വിഡിയോ</h1>
      <address><time datetime="2019-11-25T12:32:00+00:00">25 Nov 2019, 12:32</time> by <a rel="author">മനോരമ ലേഖകൻ</a></address>
      <p>വാഷിങ്ടൻ ∙ ലൊസാഞ്ചലസ് രാജ്യാന്തര വിമാനത്താവളത്തിൽനിന്ന് ടേക്ക് ഓഫ് ചെയ്തതിന് തൊട്ടുപിന്നാലെ എൻജിനു തീ പിടിച്ച് ബോയിങ് 777 വിമാനം തിരിച്ചിറക്കേണ്ടിവന്നതിന്റെ വിഡിയോ പുറത്തെത്തി. ആകാശത്തുവച്ച് വിമാനത്തിൽനിന്നു തീജ്വാലകളും പുകയും വരുന്നത് വിഡിയോയിൽ കാണാം. അപകടദൃശ്യം കണ്ട ഒരാൾ നിലത്തുനിന്നു പകർത്തിയതാണ് വിഡിയോ. </p>
      <p>കഴിഞ്ഞ വ്യാഴാഴ്ച പ്രാദേശിക സമയം രാവിലെ 11.45 ന് 42 യാത്രക്കാരും 18 ജീവനക്കാരുമായി പറന്നുയർന്ന ഫിലിപ്പൈൻ എയർലൈൻസ് വിമാനമാണ് അപകടത്തിൽപെട്ടത്. ഉടൻ വിമാനം തിരിച്ചിറക്കി. യാത്രക്കാരും ജീവനക്കാരും സുരക്ഷിതരാണെന്നും സാങ്കേതിക തകരാറാണ് തീപിടിക്കാൻ കാരണമെന്നും അധികൃതർ പറഞ്ഞിരുന്നു. </p>
      <figure>
        <iframe data-src="https://twitter.com/reems_l/status/1198262230858338304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>‘പറക്കുന്ന വിമാനത്തിന്റെ പിൻഭാഗമാണ് ഞാൻ കണ്ടത്. പൊട്ടിത്തെറിയാണെന്നാണ് കരുതിയത്. വിമാനത്തിൽനിന്നു തീജ്വാല വരുന്നുണ്ടായിരുന്നു. വിമാനം പെട്ടെന്ന് ഇടത്തേക്കു തിരിഞ്ഞ് വിമാനത്താവളത്തിന്റെ ദിശയിലേക്കു തിരികെ പറന്നുപോയി’ സംഭവത്തിനു ദൃക്സാക്ഷിയായ ആൻഡ്രൂ അമെസ് പറഞ്ഞു. </p>
      <p>വിമാനം തിരിച്ചിറക്കിയെന്നും 342 യാത്രക്കാരും 18 ക്രൂ അംഗങ്ങളും സുരക്ഷിതരാണെന്നും സാധാരണ എയർസ്റ്റെയർ ഉപയോഗിച്ച് വിമാനത്തിൽ നിന്ന് ഇറങ്ങാൻ കഴിഞ്ഞതായും അപകടത്തിനു തൊട്ടു പിന്നാലെ എയർലൈൻ വെബ്‌സൈറ്റിൽ പോസ്റ്റ് ചെയ്ത പ്രസ്താവനയിൽ പറഞ്ഞു. ‘ഞങ്ങളുടെ പിആർ113 ലെ യാത്രക്കാരുടെ ശാന്തതയെയും ക്ഷമയെയും ഞങ്ങൾ വളരെയധികം അഭിനന്ദിക്കുന്നു. പറന്നുയർന്ന സമയത്തും അടിയന്തര ലാൻഡിങ്ങിനിടെയും ക്യാബിൻ ക്രൂവുമായി അവർ നന്നായി സഹകരിച്ചു’– പ്രസ്താവനയിൽ പറയുന്നു. </p>
      <p>777 വിമാനങ്ങളുടെ എൻജിനുകൾ നിർമിക്കുന്ന, ജനറൽ ഇലക്ട്രിക്കിന്റെ അനുബന്ധ സ്ഥാപനമായ ജിഇ ഏവിയേഷൻ ഫിലിപ്പൈൻസ് എയർലൈൻസുമായി ചേർന്ന് അപകടകാരണം കണ്ടുപിടിക്കാൻ ശ്രമിക്കുകയാണെന്ന് വാർത്താ ഏജൻസി റിപ്പോർട്ട് ചെയ്തു. </p>
      <p>സെപ്റ്റംബറിൽ എയർ ചൈനയുടെ ഒരു ബോയിങ് 777 വിമാനം എൻജിനിൽ തീപിടിച്ചതിനെ തുടർന്ന് ഡാലസ് രാജ്യാന്തര വിമാനത്താവളത്തിലേക്ക് തിരിച്ചിറക്കിയിരുന്നു. ഈ രണ്ടു സംഭവങ്ങൾക്കും ബന്ധമുണ്ടോ എന്ന് അന്വേഷിക്കുകയാണെന്ന് ഫെഡറൽ ഏവിയേഷൻ അഡ്മിനിസ്ട്രേഷൻ അധികൃതർ പറഞ്ഞു. രണ്ടു സംഭവങ്ങളിലും ബോയിങ് വിമാനങ്ങൾ ഉൾപ്പെട്ടതുകൊണ്ടു മാത്രം അടിസ്ഥാന കാരണങ്ങൾ സമാനമാണെന്ന് അർത്ഥമാകുന്നില്ല– എഫ്എഎ വക്താവ് പറഞ്ഞു.</p>
      <p><b>English Summary: </b>Boeing 777 Engine Catches Fire After Takeoff From Los Angeles</p>
    </article>
  </body>
</html>