<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Januar_elott_velhetoen_nem_fog_kikerulni_a_kormany_oldalara_a_Helsinkit_erinto_bocsanatkerese"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Január előtt vélhetően nem fog kikerülni a kormány oldalára a Helsinkit érintő bocsánatkérése"/>
    <meta property="og:description" content="A Kúria ítéletének postázásától függ, hogy milyen gyorsan kell a kormánynak bevallania a saját oldalán, fake newst terjesztett a nemzeti konzultációban."/>
  </head>
  <body>
    <article>
      <h1>Január előtt vélhetően nem fog kikerülni a kormány oldalára a Helsinkit érintő bocsánatkérése</h1>
      <address><time datetime="2019-11-25T12:31:00+00:00">25 Nov 2019, 12:31</time> by <a rel="author">hvg.hu</a></address>
      <p>
        <b>A Kúria ítéletének postázásától függ, hogy milyen gyorsan kell a kormánynak bevallania a saját oldalán, fake newst terjesztett a nemzeti konzultációban.</b>
      </p>
      <p>Minden lehetséges jogorvoslati fórumot igénybe vett a kormány, hogy ne kelljen elnézést kérnie a Magyar Helsinki Bizottságtól azért, mert valótlanságot állított a civil szervezetről a 8 millió háztartásba eljuttatott nemzeti konzultációban. Most a Kúria is <a href="https://hvg.hu/itthon/20191120_magyar_helsinki_bizottsag_nemzeti_konzultacio_bocsanatkeres_kormany">kimondta</a>, hogy az eredeti ítéletnek megfelelően nemcsak kétmillió forintot kell fizetni, valamint egy bocsánatkérő közleményt kell kiadnia, hanem a kormánya.hu-n 30 napon át kell ezt címlapon tartani.</p>
      <p>De mikor kezdődik vajon ez a 30 nap? Gulyás Gergely Miniszterelnökséget vezető miniszter azt mondta a Kormányinfón, eleget tesznek az ítéletnek, ha írásban is megérkezik a Kúriai határozat. A Helsinkinél azt mondják, a Kúria 30 napon belül küldi ki ezt, általában kivárják a rendelkezésükre álló időt. Ezután a kormánynak van 5 napja átvenni ezt - még ha mindez most már elektronikus úton történik is. Ezután 5 napon keresztül még nem lesz hatályos az ítélet, ez tehát még 10 nap legális haladékot jelent a kormány számára. Ezután viszont nincs több türelem, ki kell tenni a bocsánatkérést a fake newsról.</p>
      <blockquote>Ez azt jelenti tehát, hogy ha nagyon sietősen küldi ki az ítéletet a Kúria, még decemberben megjelenik a kormány oldalán a verdikt, de valószínűbb, hogy csak január elején.</blockquote>
      <related>
        <a href="https://hvg.hu/itthon/20191120_magyar_helsinki_bizottsag_nemzeti_konzultacio_bocsanatkeres_kormany"/>
        <a href="https://hvg.hu/itthon/20191121_kormany_kuria_dontes_magyar_helsinki_bizottsag"/>
      </related>
    </article>
  </body>
</html>