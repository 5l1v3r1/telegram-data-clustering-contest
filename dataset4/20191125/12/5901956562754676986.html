<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/slovenska-policija-grozijo-in-napadajo-tudi-uglajeni-in-prijazni-moski-253373"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T12:45:00+00:00"/>
    <meta property="og:title" content="Slovenska policija: Grozijo in napadajo tudi uglajeni in prijazni moški"/>
    <meta property="og:description" content="Ob današnjem mednarodnem dnevu boja proti nasilju nad ženskami se vrstijo pozivi iz domačih in mednarodnih organizacij, da se nasilje nad ženskami ustavi. V Sloveniji je vsaka druga od dopolnjeneg..."/>
  </head>
  <body>
    <article>
      <h1>Slovenska policija: Grozijo in napadajo tudi uglajeni in prijazni moški</h1>
      <h2>Policija je za žrtve nasilja pripravila pomembne telefonske številke, shranite si jih.</h2>
      <address><time datetime="2019-11-25T12:45:00+00:00">25 Nov 2019, 12:45</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/25/1740589.jpg"/>
          <figcaption>Do nasilja moramo imeti ničelno toleranco, še posebej če se to dogaja nad ženskami ali otroki. FOTO: Jure Eržen, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/25/567554.jpg"/>
          <figcaption>Danes, 25. novembra, je mednarodni dan proti nasilju nad ženskami. FOTO: Roman Šipić, Delo</figcaption>
        </figure>
      </slideshow>
      <p>Ob današnjem mednarodnem dnevu <a href="https://www.policija.si/images/stories/Publikacije/PDF/NasiljeNadZenskamiBrosura.pdf?fbclid=IwAR3wHJf8udCZsF5PZJg-MFiRvxuWsXsC_8iYlmUEB6qHjHMHGWwvc-bFNfw">boja proti nasilju nad ženskami</a> se vrstijo pozivi iz domačih in mednarodnih organizacij, da se nasilje nad ženskami ustavi. V Sloveniji je vsaka druga od dopolnjenega 15. leta starosti žrtev psihičnega ali spolnega nasilja.<br/><br/>Na policiji ugotavljajo, da nasilje v družini zavzema precejšen del njihovega delovanja. Policija letno obravnava okrog 80.000 različnih kaznivih dejanj, od tega kar več tisoč primerov nasilja v družinskem okolju, od na videz blagih oblik z manj opaznimi posledicami do tistih najhujših, kot so umori v družini. <br/><br/>Do nasilja moramo imeti ničelno toleranco, še posebej če se to dogaja nad ženskami ali otroki. S policije so žrtvam nasilja ponudili nekaj nasvetov.<br/> </p>
      <h3>Slišite zvoke nasilja iz sosednjega stanovanja?</h3>
      <p>Prenehajte samo poslušati, ukrepajte! Verjetno ste vi edino upanje za žensko, ki je žrtev nasilja. Ni dovolj, da nasilje opaziš, temveč, da ga tudi prijaviš. Pokličite 113.</p>
      <h3>Kako lahko prekinem partnerjevo nasilje oziroma se zavarujem pred njim?</h3>
      <p>Čim prej poiščite pomoč ali pokličite 113 in prijavite nasilje.</p>
      <h3>Pomembne telefonske številke</h3>
      <p>Shranite številke v osebni telefon pod hitro klicanje, zapišite si jih na več listkov in jih spravite po žepih različnih oblačil.<br/><br/>Policija: 113 in anonimna brezplačna številka 080 1200<br/>Center za socialno delo: center v vašem kraju.<br/>Krizni center: npr. krizni center Društva Ženska svetovalnica dobite na 031 233 211.<br/>Društvo za nenasilno komunikacijo: 01 434 4822 (ponedeljek, torek, četrtek od 10. do 15. ure) ali 05 639 3170 (Koper).<br/>Varna hiša: 031 736 726.</p>
      <h3>Kaznivi dejanji, ki ju v okviru družine obravnava policija, sta:<br/>* nasilje v družini po 191. členu KZ (oškodovanec je polnoletna oseba) ter<br/>* zanemarjanje mladoletne osebe in surovo ravnanje po 192. členu KZ (oškodovanec je vsakdo, ki je mlajši od 18 let).<br/> <br/><br/>Katere oblike nasilja nad ženskami poznamo?</h3>
      <p>Žaljivke, zmerjanje, vpitje, prelaganje krivde na žrtev, grožnje, klofutanje, pretepanje, brcanje, lasanje, posilstvo, spolno nadlegovanje, ekonomsko nasilje, prisilna prostitucija, trgovanje s človeškimi organi ...</p>
      <h3>Kako lahko dokažem, da je bil partner do mene psihično nasilen?</h3>
      <p>Zapišite si datume nasilja, natančno opišite dogodke, shranite morebitne dokaze, pridobite priče itd. To vam bo pomagalo na policiji.</p>
      <figure>
        <img src="https://www.slovenskenovice.si/images/slike/2019/11/25/567554.jpg"/>
        <figcaption>Danes, 25. novembra, je mednarodni dan proti nasilju nad ženskami. FOTO: Roman Šipić, Delo</figcaption>
      </figure>
      <h3>Kako lahko pomagam, če vem, da nekdo v moji bližini doživlja nasilje?</h3>
      <p>Policiji pri posredovanju ponudimo svoje podatke, da nas bodo lahko navajali kot priče, saj smo verjetno edini, ki vemo za nasilno dejanje.<br/><br/>Policija je izdala tudi <a href="https://www.policija.si/images/stories/Publikacije/PDF/NasiljeNadZenskamiBrosura.pdf?fbclid=IwAR3wHJf8udCZsF5PZJg-MFiRvxuWsXsC_8iYlmUEB6qHjHMHGWwvc-bFNfw">brošuro o nasilju nad ženskami</a>, v katerih odgovarja tudi na nekatere vprašanja, za katera veljajo morda zmotna prepričanja. Zanikajo, da se ženske izbirajo nasilne partnerje, »saj v začetku odnosa nasilja sploh ne prepoznajo, ker je to zavito v verbalno nasilje, poniževanja in kritiziranja. Sčasoma se to stopnjuje in preraste v fizično nasilje«.<br/><br/>Na vprašanje, kdo so povzročitelji nasilja, policija odgovarja: »Ni pravil in zmotno je mišljenje, da povzročitelj nasilja ne more biti uglajen, miren moški.«</p>
    </article>
  </body>
</html>