<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T12:57:08+00:00"/>
    <meta property="og:title" content="Τιμοκατάλογο υπηρεσιών οφείλουν να αναρτήσουν εντός 15 ημερών οι ιδιωτικές κλινικές"/>
    <meta property="og:description" content="Στόχος η διαφάνεια των τιμών για υπηρεσίες και προϊόντα που παρέχονται από τις ιδιωτικές κλινικές προς τους καταναλωτές"/>
  </head>
  <body>
    <article>
      <h1>Τιμοκατάλογο υπηρεσιών οφείλουν να αναρτήσουν εντός 15 ημερών οι ιδιωτικές κλινικές</h1>
      <h2>Στόχος η διαφάνεια των τιμών για υπηρεσίες και προϊόντα που παρέχονται από τις ιδιωτικές κλινικές προς τους καταναλωτές</h2>
      <address><time datetime="2019-11-25T12:57:08+00:00">25 Nov 2019, 12:57</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Facebook 0</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Twitter</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">LinkedIn</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Περισσότερα</a>
        </li>
      </ul>
      <p>Στη διαφάνεια των τιμών για υπηρεσίες και προϊόντα που παρέχονται από τις ιδιωτικές κλινικές προς τους καταναλωτές στοχεύει εγκύκλιος της γενικής γραμματείας Εμπορίου και Προστασίας Καταναλωτή η οποία έχει αποσταλεί σε όλες τις περιφέρειες και ζητάει με ευθύνη τους να ενημερωθούν όλοι οι ιδιωτικοί φορείς παροχής υγείας ώστε εντός 15 ημερών να δημοσιοποιήσουν στην ιστοσελίδα τους και σε εμφανές σημείο στην υποδοχή και στο λογιστήριο τον τιμοκατάλογο των υπηρεσιών και προϊόντων που παρέχουν.</p>
      <p>Αναλυτικά στην εγκύκλιο αναφέρονται τα εξής: «Με την παρούσα επιθυμούμε να θέσουμε υπόψη σας ένα κρίσιμο για το καταναλωτικό κοινό και εμάς ζήτημα το οποίο άπτεται των αρμοδιοτήτων μας ως Γενικής Γραμματείας, η οποία είναι επιφορτισμένη με τον επιτελικό έλεγχο στους τομείς της αγοράς του εμπορίου και της προστασίας του καταναλωτή.</p>
      <p>Στο πλαίσιο αυτό, λοιπόν, επισημαίνουμε ότι σύμφωνα με το άρθρο 67 της με αρ. 91354/2017 (Β’ 2983) απόφασης του Υπουργού Οικονομίας και Ανάπτυξης «Κανόνες Διακίνησης και Εμπορίας Προϊόντων και Παροχής Υπηρεσιών (ΔΙ.Ε.Π.Π.Υ.)» οι επιχειρήσεις που παρέχουν κάθε μορφής υπηρεσίες προς τους πελάτες τους, υποχρεούνται να αναρτούν σταθερά τιμοκατάλογο σε εμφανές σημείο της επιχείρησης ή του γραφείου τους και άμεσα ορατό από τους πελάτες, στον οποίο θα αναγράφονται οι τελικές τιμές συμπεριλαμβανομένου του Φ.Π.Α. των υπηρεσιών που παρέχουν. Περαιτέρω, το άρθρο 25 παρ.6 του ν.4600/2019 (Α’ 43), ρητά προβλέπει ότι οι ιδιωτικές κλινικές έχουν την υποχρέωση να δημοσιοποιούν στην ιστοσελίδα τους και σε εμφανές σημείο στην υποδοχή και στο λογιστήριο τιμοκατάλογο των υπηρεσιών και προϊόντων που παρέχονται από αυτές.</p>
      <p>Ενόψει των ανωτέρω, θα θέλαμε να υπογραμμίσουμε την αδήριτη ανάγκη εφαρμογής των προαναφερόμενων διατάξεων αναγκαστικού δικαίου, προς όφελος τόσο των καταναλωτών που λαμβάνουν προϊόντα και υπηρεσίες υγείας όσο και των ιδιωτικών κλινικών, ο ρόλος των οποίων είναι σημαντικός για τη διασφάλιση και βελτίωση του επιπέδου υγείας του πληθυσμού.</p>
      <p>Στο πλαίσιο αυτό, παρακαλούμε να διασφαλιστεί η απρόσκοπτη εφαρμογή των διατάξεων της κείμενης νομοθεσίας από τις ιδιωτικές κλινικές που εδρεύουν στην περιφέρεια αρμοδιότητας σας.</p>
      <p>Συγκεκριμένα, παρακαλούμε όπως οι ιδιωτικές κλινικές οι οποίες δραστηριοποιούνται στην περιφέρειάς σας, εντός δεκαπέντε (15) ημερών από τη λήψη της παρούσας, προβούν σε όλες τις απαιτούμενες ενέργειες για τη δημοσιοποίηση στην ιστοσελίδα τους και σε εμφανές σημείο στην υποδοχή και στο λογιστήριο του τιμοκαταλόγου των υπηρεσιών και προϊόντων που παρέχονται από αυτές.</p>
      <p>Στον εν λόγω τιμοκατάλογο θα πρέπει να απεικονίζονται με τρόπο απλό, σαφή και κατανοητό για τον καταναλωτή οι τιμές των παρεχόμενων υπηρεσιών και προϊόντων προς τους ιδιώτες-πελάτες, καθώς και η διαμόρφωση αυτών κατόπιν χρήσης είτε δημόσιου ασφαλιστικού φορέα είτε ιδιωτικού ασφαλιστηρίου συμβολαίου που έχει συναφθεί με την εκάστοτε ασφαλιστική εταιρεία συνεργαζόμενη με τις ιδιωτικές κλινικές.</p>
      <p>Θεωρούμε δε, ότι η πιστή εφαρμογή των ανωτέρω θα συμβάλει στην ενίσχυση τόσο της προστασίας των οικονομικών συμφερόντων των καταναλωτών όσο και του ανταγωνισμού των επιχειρήσεων που δραστηριοποιούνται στον τομέα της υγείας.</p>
      <p>Σε περίπτωση διαπίστωσης έλλειψης προσιτής, πλήρους και σαφούς ενημέρωσης των καταναλωτών, ώστε να είναι δυνατή σε αυτούς η διαμόρφωση σαφούς εικόνας ως προς τις τιμές των προϊόντων και υπηρεσιών υγείας που τους ενδιαφέρουν, θα κινηθούν οι απαραίτητες διαδικασίες για την επιβολή των προβλεπόμενων από τις σχετικές διατάξεις της κείμενης νομοθεσίας κυρώσεων».</p>
      <p>Η εγκύκλιος που υπογράφει ο γενικός γραμματέας Εμπορίου και Προστασίας Καταναλωτή Παναγιώτης Σταμπουλίδης κοινοποιήθηκε και στο υπουργείο Υγείας, στην Πανελλήνια Ένωση Ιδιωτικών Κλινικών (Π.Ε.Ι.Κ.), στο Σύνδεσμο Ιδιωτικών Κλινικών και στην Ελληνική Ένωση Ιδιωτικών Κλινικών Μονάδων Υγείας.</p>
      <p>Πηγή: ΑΠΕ – ΜΠΕ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Facebook 0</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Twitter</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">LinkedIn</a>
        </li>
        <li>
          <a href="https://www.eleftherostypos.gr/ellada/492329-timokatalogo-ypiresion-ofeiloun-na-anartisoun-entos-15-imeron-oi-idiotikes-klinikes/#">Περισσότερα</a>
        </li>
      </ul>
    </article>
  </body>
</html>