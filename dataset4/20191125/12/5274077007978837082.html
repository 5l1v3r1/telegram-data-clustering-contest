<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419170"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T12:38:00+00:00"/>
    <meta property="og:title" content="הפלסטיני יואשם בגרימת מות הפעוטה באשקלון"/>
    <meta property="og:description" content="בן זוגה הפלסטיני של אם הפעוטה שנפטרה באשקלון לפני כחודש יואשם בגרימת המוות. כתב האישום יוגש ביום חמישי הקרוב."/>
  </head>
  <body>
    <article>
      <h1>הפלסטיני יואשם בגרימת מות הפעוטה באשקלון</h1>
      <address><time datetime="2019-11-25T12:38:00+00:00">25 Nov 2019, 12:38</time> by <a rel="author">ערוץ 7</a></address>
      <p>בית משפט השלום האריך הבוקר (שני) את מעצרו של הצעיר הפלסטיני בן ה-21 המואשם בגרימת מותה של פעוטה בעיר אשקלון לפני כחודש.</p>
      <p>מעצרו של הצעיר הוארך עד ליום רביעי לאחר שלבקשה צורפה הצהרת-תובע מטעם הפרקליטות על הכוונה להגיש נגדו כתב אישום לאחר שחקירת המשטרה הסתיימה.</p>
      <p>מהמשטרה נמסר, "הגם שמדובר בחקירת אירוע טראגי, שלמראית עין נראה כי נסיבותיו ברורות מאליהן, עמלו חוקרי המשטרה המקצועיים ואספו פרט לפרט, עדות וראיות, על מנת לגבש תשתית בתיק החקירה טרם העברתו לידי התביעה".</p>
      <p>כזכור, ב-20 באוקטובר בשעות הערב פונתה פעוטה כבת 10 חודשים אל בית החולים "ברזילי" באשקלון כשמצבה הוגדר קשה שם הובחן שהנה סובלת מחבלת ראש קשה ובהמשך הועברה לצורך המשך טיפול תוך מאבק על חייה לבית החולים סורוקה בבאר שבע, אך המאמצים כשלו ולבסוף מותה נקבע.</p>
      <p>בעקבות המקרה נעצרו אימה (22) ואביה הביולוגי של הפעוטה והם הועברו לחקירה במהלכה עלה חשד כלפי אדם נוסף, בן זוגה של האם, שהפעוטה הושארה ברשותו להשגחה בזמן שבו האם יצאה לעיסוקיה.</p>
      <p>פעולות חקירתיות מהירות העלו כי חשוד זה הנו שוהה בלתי חוקי והחלו מאמצים מהירים לאתרו עוד בטרם יצליח להימלט, מאמצים שהביאו למעצרו סמוך לצומת פלוגות בזמן שנסע ברכב וככל הנראה ניסה להימלט.</p>
      <p>החשוד הועבר לחקירה בה מסר גרסתו ומעצרו הוארך מספר פעמים לטובת המשך החקירה המורכבת.</p>
    </article>
  </body>
</html>