<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623318/%D8%AF%D8%B1-%D8%AC%D9%84%D8%B3%D9%87-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%AF%D8%B1%D8%A8%D8%A7%D8%B1%D9%87-%D8%AA%D8%A7%D8%AB%DB%8C%D8%B1-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D8%B1-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%DA%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T12:28:00+00:00"/>
    <meta property="og:title" content="در جلسه نمایندگان مجلس درباره تاثیر گرانی بنزین بر قیمت کالاها چه گذشت؟"/>
    <meta property="og:description" content="نمایندگان مجلس در جسله علنی امروز، بررسی آثار اصلاح قیمت بنزین بر کالا و خدمات با حضور مسئولان مربوطه را در دستور کار قرار دادند."/>
  </head>
  <body>
    <article>
      <h1>در جلسه نمایندگان مجلس درباره تاثیر گرانی بنزین بر قیمت کالاها چه گذشت؟</h1>
      <h2>مگر می‌شود افزایش قیمت یک کالا بر روی سایر بخش‌ها تاثیرگذار نباشد؟</h2>
      <address>
        <time datetime="2019-11-25T12:28:00+00:00">25 Nov 2019, 12:28</time>
      </address>
      <p>
        <i>نمایندگان مجلس در جسله علنی امروز، بررسی آثار اصلاح قیمت بنزین بر کالا و خدمات با حضور مسئولان مربوطه را در دستور کار قرار دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در جلسه علنی امروز مجلس که به ریاست علی لاریجانی برگزار شد، آثار اصلاح قیمت بنزین بر کالا و خدمات با حضور رئیس سازمان تعزیرات حکومتی، وزیر دادگستری، وزیر صنعت، معدن و تجارت و دیگر مسئولان مربوطه مورد بررسی نمایندگان قرار گرفت.</p>
      <p>
        <b>برای کاهش تاثیر افزایش قیمت بنزین بر کالاها و خدمات تلاش می‌کنیم</b>
      </p>
      <p>رضا رحمانی وزیر صنعت، معدن و تجارت تاکید کرد که به دنبال افزایش قیمت بنزین نظارت بر قیمت کالاها و خدمات تشدید شده و این وزارتخانه تمام تلاش خود را برای به حداقل رساندن تاثیر افزایش قیمت بنزین بر قیمت کالاها و خدمات به کار گرفته است.</p>
      <figure>
        <img src="https://aftabnews.ir/files/fa/news/1398/9/4/363457_417.jpg"/>
      </figure>
      <p>وی بیان کرد: در روزهای گذشته بعد از این‌که عالی‌ترین سطح تصمیم‌گیری نظام نسبت به اصلاح قیمت بنزین تصمیم گرفته و این طرح اجرایی شد وزارت صنعت، معدن و تجارت تمام تلاش خود را به کار گرفت تا آثار این افزایش قیمت را بر روی کالاها و خدمات به حداقل برساند.</p>
      <p>
        <b>تلاش می‌کنیم آثار تورمی افزایش قیمت بنزین را به حداقل برسانیم</b>
      </p>
      <p>همچنین علیرضا آوایی وزیر دادگستری با تشریح اقدامات نظارتی این وزارتخانه و دستگاه‌های مربوطه پس از افزایش قیمت بنزین گفت: تلاش می‌کنیم آثار تورمی این افزایش قیمت را در حد وسعمان به حداقل برسانیم.</p>
      <p>وی اظهار کرد: ما اهتمام ویژه‌ای به گشت‌های مشترک و تصمیم‌گیری برای پرونده‌های ارجاعی به سازمان تعزیرات داشتیم در همین راستا ظرف یک هفته بیش از ۲۸ هزار شکایت و گزارش در سامانه ۱۳۵ ثبت شده که نسبت به مشابه سال قبل که ۴۹۷۵ پرونده بوده ۴۸۳ درصد رشد نشان می‌دهد.</p>
      <p>
        <b>تشدید نظارت‌های سازمان تعزیرات برای جلوگیری از افزایش قیمت‌ها</b>
      </p>
      <p>در ادامه این جلسه جمال انصاری رئیس سازمان تعزیرات حکومتی از تشدید نظارت‌های این سازمان در پی اجرای مصوبه سران قوا برای افزایش قیمت بنزین خبر داد و اظهار کرد: در دو سال گذشته سازمان تعزیرات در شرایط متراکم کاری و انباشت مطالبات فشرده مردم تلاش کرده تاثیر منفی متغیرها را بر پیکره مردم کاهش دهد. ما با مداخله دستگاه‌های همکار سعی می‌کنیم این افق را به شکل بهتری ترسیم کنیم.</p>
      <p>
        <b>کنترل قیمت ۱۰۰ قلم کالای اساسی آرامش را به سایر کالاها هم تسری می‌دهد</b>
      </p>
      <p>حسین مدرس خیابانی قائم مقام وزیر صنعت، معدن و تجارت در امور بازرگانی هم با بیان این‌که «ذخایر راهبردی کالاهای اساسی در کشور تامین شده»، گفت که نظارت و کنترل ۱۰۰ قلم کالای اساسی آرامش را به سایر کالاها نیز تسری خواهد داد.</p>
      <p>وی افزود: ما متعاقب اصلاح نرخ بنزین اقداماتی را در بخش‌های مختلف داشتیم که بخش عمده اقدامات مربوط به قبل از اجرای طرح بوده است. در این زمینه فراوانی کالاهای اساسی و استراتژیک پشتوانه مهمی است که با تامین به موقع می‌شود اثرات این طرح را کاهش داد. برای ما اصل فراوانی، مقدم بر قیمت است و از اردیبشهت‌ماه و خردادماه سال جاری با همکاری بانک مرکزی، سازمان بنادر و گمرک اقدامات ویژه برای تامین کالاهای اساسی داشته‌ایم که در حد مطلوب و بی‌سابقه است و به اضافه مصرف جاری ذخائر راهبردی کالاهای اساسی و استراتژیک ما تامین شده است.</p>
      <p>
        <b>با مردم درست برخورد و رفتار کنیم</b>
      </p>
      <p>در جریان بررسی آثار افزایش قیمت بنزین بر کالا و خدمات، عزیز اکبریان رئیس کمیسیون صنایع و معادن مجلس با تاکید بر این که «باید با مردم درست برخورد و رفتار کنیم» گفت:‌ از گذشته قیمت کالا به دلار و بنزین ارتباط داشته است.</p>
      <p>وی به صحبت‌های وزرای صنعت و دادگستری اشاره و اظهار کرد:‌ اگر تهدید وزرا برای کنترل قیمت‌ها اینهایی است که در مجلس مطرح کردند بدانید که این کار شدنی نیست. کنترل قیمت فقط با بگیر و ببند و برگزاری جلسه و بازرسی ها انجام نمی‌شود. این که فقط جلسه بگذارید و محاسبه کنید فایده‌ای ندارد و در نهایت هم اتفاق دیگری رخ می دهد. اصلا چرا در این جلسه رئیس سازمان برنامه و بودجه و وزیر نفت برای توضیح نیامدند.</p>
      <p>
        <b>قیمت گازوئیل را افزایش ندهید</b>
      </p>
      <p>همچنین رحیم زارع عضو کمیسیون اقتصادی کشور با بیان اینکه «امروز افزایش قیمت بنزین اقتصاد کشور را مختل کرده است»، گفت که اگر قیمت گازوئیل را افزایش دهید باید فاتحه اقتصاد کشور را بخوانید، لذا هر برنامه‌ای برای گازوئیل را دارید کنار بگذارید.</p>
      <p>وی گفت: لازم است قیمت برخی کالاها بعد از افزایش قیمت بنزین را مقایسه کنیم. محصولات فولادی ۱۵ درصد، کرایه وانت‌های حمل بار ۱۰۰ درصد، تاکسی‌های درون و برون شهری ۳۰ درصد، کود شیمیایی ۲۵ درصد، گاز مایع ۴۰ درصد، برنج وارداتی ۲۵ درصد و تخم مرغ ۲۰ درصد در همین چند روز افزایش قیمت داشته است. افزایش قیمت گوجه ۷۰۰ درصد بوده یعنی از ۲۰۰۰ تومان به ۱۴ هزار تومان رسیده، کشاورزانی که محصولات خود را به قیمت تمام شده ۱۰۰۰ تومان می‌فروختند امروز باید در بازار به ۱۴ هزار تومان خریداری کنند.</p>
      <p>
        <b>کالاهایی که از طریق دولت تامین می‌شود نباید افزایش قیمت داشته باشند</b>
      </p>
      <p>در ادامه علی لاریجانی رئیس مجلس شورای اسلامی نیز تاکید کرد که با اعمال نظارت دقیق باید از افزایش قیمت کالاهایی که توسط شرکت‌های دولتی تولید یا وارد می‌شوند، جلوگیری کرد.</p>
      <p>وی افزود: کالاهایی که توسط شرکت‌های دولتی تولید می‌شود یا دولت واردات آنها را برعهده دارد نباید افزایش قیمت داشته باشند. دولت باید در گام اول این بخش را کنترل کند. بعضا شنیده می‌شود برخی از شرکت‌های دولتی و حتی خودروسازی‌ها قیمت‌ها را بالا بردند.</p>
      <p>
        <b>خواسته مردم ایجاد ثبات اقتصادی است/ تصمیمات خلق‌الساعه کشور را فلج می‌کند</b>
      </p>
      <p>همچنین غلامرضا کاتب نماینده گرمسار با بیان اینکه «مجلس نقشی در تصمیم افزایش قیمت بنزین نداشت»، گفت: اکنون که این تصمیم گرفته شده است با مردم صادق باشید و شرایط را توضیح دهید. مردم می‌گویند احتیاجی به یارانه ندارند به جای این کارها مملکت را کنترل کرده و ثبات اقتصادی ایجاد کنید.</p>
      <p>وی گفت: قبل از افزایش قیمت بنزین مرکز پژوهش‌ها در گزارشی اعلام کرده بود که با افزایش ۵۰ درصدی نرخ بنزین قیمت کالاها ۲.۶ درصد افزایش پیدا می‌کند. آمار بانک مرکزی هم حکایت از افزایش ۴ درصدی قیمت کالاها داشت. اینها باید امروز به مجلس گزارش دهند. نه اینکه وزرای صنعت و دادگستری که بعد از اجرای این طرح حکم گرفته‌اند بیایند و بگویند می‌خواهند چه کاری انجام دهند.</p>
      <p>
        <b>قطعا افزایش قیمت بنزین بر قیمت کالاها و خدمات تاثیر دارد</b>
      </p>
      <p>درادامه جلسه علنی امروز، سعید ممبینی رئیس اتاق اصناف کشور با اشاره به اشباع بودن بازار از کالاها تاکید کرد که اصلاح قیمت بنزین تاثیری بر کالاهای موجود در سطح بازار نخواهد گذاشت، اما در حوزه حمل و نقل کشور تاثیراتی خواهد داشت.</p>
      <p>وی بیان کرد: وزرا مطالب و برنامه‌های خود را برای کنترل بازار به دنبال افزایش قیمت بنزین در کشور مطرح کردند امروز حدود ۱۴۰۰ اتاق اصناف در سطح کشور وجود دارد و از همان لحظات آغاز این طرح همگی به میدان آمده و دستور ستاد تنظیم بازار را برای تشدید نظارت‌ها به طور جدی پیگیری کردند.</p>
      <p>
        <b>مگر می‌شود افزایش قیمت یک کالا بر روی سایر بخش‌ها تاثیرگذار نباشد؟</b>
      </p>
      <p>علیرضا محجوب رئیس فراکسیون کارگری مجلس شورای اسلامی با اشاره به تاثیر اصلاح قیمت بنزین بر سبد خانوارهای کارگران بیان کرد: اکنون این سوال مطرح است که افزایش قیمت بنزین چه میزان سبد خانوارها را کوچک کرده و درآمد آنها را کاهش داده است؟ با چه مکانزیمی می‌توان جلوی این افزایش قیمت و فشار به این قشر را گرفت؟</p>
      <p>وی افزود: بنده سوالم این است که با تصمیم اتخاذ شده دستمزد کارگران به طور حقیقی چقدر کاهش یافته است؟ کارگران با حقوقی که امروز دریافت می‌کنند چه کاری می‌تواند انجام دهند؟</p>
    </article>
  </body>
</html>