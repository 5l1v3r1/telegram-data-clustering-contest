<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/715119-emporikos-syllogos-athhnon-gia-Black-Friday-2019-den-einai-paratetamenh-periodos-prosforon.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T12:45:00+00:00"/>
    <meta property="og:title" content="Εμπορικός Σύλλογος Αθηνών για Black Friday 2019: Δεν είναι παρατεταμένη περίοδος προσφορών"/>
    <meta property="og:description" content="Έρχεται την Παρασκευή 29 Νοεμβρίου η Black Friday και ο Εμπορικός Σύλλογος Αθηνών καλεί τους καταναλωτές να αξιοποιήσουν προς το συμφέρον τους τις χαμηλές τιμές"/>
  </head>
  <body>
    <article>
      <h1>Εμπορικός Σύλλογος Αθηνών για Black Friday 2019: Δεν είναι παρατεταμένη περίοδος προσφορών</h1>
      <address>
        <time datetime="2019-11-25T12:45:00+00:00">25 Nov 2019, 12:45</time>
      </address>
      <p>Έρχεται την Παρασκευή 29 Νοεμβρίου η Black Friday και ο Εμπορικός Σύλλογος Αθηνών καλεί τους καταναλωτές να αξιοποιήσουν προς το συμφέρον τους τις χαμηλές τιμές που θα βρουν στην αγορά.<br/><br/>Ταυτόχρονα επισημαίνει στον επιχειρηματικό κόσμο τον κίνδυνο ο θεσμός αυτός να χάσει το σκοπό και την αίγλη του, εάν μετατραπεί από ημέρα γιορτής του εμπορίου, σε μία ακόμη παρατεταμένη και αναιμική περίοδο προσφορών.<br/><br/>Σε ανακοίνωσή του ο Εμπορικός Σύλλογος Αθηνών σημειώνει ότι «θεωρεί την Black  Friday μία ημέρα γιορτής του εμπορίου που αφορά όλο τον εμπορικό κόσμο, ανεξαρτήτως μεγέθους επιχείρησης και κατηγορίας προϊόντων. Συμμετέχοντας σε αυτή την ενέργεια, οι επιχειρήσεις αυξάνουν τις πωλήσεις τους και ενισχύουν άμεσα την ρευστότητα τους, αλλά παρέχουν παράλληλα την δυνατότητα στους καταναλωτές να επωφεληθούν από τις πολύ χαμηλές τιμές σε συγκεκριμένα είδη.<br/><br/>Η έρευνα αγοράς αποτελεί πάντοτε χρήσιμο εργαλείο για τον καταναλωτή, για να επιλέξει με αντικειμενικά κριτήρια τα προϊόντα που καλύπτουν τις προσωπικές του ανάγκες, συνυπολογίζοντας  τη σχέση ποιότητας και τιμής, ειδικά για είδη τα οποία έχουν υψηλή αξία αγοράς» όπως υπογραμμίζεται στη σχετική ανακοίνωση.</p>
    </article>
  </body>
</html>