<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/aisiodoxia-mitsotaki-oti-i-psifos-ton-ellinon-toy-exoterikoy-tha-yperpsifistei-kai-apo-toys-300-voyleytes-ti-eipe-apeythynomenos-ston-alexi-tsipra/"/>
    <meta property="og:site_name" content="economico.gr"/>
    <meta property="article:published_time" content="2019-11-25T12:03:37+00:00"/>
    <meta property="og:title" content="Aισιοδοξία Μητσοτάκη ότι η ψήφος των Ελλήνων του εξωτερικού θα υπερψηφιστεί και από τους 300 βουλευτές. Τί είπε απευθυνόμενος στον Αλέξη Τσίπρα"/>
    <meta property="og:description" content="Την αισιοδοξία του ότι μετά τις υποχωρήσεις που έκανε η Νέα Δημοκρατία, η διάταξη για το δικαίωμα ψήφου στους Ελληνες του εξωτερικού θα υπερψηφιστεί και από τους 300 βουλευτές εξέφρασε ο πρωθυπουργός κ. Κυρ. Μητσοτάκης κατά την ομιλία του στη Βουλή για τη συνταγματική αναθεώρηση. Παράλληλα, ο πρωθυπουργός εξαπέλυσε επίθεση προς τον αρχηγό του ΣΥΡΙΖΑ κ. Αλέξη Τσίπρα για την έλλειψη συναινετικού κλίματος εκ μέρους του ιδίου και του κόμματός του στην υπερψήφιση του νέου Καταστατικού Χάρτη της χώρας."/>
  </head>
  <body>
    <article>
      <h1>Aισιοδοξία Μητσοτάκη ότι η ψήφος των Ελλήνων του εξωτερικού θα υπερψηφιστεί και από τους 300 βουλευτές. Τί είπε απευθυνόμενος στον Αλέξη Τσίπρα</h1>
      <address><time datetime="2019-11-25T12:03:37+00:00">25 Nov 2019, 12:03</time> by <a rel="author">Έλλη Τριανταφύλλου</a></address>
      <p>Την <b>αισιοδοξία</b> του ότι μετά τις υποχωρήσεις που έκανε η <b>Νέα Δημοκρατί</b>α, η διάταξη για το δ<b>ικαίωμα ψήφου στους Ελληνες του εξωτερικού</b> θα υπερψηφιστεί και από τους 300 βουλευτές εξέφρασε ο πρωθυπουργός κ. <b>Κυρ. Μητσοτάκης</b> κατά την ομιλία του στη Βουλή για τη συνταγματική αναθεώρηση. Παράλληλα, ο πρωθυπουργός εξαπέλυσε επίθεση προς τον αρχηγό του ΣΥΡΙΖΑ κ. <b>Αλέξη Τσίπρα</b> για την έλλειψη συναινετικού κλίματος εκ μέρους του ιδίου και του κόμματός του στην υπερψήφιση του νέου Καταστατικού Χάρτη της χώρας.</p>
      <p><b>«Κύριε Τσίπρα,</b> τις προτάσεις σας δεν τις απορρίπτει σήμερα η ΚΟ της ΝΔ. Τις απέρριψε ο ελληνικός λαός στις εκλογές της 7ης Ιουλίου. Γι’ αυτό μεσολαβεί η λαϊκή ετυμηγορία μεταξύ των δύο φάσεων της συνταγματικής αναθεώρηση, ανέφερε ο κ. Μητσοτάκης και πρόσθεσε:</p>
      <p>«Θα αργήσουμε πολύ κ. Τσίπρα να έχουμε άλλη αναθεωρητική διαδικασία. Η επόμενη αναθεώρηση δεν μπορεί να ολοκληρωθεί παρά μόνο αν π<b>αρέλθει μια δεκαετία.</b> Σήμερα να κάνουμε ψύχραιμη αποτίμηση για το τι ακριβώς συνέβη κατά τη διάρκεια αυτής της διαδικασίας.  Από αύριο η χώρα θα έχει νέο Σύνταγμα, του 2019. Θα φέρει τη σφραγίδα της σημερινής κοινοβουλευτικής πλειοψηφίας αλλά θα είναι και προϊόν διακομματικής συναίνεσης».</p>
      <p>Επίσης ο κ. Μητσοτάκης, απευθυνόμενος στον αρχηγό της αξιωματικής αντιπολίτευσης συμπλήρωσε: «Ο τόνος, κ. Τσίπρα, της ομιλίας σας ήταν εκτός κλίματος. Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή. Όπως είχαμε δεσμευτεί, προσεγγίσαμε τη συνταγματική αναθέωρηση με διαφορετικό τρόπο από εκείνον του ΣΥΡΙΖΑ. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. Τσίπρα;</p>
      <p>Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό απο την απελθούσα Βουλή».</p>
      <p>Ο κ. Μητσοτάκης υπογράμμισε πως εξαρχής είχε δηλώσει ότι «η βούληση της ΝΔ ήταν η σύνθεση των απόψεων ώστε να καταστεί δυνατή και η συνταγματική διασφάλιση για τους Έλληνες που κατοικούν μόνιμα εκτός των συνόρων».</p>
      <p><b>«Φανήκαμε ευέλικτοι,</b> κάναμε υποχωρήσεις και ανταποκριθήκαμε στην κατεύθυνση συναίνεσης. Το Σύνταγμα προβλέπει ότι για να αλλάξει η σχετική διάταξη χρειάζονται 200 βουλευτές» σημείωσε ο πρωθυπουργός. «Να κλείσει μια πληγή που μένει ανοικτή εδώ και 45 χρόνια. Η πατρίδα μας έχει ανάγκη όσο ποτέ τον παγκόσμιο ελληνισμό» προσέθεσε και επισήμανε πως «κάθε υπεκφυγή συνιστά προσβολή».</p>
      <p>«Σήμερα κάνουμε το πρώτο βήμα. Το βήμα αυτό θα γίνει άλμα. Ενωμένοι οι Έλληνες παντού στο κόσμο πάντα μεγαλουργούν.</p>
    </article>
  </body>
</html>