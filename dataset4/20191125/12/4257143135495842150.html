<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/elkepeszto-mennyisegu-szemet-volt-a-tiszaban"/>
    <meta property="og:site_name" content="infostart"/>
    <meta property="article:published_time" content="2019-11-25T12:14:00+00:00"/>
    <meta property="og:title" content="Elképesztő mennyiségű szemét volt a Tiszában"/>
    <meta property="og:description" content="Az elmúlt hétvégén fejeződött be a vízfelület tisztítása, de a parton még bőven akad tennivaló."/>
  </head>
  <body>
    <article>
      <h1>Elképesztő mennyiségű szemét volt a Tiszában</h1>
      <address><time datetime="2019-11-25T12:14:00+00:00">25 Nov 2019, 12:14</time> by <a rel="author">Infostart</a></address>
      <h3>Az elmúlt hétvégén fejeződött be a vízfelület tisztítása, de a parton még bőven akad tennivaló. Nyolcezer köbméter hulladékot szedtek ki a Tiszából Kiskörénél.</h3>
      <p>A nyár eleji árhullámok után rekordmennyiségű, uszadékfából és háztartási szemétből – főleg műanyagokból – álló szennyezés érkezett a kiskörei duzzasztóműhöz.</p>
      <blockquote>Az uszadékmező felülete júliusban elérte a 17 ezer négyzetmétert, és közvetlenül a duzzasztómű előtt a vastagsága a három métert is meghaladta.</blockquote>
      <p>Fejes Lőrinc, a Közép-Tisza Vidéki Vízügyi Igazgatóság kiskörei szakaszmérnöke a <a href="https://www.heol.hu/kozelet/helyi-kozelet/megtisztitottak-a-hulladekmezotol-a-tiszat-a-kiskorei-duzzasztonal-2067204/">Heol-nak</a> elmondta: a május végi, június eleji esőzések – amelyek a Tisza-tó felső vízgyűjtő területét érintették – váltottak ki olyan árhullámot, ami a korábbi időszakban a vízgyűjtő terület különböző pontjain illegálisan lerakott kommunális hulladékot, illetve uszadékfákat is magával sodorta. Ez érkezett meg a kiskörei vízlépcsőhöz.</p>
      <figure>
        <img src="https://infostart.hu/images/site/articles/inline/2019/11/1574678530-XVQeUEOGu_md.jpg"/>
        <figcaption>A vízfelszínről uszályra rakodták a tavaszi árhullámokat követően összetorlódott mintegy nyolcezer tonna kommunális és növényi eredetű hulladékot. MTI/Czeglédi Zsolt</figcaption>
      </figure>
      <p>"Szerencse a szerencsétlenségben, hogy pont olyan vízhozam- és vízállástartományban érkezett meg, amelynél nem kellett megszüntetni a duzzasztást – magyarázta. – A táblákat részlegesen megnyitották, így a tiszta víz átfolyt a duzzasztómű elzárótáblái alatt, a tábla előtt pedig felgyülemlett ez a nagy mennyiségű uszadék és kommunális hulladék. Ezzel a vízkormányzási manőverrel megóvtuk a Kisköre alatti 403 kilométeres folyószakaszt a szennyezéstől, és a Dunába sem került a hulladékokból".</p>
      <blockquote>Az árhullám levonulása során egyre nőtt a hulladékmező mérete, végül majdnem két hektár lett a teljes felülete.</blockquote>
      <p>Amikor az árhullám levonult, a duzzasztómű elzárótábláit újra lezárták, s ettől kezdve csak a turbinákon folyt át a víz. Június végén lehetett vízi eszközökkel megközelíteni az uszadékot, akkor kezdték el a munkát és azóta is folyamatosan végezték.</p>
      <figure>
        <img src="https://infostart.hu/images/site/articles/inline/2019/11/1574678585-nRPkg4hdB_md.jpg"/>
        <figcaption>A tavaszi árhullámokat követően összetorlódott mintegy nyolcezer tonna kommunális és növényi eredetű hulladékot válogatja egy munkás a kiskörei vízlépcsőnél 2019. július 16-án. MTI/Czeglédi Zsolt</figcaption>
      </figure>
      <p>"Péntekre fejeződött be a vízfelület-tisztítása, de a parton még bőven akad tennivaló – jelentette ki. – Most először jelentek meg civilek, hiszen június 14. és 18. között volt az első Tisza-tavi PET Kupa. Szerencsére utána sem hagytak magunkra, ezután is eljöttek, volt, amikor százan is. A partra került hulladék szétválasztásában is segítettek, s felderítettek olyan szolgáltatókat, amelyek közreműködnek az újrahasznosításban" - mondta Fejes Lőrinc.</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>