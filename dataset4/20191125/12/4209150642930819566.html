<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Cvijanoviceva-sa-Snolom-o-aktuelnim-temama-u-BiH/570402?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:52:07+00:00"/>
    <meta property="og:title" content="Cvijanovićeva sa Šnolom o aktuelnim temama u BiH"/>
    <meta property="og:description" content="SALCBURG - Predsjednica Republike Srpske Željka Cvijanović razgovarala je danas u Salcburgu sa Štefanom Šnolom, članom vlade austrijske pokrajine Salcburg zaduženim za oblasti saobraćaja, infrastrukture i sporta o aktuelnim političkim i ekonomskim temama u Republici Srpskoj, BiH i regionu."/>
  </head>
  <body>
    <article>
      <h1>Cvijanovićeva sa Šnolom o aktuelnim temama u BiH</h1>
      <address><time datetime="2019-11-25T12:52:07+00:00">25 Nov 2019, 12:52</time> by <a rel="author">N.N.</a></address>
      <p>SALCBURG - Predsjednica Republike Srpske Željka Cvijanović razgovarala je danas u Salcburgu sa Štefanom Šnolom, članom vlade austrijske pokrajine Salcburg zaduženim za oblasti saobraćaja, infrastrukture i sporta o aktuelnim političkim i ekonomskim temama u Republici Srpskoj, BiH i regionu.</p>
      <p>Cvijanovićeva i Šnol su razgovarali u kontekstu mogućnosti za unapređenje privredne saradnje.</p>
      <p>Ovom prilikom, Cvijanovićeva je izrazila zadovoljstvo činjenicom da su brojni austrijski investitori prepoznali Republiku Srpsku kao perspektivno mjesto za ulaganje, te da je Austrija jedan od najznačajnijih spoljnotrgovinskih partnera i stranih ulagača u Republici Srpskoj. S tim u vezi, razmatrane su mogućnosti dodatnog ekonomskog povezivanja pokrajine Salcburg i Republike Srpske, naročito u oblastima infrastrukture, saobraćaja, kao i prenosu znanja u oblasti novih tehnologija.</p>
      <p>Štefan Šnol, koji je ujedno predsjednik omladine Narodne partije Austrije i blizak saradnik kancelara Sebastijana Kurca, ovom prilikom se interesovao za političke prilike u Republici Srpskoj i BiH, te istakao da saradnja među mladima može predstavljati dobru osnovu sa unapređenje na političkom, ekonomskom i institucionalnom planu.</p>
      <p>Na sastanku su dogovoreni konkretni koraci za dalju institucionalnu saradnju kroz zajedničke projekte i aktivnosti koji će se realizovati tokom naredne godine.</p>
      <p>Cvijanović je danas u Salcburgu razgovarala i sa Francom Šausbergerom, predsjedavajućim Instituta regija Evrope. Tom prilikom naglašena je dosadašnja dobra saradnja Republike Srpske sa ovim Institutom, a bilo je riječi i novom projektu – uspostavljanje kontakt tačaka za regionalnu i evropsku saradnju u opštinama i gradovima Republike Srpske.</p>
      <p>Predviđeno je, takođe, da se Cvijanović sastane i sa guvernerom pokrajine Salcburg, predstavnicima Privredne komore Salcburga, te sa predstavnicima dijaspore i članova poslovne zajednice porijeklom iz Republike Srpske.</p>
    </article>
  </body>
</html>