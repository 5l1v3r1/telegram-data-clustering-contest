<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743548"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T12:11:00+00:00"/>
    <meta property="og:title" content="&quot;ครูตั้น&quot; มั่นใจ 5 ปีเด็กไทยพูดอังกฤษรื่น"/>
    <meta property="og:description" content="รมว.ศึกษาธิการ ปาฐกถาพิเศษ หัวข้อ 'อนาคตการศึกษาไทย ปี 2020' ที่งาน ซีพีออลล์ กับยุทธศาสตร์การศึกษาไทย 2562 การศึกษาต้องตอบโจทย์โลกอนาคต ชี้ 5 ปีเด็กไทยพูดภาษาอังกฤษคล่องแน่"/>
  </head>
  <body>
    <article>
      <h1>"ครูตั้น" มั่นใจ 5 ปีเด็กไทยพูดอังกฤษรื่น</h1>
      <address>
        <time datetime="2019-11-25T12:11:00+00:00">25 Nov 2019, 12:11</time>
      </address>
      <p>
        <b>รมว.ศึกษาธิการ ปาฐกถาพิเศษ หัวข้อ "อนาคตการศึกษาไทย ปี 2020" ที่งาน ซีพีออลล์ กับยุทธศาสตร์การศึกษาไทย 2562 การศึกษาต้องตอบโจทย์โลกอนาคต ชี้ 5 ปีเด็กไทยพูดภาษาอังกฤษคล่องแน่</b>
      </p>
      <p>วันนี้ (25 พ.ย.) นายณัฎฐพล ทีปสุวรรณ รมว.ศึกษาธิการ กล่าวปาฐกถาพิเศษ หัวข้อ "อนาคตการศึกษาไทย ปี 2020" ที่งาน ซีพีออลล์ กับยุทธศาสตร์การศึกษาไทย 2562 หรือ CP All Education 2020 ว่า ตลอดเวลาที่ทำงาน 3-4 เดือน ตนมองเห็นบริบทแห่งโอกาส ซึ่งไทยมีแสงสว่างเต็มไปหมด มีโอกาสมากในทุกภาคส่วน ไม่ว่าจะเป็นพื้นฐานของประเทศ บุคลิกลักษณะของประชาชนในประเทศไทย หรือเด็กที่เรียนมาแล้วสามารถประสบความสำเร็จในวงอาชีพ เรามีความพร้อมทุกอย่าง แต่สิ่งที่ขาดและยังทำไม่เต็มที่ คือเรื่องการศึกษา ที่ผ่านมาทำมาดีพอสมควรระดับหนึ่ง แต่ยังต้องทำอีกมาก แนวทางการทำงาน การคิดของผู้บริหารสถาบันที่มีการเรียนการสอนทั้งทฤษฎีและปฎิบัติ เป็นทักษะที่ประเทศไทยต้องทำ เป็นแนวทางที่จะทำให้คนไทย เด็กไทยมีความกล้า มีความคิดสร้างสรรค์ มีความรู้ที่ทันสมัยในสิ่งที่จะเกิดขึ้น<br/><br/>รมว.ศธ.กล่าวต่อไปว่า ประเทศไทยมีโอกาสแต่ยังไม่พร้อม หรือการศึกษาไม่พร้อมทันสมัยในโลกปัจจุบัน ซึ่งได้มีโอกาสพบฑูต นักลงทุนในหลายประเทศ เมื่อถามว่าเขาจะมาลงทุนในไทยหรือไม่ มักจะได้รับคำตอบว่าไม่มาลงทุนในไทย เพราะเห็นภาพไม่ชัด ไม่แน่ใจว่านโยบายเรื่องที่จะผลักดัน แรงงาน ทักษะที่เป็นทรัพยากรบุคคลดีพอหรือไม่ ดังนั้น เป็น เรื่องที่ศธ.ได้เห็น และจำเป็นต้องปรับ และการปรับของศธ. จะปรับอย่างรุนแรง ได้มีการฉีดยาแรงอาชีวะปรับจากหน้ามือเป็นหลังมือ เพราะจะเป็นกำลังหลักของประเทศในตอนนี้และอนาคต หรืองดดูงานต่างประเทศ ซึ่งไปดูมาแล้วแต่ไม่ได้ทำมาใช้ หรือนำมาใช้อย่างไม่เต็มที่ เอางบประมาณเหล่านั้นมาลงทุนด้านดิจิตอล ในปี 2563 โรงเรียน 95% ต้องมีอินเทอร์เน็ตใช้ เป็นต้น<br/><br/>"อนาคตการศึกษาไทยที่ต้องเร่งดำเนินการ คือ การพัฒนาครูให้สามารถสอนเทคโนโลยี คอมพิวเตอร์ ที่ตอนนี้หาไม่ได้หรือหาได้แต่ไม่พอ รวมถึงครูที่มีทักษะภาษาอังกฤษ ฉะนั้น หลังจากนี้ จะมีการพัฒนาครูให้มีความรู้ภาษาอังกฤษ เทคโนโลยีปัญญาประดิษฐ์ (AI ) และมีความรู้ในวิชาที่ตนเองสอน เพราะเมื่อครูเก่ง เด็กก็จะมีความสามารถ เพื่อเข้าสู่ระดับที่สูงขึ้น เป็นวงจรแห่งการเรียนรู้ เราจะตอบโจทย์โอกาสของประเทศไทยได้แน่นอน"รมว.ศธ. กล่าวและว่า อย่างไรก็ตาม การศึกษาอย่างเดียว ความรู้อย่างเดียว ไม่พอ วันนี้ ผู้บริหารสถานศึกษาต้องปลูกจิตสำนึกในเรื่องความรับผิดชอบต่อผู้อื่น ต่อสังคม ประวัติศาสตร์ของไทย ความเป็นพลเมืองดี มีศีลธรรม ต้องต่อยอดเรื่องเหล่านี้ และศธ.จะผลักดันหลักสูตรเหล่านี้ในกระทรวงศึกษาธิการ ถ้าสถาบันการศึกษาใดมีเรื่องความเป็นไทย ศักยภาพของไทย เป็นเรื่องสำคัญ เพราะโอกาสของไทยมีและแตกต่างจากประเทศอื่นๆ นโยบายของศธ.สอดคล้องกับบริษัทเอกชน ที่ร่วมพัฒนาการศึกษา และประเทศไทย และงานนี้ถือตนถือว่าได้มาทำความเข้าใจในเรื่องของการร่วมมือระหว่างภาคเอกชนและภาครัฐ และจากที่ตนได้หารือกับประเทศต่างๆ พบว่า จุดเน้นสำคัญคือเรื่องภาษา ดังนั้นเราต้องพลิกการสอนภาษาอังกฤษของประเทศไทย และตนมั่นใจว่าหากเรามีการวางแผนอย่างต่อเนื่อง และมุ่งมั่น ภายในระยะเวลาไม่เกิน 5 ปี เด็กไทยจะสามารถสื่อสารภาษาอังกฤษเป็นภาษาที่ 2 ได้ และจะทำให้ตลาดแรงงานเข้าใจและสนใจประเทศไทย อย่างไรก็ตาม ศธ.เตรียมที่จะปรับอาชีวศึกษาให้มีความยืดหยุ่น ทั้งเรื่องหลักสูตรและกฎหมาย กฎระเบียบต่างๆ เนื่องจากเป็นการศึกษาที่ตอบโจทย์การขยายตัวทางเศรษฐกิจของประเทศ และจะช่วยแก้ปัญหาที่เรากำลังจะมีอยู่หรือกำลังจะเกิดขึ้น สงครามการค้าต่างๆ ดังนั้นถ้าเรามีเรื่องทักษะแรงงานฝีมือตามความต้องการตลาด จะสามารถตอบโจทย์ด้านเศรษฐกิจได้ และการทำงานกับภาคธุรกิจจะทำให้เรารู้ถึงความต้องการแรงงานของตลาดที่แท้จริงได้</p>
    </article>
  </body>
</html>