<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/michael-jackson-film-biografico-1.4905000"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T12:12:12+00:00"/>
    <meta property="og:title" content="Michael Jackson, è in arrivo il film biografico"/>
    <meta property="og:description" content="I produttori di 'Bohemian Rhapsody' al lavoro su un biopic che racconterà la storia del re del pop: una notizia positiva e negativa insieme"/>
  </head>
  <body>
    <article>
      <h1>Michael Jackson, è in arrivo il film biografico</h1>
      <h2>I produttori di 'Bohemian Rhapsody' al lavoro su un biopic che racconterà la storia del re del pop: una notizia positiva e negativa insieme </h2>
      <address><time datetime="2019-11-25T12:12:12+00:00">25 Nov 2019, 12:12</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905169.1574684874!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Michael Jackson (show al Super Bowl, 1993)</figcaption>
      </figure>
      <p>I produttori di GK Films sono al lavoro su un <b>film biografico dedicato a Michael Jackson</b>: una notizia positiva e negativa insieme. Si tratta infatti delle medesime persone che hanno realizzato <b>'Bohemian Rhapsody',</b> la cui lavorazione è stata complicata dalle controversie con il regista Bryan Singer e la cui accoglienza da parte della critica è stata tiepida, soprattutto a causa delle libertà che il film si è concesso rispetto alla vera storia di Freddie Mercury e dei Queen. È anche vero, però, ed è l'aspetto positivo, che 'Bohemian Rhapsody' ha incassato nel mondo oltre 900 milioni di dollari e ha consentito al suo attore protagonista, Rami Malek, di vincere l'Oscar.</p>
      <h3>Michael Jackson, il film biografico</h3>
      <p>La sceneggiatura è stata affidata a John Logan, che ha in curriculum ben tre candidature agli Oscar, grazie ai film 'Il gladiatore', 'The Aviator' e 'Hugo Cabret'. Si è cimentato con successo anche nel campo televisivo, scrivendo la serie TV 'Penny Dreadful'.<br/>In base alle scarse informazioni disponibili in questo momento, l'intenzione del biopic è di dettagliare l'intera vita di Michael Jackson, che è morto nel 2009, all'età di cinquant'anni e che in quel momento aveva già rivoltato come un calzino la musica popolare, era diventato uno degli artisti di maggiore successo discografico di sempre e si era guadagnato sul campo il titolo di "<b>re del pop</b>".</p>
      <h3>Le sfide del biopic</h3>
      <p>John Logan ha di fronte una sfida tutt'altro che semplice, perché se la vita di Michael Jackson ha tutte le caratteristiche che servono per una drammatizzazione cinematografica, è anche zeppa di eventi che meritano di essere trattati con attenzione e con la giusta misura. Vedi ad esempio la traumatica ascesa al successo come bambino prodigio, le eccentricità della sua vita adulta e il cambiamento radicale dei propri connotati fisici, senza scordare le accuse di abusi perpetrati nei confronti di minorenni.<br/><br/>E qui sorgono i dubbi maggiori, riguardo il biopic. John Logan non ha avuto a che fare con 'Bohemian Rhapsody', ma i produttori sono gli stessi e il timore degli esperti è che la storia di Michael Jackson venga piegata a esigenze retoriche e spettacolari, come in parte fatto nel caso della vita di Freddie Mercury. Staremo a vedere come si sviluppa la situazione.<br/><br/>Leggi anche:<br/>- <a href="https://www.quotidiano.net/magazine/pinocchio-garrone-benigni-1.4900189">Pinocchio, ecco il trailer del film di Matteo Garrone</a><br/>- <a href="https://www.quotidiano.net/magazine/hunters-serie-tv-al-pacino-1.4900163">Al Pacino a caccia di nazisti nella serie tv 'Hunters'</a><br/>- <a href="https://www.quotidiano.net/magazine/coldplay-tour-1.4898783">Coldplay, niente tour per salvaguardare l'ambiente</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/magazine/the-irishman-netflix-1.4905272"/>
      </related>
    </article>
  </body>
</html>