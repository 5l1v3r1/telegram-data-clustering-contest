<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780818/%D8%B3%D8%A7%DB%8C%D8%AA-%D8%AC%D8%AF%DB%8C%D8%AF-%D8%A2%D8%B1%D8%A7%D9%85%D8%B3%D8%AA%D8%A7%D9%86-%D8%A8%D8%A7%D8%BA-%D8%A8%D9%87%D8%B4%D8%AA-%D9%87%D9%85%D8%AF%D8%A7%D9%86-%D8%AA%D8%A7-%D8%AF%D9%87%D9%87-%D9%81%D8%AC%D8%B1-%D8%A7%D9%85%D8%B3%D8%A7%D9%84-%D8%AA%DA%A9%D9%85%DB%8C%D9%84-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:41:29+00:00"/>
    <meta property="og:title" content="رئیس اوقاف و امور خیریه همدان: سایت جدید آرامستان باغ بهشت همدان تا دهه فجر امسال تکمیل می شود"/>
    <meta property="og:description" content="همدان - رئیس اوقاف و امور خیریه همدان گفت: سایت جدید آرامستان باغ بهشت همدان در ۲ فاز تا دهه فجر امسال تکمیل می‌شود."/>
  </head>
  <body>
    <article>
      <h1>رئیس اوقاف و امور خیریه همدان: سایت جدید آرامستان باغ بهشت همدان تا دهه فجر امسال تکمیل می شود</h1>
      <address>
        <time datetime="2019-11-25T12:41:29+00:00">25 Nov 2019, 12:41</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام سید حسن رضوی ظهر دوشنبه در بازدید مسئولان از موقوفه باغ بهشت همدان از ساخت فاز دوم آرامستان موقوفه‌ای همدان خبر داد و گفت: پیش‌بینی می‌شود این سایت تا دهه فجر سال جاری افتتاح و به بهره‌برداری برسد.</p>
      <p>رئیس اوقاف و امور خیریه همدان با بیان اینکه زیر بنای سایت جدید آرامستان باغ بهشت همدان یک هزار و ۷۰۰ متر مربع است، اظهار داشت: این فاز در دو بخش ساخته خواهد شد.</p>
      <p>وی افزود: بخش نخست سایت جدید آرامستان با زیر بنای یک هزار و ۱۰۰ متر مربع در قالب سالن‌های خدماتی و بخش دوم با زیر بنای ۶۰۰ متر مربع به عنوان سالن مصلی نماز میت ساخته خواهد شد.</p>
      <p>حجت الاسلام رضوی اضافه کرد: سالن‌های خدماتی فاز دوم آرامستان باغ بهشت شامل، غسالخانه زنانه و مردانه، فضاهای جانبی شامل انبار، اتاق مداحی، اتاق استقرار روحانیون، فضای اداری ویژه پرسنل، نمازخانه و پارکینگ خواهد بود.</p>
      <p>رئیس اوقاف و امور خیریه همدان با اشاره به اینکه هزینه ساخت صفر تا ۱۰۰ این پروژه ۲ میلیارد تومان هزینه دارد، ادامه داد: ساخت این پروژه در سال ۹۴ استارت زده شد اما به دلیل مشکلات مالی و عدم بودجه متوقف شد و امسال مجدد در دستور کار اداره اوقاف قرار گرفت.</p>
      <p>وی با اشاره به اینکه در فاز دوم آرامستان ۶ سکوی زنانه و ۶ سکوی مردانه تعبیه شده است، بیان کرد: از دلایل ساخت فاز دوم آرامستان، عدم پاسخ‌گویی یک غسالخانه با وجود آمار بالای اموات و همچنین فاصله زیاد بین غسالخانه و محل دفن اموات بود.</p>
      <p>رئیس اوقاف همدان ادامه داد: با ساخت سایت دوم آرامستان، مرکز اداری و غسالخانه در فاصله مساوی با محل دفن قرار گرفته و دیگر خانواده و اقوام متوفی برای حمل عزیز خود به زحمت نخواهند افتاد.</p>
      <p>حجت الاسلام رضوی با بیان اینکه غسالخانه فاز نخست به صورت راکد باقی مانده و در صورت نیاز در مواقع اضطراری و بحرانی از آن استفاده خواهد شد، گفت: از این پس با ساخت فار دوم آرامستان، خدمات غسالخانه در محل تازه ساخت به مردم ارائه خواهد شد.</p>
      <p>وی با اشاره به اینکه یکی دیگر از مشکلات آرامستان، فضای کم پارکینگ خودروها بود گفت: در فاز دوم آرامستان حدود ۱۰ هزار متر مربع فضای باز برای پارک خودرو در نظر گرفته شده تا دیگر در زمان برگزاری مراسم‌ مختلف در این محل و همچنین دفن اموات، مردم با مشکل پارکینگ روبرو نباشند.</p>
      <p>وی با بیان اینکه باید از ظرفیت حسینیه باغ بهشت بهتر استفاده شود، گفت: این مکان برای برگزاری برنامه‌های مختلف قرآنی، دینی و فرهنگی در ایام مختلف سال و همچنین برگزاری مراسم ترحیم اموات پس از دفن ساخته شده اما متأسفانه این مهم آنگونه که باید در میان مردم جا نیفتاده و از این ظرفیت بزرگ استفاده چندانی نمی‌شود.</p>
      <p>رئیس اوقاف همدان با بیان اینکه باغ بهشت همدان در مساحت ۱۰۰ هکتار زمین برای دفن اموات وقف شده است، عنوان کرد: ۵۰ هکتار از این زمین موقوفه‌ای برای دفن اموات استفاده شده است.</p>
      <p>حجت الاسلام رضوی ادامه داد: از ۵۰ هکتار باقی مانده نیز با ساخت فاز دوم و به دلیل فضای تپه ماهور بودن برخی بخش های آرامستان، تنها ۳۰ درصد قابلیت دفن اموات را دارد و می‌توان گفت تنها ۱۰ تا ۱۵ سال دیگر فضای کافی در این محل جهت دفن اموات وجود دارد.</p>
    </article>
  </body>
</html>