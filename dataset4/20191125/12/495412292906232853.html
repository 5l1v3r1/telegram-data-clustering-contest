<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/julian-assange-rischia-di-morire-appello-di-60-medici-al-governo-inglese/1953140/"/>
    <meta property="og:site_name" content="IlSussidiario"/>
    <meta property="article:published_time" content="2019-11-25T12:01:52+00:00"/>
    <meta property="og:title" content="“Julian Assange rischia di morire”/ Appello di 60 medici al Governo inglese"/>
    <meta property="og:description" content="60 medici hanno indirizzato una lettera al Governo inglese per esprimere preoccupazione a proposito delle condizioni di Julian Assange."/>
  </head>
  <body>
    <article>
      <h1>“Julian Assange rischia di morire”/ Appello di 60 medici al Governo inglese</h1>
      <h2>60 medici hanno indirizzato una lettera al Governo inglese per esprimere preoccupazione a proposito delle condizioni di Julian Assange.</h2>
      <address><time datetime="2019-11-25T12:01:52+00:00">25 Nov 2019, 12:01</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Julian Assange</b> <b>rischia di morire</b>: di questo avviso <b>sessanta medici</b>, che hanno inviato una lettera al ministro dell’Interno britannico Priti Patel ed al governo di Boris Johnson. Esperti di tutto il mondo – dal Regno Unito allo Sri Lanka, passando per luminari europei e australiani – hanno firmato la missiva destinata alla Gran Bretagna: il cofondatore e caporedattore di <a href="https://www.ilsussidiario.net/news/cronaca/2019/4/13/assange-libia-elezioni-usa-e-le-strane-coincidenze-su-mr-wikileaks/1870798/"><b>WikiLeaks</b></a> soffre di disturbi fisici e psicologici, tra cui la depressione, e necessita di cure mediche urgenti. Attualmente in carcere a Belmarsh, Londra, Assange affronterà a febbraio l’udienza in cui contesterà <a href="https://www.ilsussidiario.net/news/julian-assange-londra-firma-estradizione-in-usa-svolta-wikileaks-ma-decide-giudice/1894098/"><b>l’estradizione negli Stati Uniti d’America</b></a>, dove deve rispondere a 18 capi di imputazione. Come riporta Sky News, i medici hanno espresso preoccupazioni sul fatto che il giornalista di Townsville possa sostenere un processo e hanno chiesto il suo trasferimento in un ospedale universitario per un checkup e per le terapie del caso.</p>
      <h4>“JULIAN ASSANGE RISCHIA DI MORIRE”</h4>
      <p><a href="https://www.ilsussidiario.net/news/esteri/2019/4/11/julian-assange-arrestato-a-londra-wikileaks-fermato-nellambasciata-dellecuador/1870229/"><b>Arrestato a Londra dopo essersi nascosto per sette anni all’ambasciata ecuadoriana in Inghilterra</b></a>, <b>Julian Assange</b> necessita <i>«di una valutazione medica urgente da parte di esperti»</i>, in quanto <i>«rischia di morire in prigione»</i>. Per questo motivo, <i>«qualunque terapia medica deve essere somministrata in un ospedale universitario adeguatamente attrezzato e dotato di personale esperto»</i>. Attesi aggiornamenti nel corso delle prossime ore con la risposta del Governo britannico: ricordiamo che <a href="https://www.ilsussidiario.net/news/esteri/assange-condannato-a-50-settimane-di-carcere-wikileaks-lontana-estradizione-in-usa/1877770/"><b>Assange sta scontando una pena di 50 settimane di reclusione</b></a> e il prossimo 24 febbraio 2020 inizierà il dibattimento sulla richiesta di estradizione presentata dagli Usa. Il 48enne è accusato di numerosi reati, 18 per la precisione: una delle accuse mosse nei suoi confronti è quella di aver messo a rischio le fonti governative statunitensi con la pubblicazione di documenti riservati su WikiLeaks a proposito delle manovre dell’esercito in Iraq e Afghanistan.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/spillo-ora-israele-tenta-la-strada-del-mezzo-ribaltone/1953308/"/>
        <a href="https://www.ilsussidiario.net/news/scenari-armi-petrolio-e-arte-i-giochi-rischiosi-di-macron-nel-golfo/1953496/"/>
        <a href="https://www.ilsussidiario.net/news/elezioni-hong-kong-trump-debole-e-fronte-interno-pechino-sta-vincendo-la-partita/1953225/"/>
        <a href="https://www.ilsussidiario.net/news/il-ballo-in-mezzo-ai-lacrimogeni-video-cile-danzano-tra-le-cariche-della-polizia/1953298/"/>
        <a href="https://www.ilsussidiario.net/news/marie-trintignant-bertrand-cantat-ecco-come-lho-uccisa-video-choc-era-isterica/1953236/"/>
        <a href="https://www.ilsussidiario.net/news/caos-cile-gli-errori-che-pinera-non-puo-permettersi-di-ripetere/1952815/"/>
      </related>
    </article>
  </body>
</html>