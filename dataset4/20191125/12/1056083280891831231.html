<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402563/%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C-15-%D8%AF%D9%88%D8%B1%D9%87-%D8%AE%D8%B4%DA%A9%D8%B3%D8%A7%D9%84%DB%8C-%D8%B1%D8%A7-%D9%BE%D8%B4%D8%AA-%D8%B3%D8%B1-%DA%AF%D8%B0%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:05:07+00:00"/>
    <meta property="og:title" content="چهارمحال و بختیاری 15 دوره خشکسالی را پشت سر گذاشته است"/>
    <meta property="og:description" content="ایسنا/چهارمحال و بختیاری سرپرست اداره کل مدیریت بحران استانداری چهارمحال و بختیاری گفت: این استان 15 دوره خشکسالی را پشت سر گذاشته است، گفت: بیشترین سیل‌ها در ماه‌های بهمن، اسفند، فروردین و اردیبهشت رخ داده است."/>
  </head>
  <body>
    <article>
      <h1>چهارمحال و بختیاری 15 دوره خشکسالی را پشت سر گذاشته است</h1>
      <address><time datetime="2019-11-25T12:05:07+00:00">25 Nov 2019, 12:05</time> by <a rel="author">ساناز صیدی</a></address>
      <p>ایسنا/چهارمحال و بختیاری سرپرست اداره کل مدیریت بحران استانداری چهارمحال و بختیاری گفت: این استان 15 دوره خشکسالی را پشت سر گذاشته است، گفت: بیشترین سیل‌ها در ماه‌های بهمن، اسفند، فروردین و اردیبهشت رخ داده است.</p>
      <p>مرتضی زمانپور ۴ آذرماه در نشست خبری با اصحاب رسانه و مطبوعات استان، اظهار کرد: چهارمحال و بختیاری با توجه به وضعیت طبیعی و خطرات و تهدیدها، جایگاه 1 تا 10 را در کشور داراست که این نشان از حادثه‌خیز بودن استان است.</p>
      <p>وی افزود: از سال 56، تاکنون 1140 زمین لرزه بالای 3 ریشتر و 11 هزار و 962 زمین لرزه کمتر از 3 ریشتر در استان به ثبت رسیده، همچنین در این مدت 135 مورد سیلاب در استان رخ داده است.</p>
      <p>زمانپور با اشاره به اینکه چهارمحال و بختیاری 15 دوره خشکسالی را پشت سر گذاشته است، تصریح کرد: بیشترین سیل‌ها در ماه‌های بهمن، اسفند، فروردین و اردیبهشت رخ داده که سیل ابتدای سال خوشبختانه خسارت جانی دربرنداشت و طبق برآوردها میزان خسارت مالی 599 میلیارد تومان بود، که تاکنون 428 میلیارد و 300 میلیون تومان اعتبار تخصیص داده شده است.</p>
      <p>سرپرست اداره کل مدیریت بحران استانداری استان بیان کرد: قانون جدید بحران در 23 مردادماه تصویب و 4 شهریورماه توسط ریاست جمهوری اعلام شد که تمهیدات و وظایف دستگاه‌ها در قانون مشخص خواهد شد، گرچه وظیفه مشخص شده مدیریت بحران در این قانون، هماهنگی و نظارت است.</p>
      <p>وی با اشاره به برگزاری مانور از سوی دستگاه‌های عضو مدیریت بحران در شهرستان‌ها، تصریح کرد: در این مانورها دستگاه‌ها ارزیابی می‌شوند، همچنین 6 آذرماه مانور سراسری دانش‌آموزی در مدارس استان برگزار خواهد شد.</p>
      <p>زمانپور گفت: در سیل ابتدای سال ۱۸ دستور صریح از سوی استاندار برای کنترل سیلاب در استان صادر شد که ۱۶ روستای در معرض خطر جابجا شدند.</p>
      <p>وی افزود: برای مقابله با هرگونه بحران احتمالی در استان ۱۱۲ دستگاه انواع ماشین‌آلات سنگین در اختیار شهرداری‌ها و اداره کل راهداری و حمل و نقل جاده‌ای استان قرار گرفته است.</p>
      <p>زمانپور در خصوص تعطیلی مدارس استان، خاطرنشان کرد: تعطیلی و یا تاخیر در زمان آغاز فعالیت مدرسه‌های شهرستان‌های ۱۰ گانه استان با هماهنگی فرمانداران و روسای ادارات آموزش و پرورش شهرستان‌ها انجام می‌شود و اختیار تعطیلی و یا تاخیر در زمان آغاز به کار فعالیت دستگاه‌های اجرایی از سوی استاندار مشخص می‌شود.</p>
      <p>انتهای پیام</p>
    </article>
  </body>
</html>