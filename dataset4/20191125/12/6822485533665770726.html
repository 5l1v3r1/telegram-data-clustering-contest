<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T12:53:00+00:00"/>
    <meta property="og:title" content="علیرضا بیگی: اظهارات روحانی در حد رئیس کلانتری است"/>
    <meta property="og:description" content="به گزارش مهر، در پایان جلسه علنی روز دوشنبه مجلس شورای اسلامی احمد علیرضابیگی نماینده مردم تبریز در مجلس شورای اسلامی در تذکر شفاهی، گفت: از ملت ایران تشکر دارم که به خاطر آرامش کشور از بی تدبیری های سهوی و عمدی چشم پوشی کردند که با این کار دشمنان کشور را ناامید کردند."/>
  </head>
  <body>
    <article>
      <h1>علیرضا بیگی: اظهارات روحانی در حد رئیس کلانتری است</h1>
      <address>
        <time datetime="2019-11-25T12:53:00+00:00">25 Nov 2019, 12:53</time>
      </address>
      <p>نماینده مردم تبریز گفت: رئیس جمهور به جای اعتمادآفرینی، می‌گوید که دوربین‌های مانیتورینگ داریم و برخورد می‌کنیم، البته این ادبیات یک رئیس‌جمهور نیست بلکه ادبیات یک رئیس پاسگاه است.</p>
      <p>به گزارش مهر، در پایان جلسه علنی روز دوشنبه مجلس شورای اسلامی احمد علیرضابیگی نماینده مردم تبریز در مجلس شورای اسلامی در تذکر شفاهی، گفت: از ملت ایران تشکر دارم که به خاطر آرامش کشور از بی تدبیری های سهوی و عمدی چشم پوشی کردند که با این کار دشمنان کشور را ناامید کردند.</p>
      <p>وی در تذکری به رئیس جمهور گفت: پذیرش این مطلب که آقای روحانی پیش بینی تنش در ماجرای افزایش قیمت بنزین را نداشتند با در نظر داشتن سوابق امنیتی او و هشدارهایی که از طرف اردوغان، سیدحسن نصرالله و دیگر مراجع در خصوص وقوع تنش جدی در ایران داده شده بود به هیچ عنوان امکان پذیر نیست.</p>
      <p>نماینده مردم تبریز در مجلس تاکید کرد: برخی از این هشدارها حتی زمان دقیق را اعلام کرده بودند، سوال این است که این تصمیم پیوست امنیتی داشته است، اگر با وجود پیوست امنیتی چنین پیامدهای هولناکی را سبب شده باید در صلاحیت تهیه کنندگان این پیوست تردید کرد. اگر پیوست امنیتی نداشته، پس با لحاظ نمودن مقدمه پیش گفته دولت خود به دنبال ایجاد بحران بوده است.</p>
      <p>علیرضابیگی گفت: در برابر همه این خون های ریخته شده پاسخ دولت آقای روحانی چیست؟ چرا ترتیباتی برای کاهش تنش ها و اقناع مردم با وجود تجربه اجرا در گذشته صورت نگرفت چرا سامانه سوخت بی اثر شده است. چرا دولت به مصوبات مجلس بی اعتنا بود.</p>
      <p>وی با بیان اینکه رئیس جمهور باید به مردم اطمینان بدهد اما واقعیت این است که مردم به دولت اعتماد ندارد، افزود: برای این عدم اعتماد دلایل زیادی وجود دارد. رئیس جمهور به جای اعتمادآفرینی می گوید که تلویزیون و دوربین های مانیتورینگ داریم، شناسایی و برخورد می‌کنیم البته این ادبیات یک رئیس جمهور نیست بلکه ادبیات یک رئیس پاسگاه و کلانتری است. رئیس جمهور تجدید نظر کند.</p>
      <p>نماینده مردم تبریز در مجلس گفت: سه هفته متوالی قرائت گزارش کمیسیون عمران از حادثه قطار تبریز-مشهد در دستور کار صحن علنی بود، هفته گذشته لاجرم از دستور کار خارج شد این اقدام هیات رئیسه برخلاف مواد ۴۵ و ۱۰۰ آیین نامه داخلی است. درخواست اعاده دستور قرائت گزارش حادثه تبریز -مشهد را دارم.</p>
    </article>
  </body>
</html>