<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/interlopul-razvan-parfene-a-ajuns-in-arest-a-smuls-un-telefon-scump-din-mana-unui-oradean-si-a-fugit-cu-masina-sofand-fara-permis-153028.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Interlopul Răzvan Parfene a ajuns în arest: A smuls un telefon scump din mâna unui orădean şi a fugit cu maşina, şofând fără permis"/>
    <meta property="og:description" content="Interlopul Răzvan Parfene, ajuns o mică 'celebritate' după ce s-a filmat înjurând poliţiştii, procurorii şi judecătorii care l-au trimis la puşcărie, a ajuns din nou după gratii. Parfene a fost arestat pentru 30 de zile, după ce, vineri, şi-a stabilit o întâlnire în Oradea cu un tânăr căruia i-a spus că vrea să-i cumpere telefonul de 5.000 lei, dar apoi i l-a smuls din mână şi a plecat în trombă cu maşina. Colac peste pupăză, interlopul a fost prins că şofa cu permisul suspendat."/>
  </head>
  <body>
    <article>
      <h1>Interlopul Răzvan Parfene a ajuns în arest: A smuls un telefon scump din mâna unui orădean şi a fugit cu maşina, şofând fără permis</h1>
      <address><time datetime="2019-11-25T12:31:00+00:00">25 Nov 2019, 12:31</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/razvanparfene25112019.JPG"/>
      </figure>
      <p>
        <b>Interlopul Răzvan Parfene, ajuns o mică "celebritate" după ce s-a filmat <a href="https://www.bihorel.ro/scoala-lui-negus-interlopul-razvan-parfene-a-lansat-in-public-valuri-de-injuraturi-la-adresa-anchetatorilor-sai-video/">înjurând</a> poliţiştii, procurorii şi judecătorii care l-au trimis la puşcărie, a ajuns din nou după gratii.</b>
      </p>
      <p>Parfene a fost arestat pentru 30 de zile după ce, vineri, şi-a stabilit o întâlnire în Oradea cu un tânăr căruia i-a spus că vrea să-i cumpere telefonul de 5.000 lei, dar apoi i l-a smuls din mână şi a plecat în trombă cu maşina.</p>
      <p>Colac peste pupăză, interlopul a fost prins că şofa cu permisul suspendat. </p>
      <p>
        <b>Cumpărător tâlhar</b>
      </p>
      <p>Inspectoratul de Poliţie Judeţean Bihor a transmis, luni, că un bărbat în vârstă de 36 de ani a fost reţinut şi apoi arestat după ce l-a tâlhărit pe un orădean în vârstă de 29 de ani, smulgându-i telefonul din mână.</p>
      <p>"Vineri, 22 noiembrie a.c., poliţiştii Biroului de Combatere a Infracţiunilor contra Persoanei din cadrul Poliţiei Municipiului Oradea au identificat şi cercetat un bărbat de 36 de ani, din municipiul Oradea, bănuit de săvârşirea infracţiunilor de tâlhărie calificată şi conducerea pe drumurile publice a unui vehicul pentru care legea prevede obligativitatea deţinerii permisului de conducere de către o persoană al cărei permis i-a fost retras sau anulat ori căreia exercitarea dreptului de a conduce i-a fost suspendată", se arată în comunicatul IPJ Bihor.</p>
      <p>În urma cercetărilor, poliţiştii orădeni îl bănuiesc că, vineri, în jurul orei 17.40, "în timp ce un bărbat de 29 de ani, din Oradea, se afla pe strada Menumorut din municipiul Oradea, în urma unei întâlniri prestabilite cu acesta, având ca obiect vânzarea unui telefon mobil, în valoare de aproximativ 5.000 de lei, ar fi smuls telefonul din mâna bărbatului, l-ar fi aruncat în interiorul autoturismului personal şi, pentru a-şi asigura scăparea şi pentru a păstra bunul sustras, ar fi demarat în trombă, părăsind locul comiterii faptei".</p>
      <p>
        <b>Târât după maşină</b>
      </p>
      <p>Încercând să-şi recupereze telefonul, tânărul prădat s-a agăţat cu mâna de volanul autoturismului şi de tetiera de la scaunul din stânga faţă, fiind tras câţiva metri de autovehicul. În urma întâmplării, orădeanul s-a ales cu leziuni la nivelul braţului drept, au mai transmis reprezentanţii IPJ Bihor.</p>
      <p>Răzvan Parfene a fost găsit rapid de poliţişti pe o stradă din Oradea. Oamenii legii au constatat că acesta nu doar că a furat telefonul, ci conducea şi fără permis, avându-l suspendat. "În urma extinderii cercetărilor şi administrării probatoriului în cauză, poliţiştii Biroului de Combatere a Infracţiunilor contra Persoanei din cadrul Poliţiei Municipiului Oradea l-au reţinut pe orădeanul de 36 de ani, pentru 24 de ore, în Centrul de Reţinere şi Arestare Preventivă al Inspectoratului de Poliţie Judeţean Bihor", se arată în informarea IPJ Bihor.</p>
      <p>Sâmbătă, judecătorul de drepturi şi libertăţi din cadrul Judecătoriei Oradea a admis propunerea procurorului de la Parchetul Oradea şi a emis pe numele lui Parfene un mandat de arestare preventivă pentru 30 de zile. </p>
      <p>Poliţiştii orădeni continuă cercetările sub supravegherea unui procuror, pentru documentarea întregii eventuale activităţi infracţionale a orădeanului.</p>
      <p>
        <b>Înjurători pentru procurori</b>
      </p>
      <p>Răzvan Parfene a stat trei ani în puşcărie pentru o încăierare din anul 2008 din benzinăria Lukoil din Nufărul, care l-a vizat pe interlopul Gabi Dinamită. </p>
      <p>În 2017, acesta a atras din nou atenţia oamenilor legii după ce a publicat pe Facebook un video în care, cocoţat pe capota unei maşini parcate pe o plajă, îi înjură pe poliţiştii, procurorii şi judecătorii care l-au trimis după gratii. </p>
      <p>În acelaşi video, interlopul a mulţumit "din suflet" clanului Neguş, lui Sanyi, lui Romi şi mamei lor, Iuliana, care l-au "crescut şi l-au învăţat numai lucruri bune". </p>
      <p>În primăvara anului trecut, acesta a fost prins la Frontiera Borş şi apoi arestat provizoriu fiindcă pe numele său era emis, de autorităţile din Austria, un mandat european de arestare pentru <a href="https://www.ebihoreanul.ro/stiri/ultima-or-31-1/interlopul-razvan-parfene-a-fost-saltat-din-vama-bors-batausul-era-cautat-in-austria-pentru-vatamare-corporala-141061.html">vătămare corporală</a>.</p>
    </article>
  </body>
</html>