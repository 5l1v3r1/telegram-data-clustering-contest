<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402618/%D8%B4%D8%B1%D9%88%D8%B9-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A8%D9%87-%D8%B2%D9%88%D8%AF%DB%8C-%D8%AF%D8%B1-%D9%81%D8%A7%D8%B1%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:57:53+00:00"/>
    <meta property="og:title" content="شروع ثبت نام طرح ملی مسکن به زودی در فارس"/>
    <meta property="og:description" content="ایسنا/فارس سرپرست اداره کل راه و شهرسازی استان فارس اعلام کرد که به زودی ثبت نام طرح اقدام ملی مسکن، در فارس آغاز خواهد شد."/>
  </head>
  <body>
    <article>
      <h6 class="kicker">سرپرست راه و شهرسازی فارس خبر داد</h6>
      <h1>شروع ثبت نام طرح ملی مسکن به زودی در فارس</h1>
      <address>
        <time datetime="2019-11-25T12:57:53+00:00">25 Nov 2019, 12:57</time>
      </address>
      <p>ایسنا/فارس سرپرست اداره کل راه و شهرسازی استان فارس اعلام کرد که به زودی ثبت نام طرح اقدام ملی مسکن، در فارس آغاز خواهد شد.</p>
      <p>فرزاد جمشیدی با بیان اینکه هدف از اجرای طرح اقدام ملی مسکن، ایجاد امکان برخورداری از مسکن برای اقشار متوسط و کم درآمد جامعه است، گفت: 11 هزار و 881 واحد در قالب طرح اقدام ملی مسکن به فارس اختصاص یافته که 2 هزار و 898 واحد مشارکتی، 3373 واحد در قالب واگذاری زمین 99 ساله و 490 واحد تامین زمین برای اقشار ویژه را شامل می‌شود.</p>
      <p>به گفته جمشیدی، تکمیل 672 واحد نیمه تمام خریداری شده و نیمه تمام در قالب مشارکت و 1740 واحد در قالب واگذاری و 1617 واحد با استفاده از ظرفیت‌های بانکی مصوب نیز در قالب این طرح برای استان فارس دیده شده است.</p>
      <p>سرپرست راه و شهرسازی فارس با بیان اینکه افراد متقاضی باید واجد هشت شرط باشند، گفت: شرط اول این است که افراد متقاضی از ابتدای سال 84 تاکنون مسکن یا زمین مسکونی به نام آنها ثبت نشده باشد و از ابتدای پیروزی انقلاب تاکنون از امکانات نهادهای عمومی یردولتی با هدف تامین خانه استفاده نکرده یا تسهیلات یارانه‌ای دریافت نکرده باشند.</p>
      <p>جمشیدی با بیان اینکه متقاضی باید متاهل باشد، زنان سرپرست خانوار را به شرط داشتن حداقل 35 سال سن، جزو واجدان شرایط دانست و گفت: داشتن حداقل 5 سال سابقه سکونت در شهر مورد تقاضا، نداشتن منع قانونی برای دریافت تسهیلات بانکی، توانایی تامین هزینه ساخت مسکن مازاد بر تسهیلات بانکی و امکان سپرده گذاری هزینه ساخت مسکن مازاد بر تسهیلات و توانایی پرداخت تسهیلات اعطایی، از دیگر شروط برای متقاضیان است.</p>
      <p>سرپرست اداره کل راه و شهرسازی فارس خاطرنشان کرد که زمان آغاز ثبت نام متقاضیان طرح اقدام ملی مسکن در این استان از طریق رسانه‌ها اطلاع رسانی خواهد شد.</p>
      <p>انتهای پیام</p>
    </article>
  </body>
</html>