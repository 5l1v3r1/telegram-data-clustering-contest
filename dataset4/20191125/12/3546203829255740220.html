<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_355425982_Menda_Stoyanova_i_Valeri_Simeonov_s_predlojenie_sreshtu_Airbnb"/>
    <meta property="og:site_name" content="webcafé"/>
    <meta property="article:published_time" content="2019-11-25T12:09:00+00:00"/>
    <meta property="og:title" content="Менда Стоянова и Валери Симеонов с предложение срещу Airbnb"/>
    <meta property="og:description" content="Депутатите Менда Стоянова и Валери Симеонов внесоха предложение за законови промени и регулаторни подходи към местата за настаняване, предлагани чрез електроннй платформи."/>
  </head>
  <body>
    <article>
      <h1>Менда Стоянова и Валери Симеонов с предложение срещу Airbnb</h1>
      <address><time datetime="2019-11-25T12:09:00+00:00">25 Nov 2019, 12:09</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/25/hotelenter/1170x781.jpg"/>
        <figcaption>Предлаганите промени на второ четене в Закона за държавния бюджет за 2020 г. касаят свободното краткосрочно предлагане на стаи и апартаменти за гости, които не са изрично сертифицирани като места за настаняване според Закона за туризма, в платформи като Booking.com, Airbnb, Expedia, Facebook и т.н.<cite>Снимка: © iStock/Getty</cite></figcaption>
      </figure>
      <p>Депутатите Менда Стоянова и Валери Симеонов внесоха предложение за законови промени и регулаторни подходи към местата за настаняване, предлагани чрез електроннй платформи.</p>
      <p>Предлаганите промени на второ четене в Закона за държавния бюджет за 2020 г. касаят свободното краткосрочно предлагане на стаи и апартаменти за гости, които не са изрично сертифицирани като места за настаняване според Закона за туризма, в платформи като Booking.com, Airbnb, Expedia, Facebook и т.н. Ако поправката бъде приета, това ще бъде забранено и санкционирано.</p>
      <p>
        <b>Поправката се прави между две четения на друг законодателен акт, отбелязва „Клуб Z".</b>
      </p>
      <p>Към момента стаи и къщи за гости могат да отдават лица, които не са търговци по смисъла на Търговския закон, ако местата за даване под наем са част от жилището, което обитават. Ако поправката бъде приета, това право ще се дава и за апартаменти за гости, в които наемодателят не живее.</p>
      <p>Предлагана нова алинея към чл. 113 от Закона за туризма обаче гласи: "Онлайн могат да се предлагат туристически услуги само за категоризирани места за настаняване, включително чрез електронна платформа, която свързва потребители на туристически услуги и лицата, които ги предоставят".</p>
      <p>Тоест, ако сте собственик на апартамент, в който не живеете, вече можете да го отдадете на туристи и без да сте регистриран търговец. Но ако апартаментът не е сертифициран за туристическа услуга и го пуснете в популярна онлайн платформа, това ви прави нарушители. Нарушител ще е и платформата, която го е допуснала.</p>
      <p>С нов член в Закона за туризма Стоянова и Симеонов предлагат следните санкции: "Който предлага туристическа услуга или допуска включване в електронна платформа на некатегоризиран туристически обект (...) се наказва с глоба в размер на от 500 до 5000 лв., а на едноличните търговци и юридическите лица се налага имуществена санкция в размер от 1000 до 10 000 лв. (...) При повторно нарушение глобата е в размер от 5000 до 8000 лв, а имуществената санкция - от 10 000 до 15 000 лв.".</p>
      <p>Предлага се и възможност достъпът до даден сайт да бъде отрязан за потребителите, ако са констатирани "системни нарушения": "При системни нарушения министърът на туризма подава искане до председателя на Софийския районен съд да постанови всички предприятия, предоставящи обществени електронни съобщителни мрежи и/или услуги, да спрат достъпа до съответните интернет страници".</p>
      <p>
        <b>А "Системно нарушение" ще е налице тогава, когато в двугодишен срок са извършени три или повече административни нарушения на този закон, гласи още предлаганата поправка.</b>
      </p>
      <related>
        <h4>Още по темата:</h4>
        <a href="https://www.webcafe.bg/lifecafe/gradat/id_1488856527"/>
        <a href="https://www.webcafe.bg/webcafe/svyat/id_1726197404"/>
        <a href="https://www.webcafe.bg/lifecafe/zhivotat/id_183609360"/>
      </related>
    </article>
  </body>
</html>