<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474564-premier-morawiecki-powolal-nowych-wojewodow-zdjecia"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T12:45:22+00:00"/>
    <meta property="og:title" content="Sprawka, Bocheński, Radziwiłł i Mikołajczyk nowymi wojewodami. Premier: Podejmując się tej roli spełniacie ważną funkcję w terenie"/>
    <meta property="og:description" content="&quot;Będziemy starali się usprawniać państwo. Tak, żeby usługi publiczne były coraz bardziej dostępne dla wszystkich obywateli&quot;."/>
  </head>
  <body>
    <article>
      <h1>Sprawka, Bocheński, Radziwiłł i Mikołajczyk nowymi wojewodami. Premier: Podejmując się tej roli spełniacie ważną funkcję w terenie</h1>
      <address><time datetime="2019-11-25T12:45:22+00:00">25 Nov 2019, 12:45</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Premier Mateusz Morawiecki powołał w poniedziałek czworo wojewodów: b. posła Lecha Sprawkę na wojewodę lubelskiego, b. ministra zdrowia Konstantego Radziwiłła na wojewodę mazowieckiego. B. senator Łukasz Mikołajczyk został powołany na wojewodę wielkopolskiego, a Tobiasz Bocheński na wojewodę łódzkiego.</b>
      </p>
      <figure>
        <iframe data-src="https://twitter.com/PremierRP/status/1198941877401198592" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Podejmując się tej ważnej roli wojewody spełniacie państwo ogromnie ważną funkcję w terenie</blockquote>
      <p>— powiedział podczas uroczystości premier Morawiecki.</p>
      <blockquote>Serce Polski bije tak samo mocno w wielki miastach, małych powiatach jak i we wioskach. Mamy ogromne przekonanie, że ten okres, który za nami jest krokiem we właściwym kierunku. Budujemy Polskę właściwie rozwijającą się w każdej miejscowości</blockquote>
      <p>— mówił szef polskiego rządu.</p>
      <blockquote>Wojewodowie są nie tylko oczami i uszami rządu, ale też rękami. Działają w okolicznościach klęsk żywiołowych, pełnią niezwykle istotną funkcję</blockquote>
      <p>— podkreślił Morawiecki.</p>
      <p>Premier wyraził nadzieję, że pomysły „likwidacji urzędu wojewodów są tylko pomysłami, bo wojewodowie są niezbędni do tego, żeby państwo było obecne tam, gdzie być musi”.</p>
      <blockquote>Chcemy, żeby wojewodowie działali z marszałkami ręka w rękę dla dobra województw. To powinno iść razem z uproszczeniem biurokratyczności i z przyspieszeniem pewnych procesów biurokracyjnych i o to proszę</blockquote>
      <p>— powiedział premier.</p>
      <p>Szef rządu podziękował także wojewodom za rozdystrybuowanie środków do najbardziej potrzebujących gmin i zwrócenie uwagi na zniszczone drogi.</p>
      <blockquote>To wasza zasługa, że wszystkie te wnioski o środki z budżetu państwa zostały przyjęte. Te zadania będziemy kontynuowali. Liczę na sprawność kontynuacji tego programu w kolejnych latach. Liczę także na waszą współpracę i wymianę doświadczeń</blockquote>
      <p>— mówił Morawiecki.</p>
      <blockquote>Będziemy starali się usprawniać państwo. Tak, żeby usługi publiczne były coraz bardziej dostępne dla wszystkich obywateli. Drodzy Państwo, życzę Wam satysfakcji z wykonywanej pracy. Życzę, żeby obywatele byli z waszej pracy zadowoleni a Polska, żeby była dzięki waszej pracy silniejsza</blockquote>
      <p>— podkreślił premier Morawiecki.</p>
      <figure>
        <iframe data-src="https://twitter.com/PremierRP/status/1198938386846945280" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podczas uroczystości w Kancelarii Premiera, szef MSWiA Mariusz Kamiński stwierdził, że symbolicznym podsumowaniem działalności wojewodów w pierwszej kadencji rządu jest wynik wyborczy tych wojewodów, którzy kandydowali w wyborach parlamentarnych.</p>
      <blockquote>Aż ośmiu wojewodów zostało posłami i dwóch wicewojewodów. Potężna grupa</blockquote>
      <p>— wskazał minister.</p>
      <p>Zdaniem Kamińskiego, to bardzo wysoka ocena wystawiona wojewodom przez opinię publiczną.</p>
      <blockquote>To efekt waszej ciężkiej pracy i tego, że nie byliście tylko urzędnikami. Byliście znakomitymi urzędnikami, ale przede wszystkim osobami, które czuły się odpowiedzialne za to, co się dzieje na terenie województwa, współgospodarzami realnymi powierzonych wam instytucji w tym terenie</blockquote>
      <p>— mówił.</p>
      <p>Szef MSWiA wskazał, że powołani w poniedziałek wojewodowie to wyrobieni politycznie ludzie o znakomitym doświadczeniu w różnych dziedzinach.</p>
      <blockquote>Nie mam najmniejszej wątpliwości, że cztery następne lata będą dla nas wszystkich powodem do wielkiej satysfakcji, ale będzie to naprawdę ciężka praca. Jestem przekonany, że wszyscy podołacie tym obowiązkom</blockquote>
      <p>— podkreślił.</p>
      <blockquote>Sprawy urzędów wojewódzkich, sprawy reprezentowania rządu w terenie są w bardzo dobrych rękach, panie premierze. Chcę pana zapewnić, że mamy naprawdę mocny, dobry skład i myślę, że będzie tak dobrze, jak przez ostatnie cztery lata</blockquote>
      <p>— zapewnił Kamiński.</p>
      <p>wkt/TT/PAP</p>
    </article>
  </body>
</html>