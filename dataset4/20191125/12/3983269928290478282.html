<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/la-innocencia-amb-participacio-de-tv3-premiada-a-lacademia-valenciana-de-laudiovisual-i-al-festival-internacional-de-cinema-dalmeria/nota-de-premsa/2965986/"/>
    <meta property="og:site_name" content="CCMA"/>
    <meta property="article:published_time" content="2019-11-25T12:22:48+00:00"/>
    <meta property="og:title" content="&quot;La innocència&quot;, amb participació de TV3, premiada a l'Acadèmia Valenciana de l'Audiovisual i al Festival Internacional de Cinema d'Almeria"/>
    <meta property="og:description" content="La pel·lícula amb participació de TV3 &quot;La innocència&quot; ha estat premiada amb sis guardons aquest cap de setmana. Tres, divendres, a la gala dels Premis de l'Audiovisual Valencià; i tres més, dissabte, al Certamen Nacional Opera Prima del Festival Internacional de Cinema d'Almeria."/>
  </head>
  <body>
    <article>
      <h1>"La innocència", amb participació de TV3, premiada a l'Acadèmia Valenciana de l'Audiovisual i al Festival Internacional de Cinema d'Almeria</h1>
      <h2>La pel·lícula amb participació de TV3 "La innocència" ha estat premiada amb sis guardons aquest cap de setmana. Tres, divendres, a la gala dels Premis de l'Audiovisual Valencià; i tres més, dissabte, al Certamen Nacional Opera Prima del Festival Internacional de Cinema d'Almeria.</h2>
      <address><time datetime="2019-11-25T12:22:48+00:00">25 Nov 2019, 12:22</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/6/0/1574686959206.jpg"/>
      </figure>
      <p>El llargmetratge "La innocència", amb participació de TV3 i dirigit per Lucía Alemany, ha estat el gran protagonista del cap de setmana. Primer, a la gala dels Premis de l'Audiovisual Valencià, que va celebrar la segona edició divendres a la nit a l'Auditori de Castelló; i després, al Certamen Nacional Opera Prima del Festival Internacional de Cinema d'Almeria, el FICAL 2019, que dissabte va tancar la 19a edició. Els premis s'han atorgat, en els dos casos, en diverses categories, entre les quals destaquen la de millor pel·lícula, millor directora, millor actriu o millor actor.  </p>
      <p>La pel·lícula, que s'ha pogut veure en nombrosos festivals, com el Festival Internacional de Cinema de San Sebastià o el Festival de Cinema Europeu de Sevilla, també es projectarà el 30 de novembre al RETEENA Festival Audiovisual Jove de Barcelona. Al desembre, el film es presentarà al REC Festival Internacional de Cinema de Tarragona dins la secció Opera Prima Internacional.</p>
      <p>"La innocència" s'estrenarà als cinemes el 10 de gener.  </p>
      <p>
        <b>Premis de l'Acadèmia Valenciana de l'Audiovisual</b>
      </p>
      <p>El premi a la millor directora de l'Acadèmia Valenciana de l'Audiovisual va recaure en Lucia Alemany per la seva primera pel·lícula, "La innocència", un treball que també ha obtingut els premis a la millor actriu per a Carmen Arrufat, i millor actor de repartiment per a Sergi López, en el seu paper de Catalano.</p>
      <p>L'Acadèmia Valenciana de l'Audiovisual, que organitza l'entrega d'aquests guardons, és una associació civil de caràcter artístic i cultural, sense ànim de lucre, formada per professionals acreditats, que tenen com a objectiu crear un nucli de reflexió sobre las arts audiovisuals.</p>
      <p>
        <b>Certamen Nacional Opera Prima del Festival Internacional de Cine d'Almeria</b>
      </p>
      <p>També al Certamen Nacional Opera Prima del Festival Internacional de Cinema d'Almeria, "La innocència" va obtenir el primer Premi del Certamen Nacional de Llargmetratges Opera Prima. L'obra també va rebre el Premi Cosentino a la Millor Direcció per a Lucía Alemany; i el guardó a la Millor Interpretació Femenina per a l'actriu Carmen Arrufat, pel seu paper de Lis a la pel·lícula.</p>
      <p>El Festival Internacional de Cinema d'Almeria és un certamen cinematogràfic impulsat per la Diputació d'Almeria, que potencia la província d'Almeria com un dels millors i més reconeguts escenaris naturals per a produccions de cinema.</p>
      <p>
        <b>"La innocència"</b>
      </p>
      <p>La pel·lícula, amb participació de TV3, està protagonitzada per Laia Marull, Sergi López, Carmen Arrufat i Joel Bosqued. El treball explica la història personal de la directora, Lucía Alemany, que torna al poble on va néixer per explicar les vivències d'adolescent.</p>
      <p>"La innocència" explica la història de la Lis, una adolescent que somia convertir-se en artista de circ i sortir del seu poble, tot i que sap que, per aconseguir-ho, haurà de lluitar durament amb els seus pares. És estiu i es passa el dia jugant al carrer amb les seves amigues i flirtejant amb el seu xicot, uns anys més gran que ella. La falta d'intimitat i el xafardeig constant dels veïns obliguen la Lis a portar aquesta relació en secret per a que els seus pares no se n'adonin. Una relació que canviarà la seva vida per a sempre. </p>
      <p>
        <b>Fitxa tècnica</b>
      </p>
      <p><b>Directora</b>: Lucía Alemany<br/><b>Guió:</b> Lucía Alemany i Laia Soler<br/><b>Productora:</b> Belén Sánchez<br/><b>Productors executius</b>: Belén Sánchez, Lina Badenes, Juan Gordon<br/><b>Actors principals</b>: Carmen Arrufat, Laia Marull, Sergi López, Joel Bosqued</p>
      <p>"La innocència" està produïda per Turanga Films, Un Capricho de Producciones, Lagarto Films i À Punt Mèdia, i compta amb el suport de TV3, l'IVC, l'ICEC, TVE, Movistar+, À Punt i The Screen (la incubadora de l'ECAM).</p>
      <p>
        <a href="http://www.ccma.cat/tv3/ficcio-i-cinema/">tv3.cat/ficcioicinema</a>
      </p>
    </article>
  </body>
</html>