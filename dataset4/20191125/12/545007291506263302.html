<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/piata-victoriei-restart-romania-plecata-s-a-intors-cu-votul-are-de-ce-sa-revina-cu-totul-video/"/>
    <meta property="og:site_name" content="Europa FM"/>
    <meta property="article:published_time" content="2019-11-25T12:03:31+00:00"/>
    <meta property="og:title" content="Piața Victoriei | Restart: România plecată s-a întors cu votul. Are de ce să revină cu totul? – VIDEO"/>
    <meta property="og:description" content="Harta colorată electoral după turul al doilea al alegerilor prezidențiale arată o Românie schimbată."/>
  </head>
  <body>
    <article>
      <h1>Piața Victoriei | Restart: România plecată s-a întors cu votul. Are de ce să revină cu totul? – VIDEO</h1>
      <address>
        <time datetime="2019-11-25T12:03:31+00:00">25 Nov 2019, 12:03</time>
      </address>
      <p>Harta colorată electoral după turul al doilea al alegerilor prezidențiale arată o Românie schimbată.</p>
      <p>PSD mai are forța incontestabilă de a impune politicieni în funcții în doar 5 județe din țară (față de 20 în 2014) – Teleorman, Giurgiu, Mehedinți, Olt și Gorj. Partidul care până recent controla decizia guvernamentală și parlamentară se zbate între indecizie și „reconstrucție” pe mâna unor foști membri ai PRM.</p>
      <p>În cifre, Klaus Iohannis își începe al doilea mandat de președinte cu un capital de 6,49 de milioane de voturi. Viorica Dăncilă pierde alegerile cu cel mai slab scor obținut vreodată în turul al doilea al prezidențialelor de un candidat social-democrat după 1989 și procentual, și ca număr de voturi – 3,33 de milioane.</p>
      <p>Valul de entuziasm electoral nu a venit însă din țară, ci din diaspora. A atins 944.077 de voturi – mai mult decât dublu față de acum 5 ani. Aproape 94% dintre ei i-au acordat încredere lui Klaus Iohannis.</p>
      <p>În secțiile de vot din străinătate s-a cântat, s-a jucat hora, s-a stat și la coadă unde a fost nevoie, dar noutatea acestor alegeri, dincolo de numărul mare al urnelor, a fost voluntariatul pentru a apăra votul. Românii din străinătate s-au strâns mai întâi pentru a cere secții noi în orașele lor.</p>
      <p>Le-au organizat și au stat câte trei zile în fiecare tur, ca observatori, cu ochii pe vot. Alte grupuri de voluntari au găsit pe autostrăzile din Europa șoferii de tir și i-au ajutat să ajungă la vot.</p>
      <p>E momentul restartului. PNL și Klaus Iohannis aveau deja puterea, au acum și responsabilitatea de a restaura încrederea celor plecați că s-ar putea întoarce într-o zi în România.</p>
      <p>
        <b>Ce îi lipsește azi României pentru a aduce înapoi aceste sute de mii de românii plecați? De unde poate începe schimbarea? E diaspora realmente reprezentată azi în Parlament?</b>
      </p>
      <p>
        <b>Ce a mai rămas din Opoziție după votul din 25 noiembrie? A ajuns PSD pe fundul prăpastiei? Cum va arăta harta după alegerile locale la care diaspora nu votează?</b>
      </p>
      <p>Gazetarul <b>Cristian Tudor Popescu</b> și jurnalistul <b>Moise Guran</b> revin de la 18.15 alături de <b>Anca Simina</b>, pentru a răspunde la toate aceste întrebări în dezbaterea de luni din „Piața Victoriei”.</p>
    </article>
  </body>
</html>