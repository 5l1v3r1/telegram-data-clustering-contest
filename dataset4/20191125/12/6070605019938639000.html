<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Fins-treballadors-vil-incendi-Faurecia_0_2350565001.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T12:54:34+00:00"/>
    <meta property="og:title" content="Fins a 70.000 treballadors en suspens per l'incendi de Faurecia"/>
    <meta property="og:description" content="Els sindicats temen expedients de regulació d'ocupació per l'aturada a Seat"/>
  </head>
  <body>
    <article>
      <h1>Fins a 70.000 treballadors en suspens per l'incendi de Faurecia</h1>
      <h2>Els sindicats temen expedients de regulació d'ocupació per l'aturada a Seat</h2>
      <address>
        <time datetime="2019-11-25T12:54:34+00:00">25 Nov 2019, 12:54</time>
      </address>
      <p>L'incendi dimarts passat a la planta de Faurecia a Abrera està tenint unes conseqüències molt superiors al que s'esperava. La principal indústria de Catalunya, Seat, té paralitzada la seva producció des de dimecres a la tarda. Però l'incendi no només afecta la planta de Martorell, sinó que també moltes altres empreses proveïdores del sector de l'automòbil, segons han explicat a l'ARA fonts sindicals. La <i>factura laboral</i> és extraordinària: afecta prop de 70.000 treballadors, segons càlculs del president del comitè d'empresa de Seat, Matías Carnero.</p>
      <p>Seat treballa amb un sistema <i>just in time</i>, amb el qual rep les peces amb només tres hores d'antelació, tal com va explicar la setmana passada el president de la marca de Martorell, Luca de Meo. Aquest sistema fa que l'empresa no tingui estocs a la planta i que vagi rebent les peces a mesura que es van muntant els cotxes.</p>
      <figure>
        <img src="https://www.ara.cat/2019/09/11/economia/Luca-Meo-presentar-Tavascan-Frankfurt_2305579436_65337710_117x66.jpg"/>
      </figure>
      <p>
        <a href="https://www.ara.cat/economia/president-Seat-produccio-Martorell-almenys_0_2305569445.html">El president de Seat preveu una producció rècord a Martorell almenys tres anys més</a>
      </p>
      <p>La planta de Faurecia d'Abrera subministra a Seat els <i>tabliers</i> i altres parts interiors dels seus models. La companyia d'origen francès és l'única subministradora d'aquestes peces, una cosa molt freqüent en la indústria de l'automoció, ja que per les fortes inversions que es requereixen normalment les marques tenen un únic subministrador de cada element del cotxe. "Si et quedes sense subministrament no tens pla B", explica una veu de l'empresa, perquè "ni hi ha un altre fabricant ni hi ha estocs".</p>
      <p>Segons han explicat fonts de Seat a aquest diari, la paralització de la producció a la fàbrica de Martorell ha fet que uns 6.600 empleats de la companyia que treballen en les tres línies de muntatge s'hagin quedat a casa. Però en el cas de Seat no hi ha un expedient de regulació d'ocupació (ERO), sinó que els empleats continuen cobrant. Això sí, segons fonts del comitè d'empresa, si es vol recuperar la producció caldrà replantejar el calendari i potser treballar alguns dissabtes o altres dies que no estaven previstos per poder entregar cotxes ja venuts.</p>
      <p>Però a l'aturada de Seat s'hi ha de sumar la de la mateixa Faurecia, que després de l'incendi no pot produir, igual que moltes altres empreses que subministren Seat, com ara Bergé o Sesé, entre les més importants, però també una gran quantitat de petites i mitjanes empreses de la indústria de components, tal com ha explicat el mateix Carnero. Aquestes empreses, com que no poden subministrar Seat, també estan rebaixant o fins i tot aturant la seva producció. L'aturada no només afecta els fabricants de components, sinó que també esquitxa tota la cadena logística, que s'encarrega de portar totes les peces fabricades per tercers fins a la planta de Martorell.</p>
      <p>Fonts sindicals han expressat el seu temor que, si la situació s'allarga, aquesta aturada provoqui que algunes d'aquestes empreses presentin un expedient de regulació d'ocupació, si més no temporal, argumentant causes objectives per la caiguda de la producció provocada per un factor extern.</p>
      <h3>7.000 cotxes menys</h3>
      <p>Fins a aquest dilluns Seat ha deixat de fabricar uns 7.000 cotxes, segons han explicat fonts de la companyia. La producció habitual de Martorell és d'uns 2.200 vehicles diaris. Per fer-se'n una idea, <a href="https://www.ara.cat/economia/Seat-dispara-vendes-octubre-aquest_0_2340366057.html">Seat va vendre a l'octubre 43.900 vehicles</a>, però s'ha de tenir en compte que no tots els models de la marca es fabriquen a Martorell.</p>
      <p>De fet, la planta del Baix Llobregat té tres línies. La primera, que treballa a tres torns i acumula aproximadament la meitat de la producció, uns 1.100 cotxes al dia, és on es munten els models Ibiza i Arona de la marca catalana. Les altres dues línies només funcionen a dos torns. A la línia 2 es produeix el model León, mentre que a la línia 3 es fabrica l'Audi A1.</p>
      <p>L'incendi de Faurecia ha fet que aquest matí s'hagi reunit el comitè de crisi de la companyia i, segons fonts de l'empresa, demà podria començar a funcionar un altre cop la línia 1, cosa que posaria en marxa la meitat de la producció. Per fer-ho, Faurecia ha portat màquines noves des de França, però la complexitat de posar-les en marxa rau en el fet que l'incendi no només va fer malbé la maquinària, sinó que també va afectar les instal·lacions.</p>
      <p>A més, la peça que subministra l'empresa sinistrada no és fàcil de fer, ja que necessita un perfecte ajustament de molts elements, alguns de precisió, com són els <i>airbags</i> que van integrats dins els <i>tabliers</i>.</p>
      <p>La posada en marxa de les altres línies no es preveu tan immediata. De moment, s'està mirant de fabricar a Tarazona les peces del León. En el cas de la tercera línia, la de l'Audi A1, hi ha un pla per aconseguir fabricar la peça, però que podria trigar més temps a posar-se en marxa.</p>
      <p>Per a aquesta tarda hi ha prevista una nova reunió, en què s'abordarà si dimarts es pot reprendre la producció a la línia 1 i s'estudiaran els terminis amb què es treballa per posar en marxa les altres dues.</p>
      <h4>Any rècord de Seat</h4>
      <p>L'incident a Faurecia s'ha produït en un moment en què Seat estava a punt de batre tots els seus rècords de vendes, de fabricació i de beneficis. La companyia de Martorell havia venut fins a finals d'octubre 498.000 cotxes a tot el món i comptava que amb la producció de novembre i desembre batria el rècord de vendes de l'any passat, quan va arribar a les 517.600 unitats, la xifra més alta fins ara en els 70 anys d'història de la marca.</p>
      <p>Les xifres rècord de vendes es tradueixen, per a Seat, en resultats molt positius, que s'impulsen també per l'efecte del mix de producte, principalment per la comercialització més gran de SUVs (el 43% dels lliuraments de Seat entre el gener i el setembre del 2019). Segons els resultats publicats pel Grup Volkswagen el 30 d'octubre, el benefici operatiu de Seat va augmentar un 4,2% entre el gener i l'octubre, i va arribar al resultat rècord de 248 milions d'euros. El volum de negoci ha crescut un 14%, fins a 8.828 milions d'euros.</p>
    </article>
  </body>
</html>