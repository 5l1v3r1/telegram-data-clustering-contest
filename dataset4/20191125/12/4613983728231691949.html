<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/investments/gazprom-nabra-pochti-usd3-miliarda-finansirane-ot-neizvesten-investitor.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T12:29:37+00:00"/>
    <meta property="og:title" content="&quot;Газпром&quot; набра почти $3 милиарда финансиране от неизвестен инвеститор"/>
    <meta property="og:description" content="През лятото гигантът получи финансиране в размер на 2,2 млрд. долара по същия модел"/>
  </head>
  <body>
    <article>
      <h1>"Газпром" набра почти $3 милиарда финансиране от неизвестен инвеститор</h1>
      <address>
        <time datetime="2019-11-25T12:29:37+00:00">25 Nov 2019, 12:29</time>
      </address>
      <p>Подразделение на "Газпром" е продало 850,5 млн. акции на руския газов гигант при цена от 3,461 долара за акция, като по този начин компанията е набрала финансиране на стойност 2,94 млрд. долара в петък, предаде oilprice.com. Ценните книги, формиращи 3,6% от размера на всички акции, даващи право на глас в съвета на директорите, са били закупени от анонимен инвеститор.</p>
      <p>"Газпром" се е възползвал от регламента на московската фондова борса, според който компанията не е длъжна да оповестява новите собственици на ценните си книги, ако те не надвишават 5% от размера на капитала ѝ. Разбивката на акциите ѝ показва, че 49,61% от общия им размер носят право на глас.</p>
      <p>Данни на Reuters показват, че купувачът на лота е само един инвеститор, който е придобил акциите при намаление от 11% спрямо тяхната стойност след края на търговията в сряда.</p>
      <p>Това не е първия път, в който акции на "Газпром" се продават чрез нейно дъщерно дружество. През юли компанията изтъргува 2,9-процентен дял, срещу което набра 2,2 млрд. долара. Купувачът отново беше един, припомнят от Oilrpice.com.</p>
      <p>Тези сделки ще се отразят позитивно и на компанията, и на Московската фондова борса в краткосрочен план, защото показва интерес към руските компании и увеличава дела на "Газпром" на тържището, смята анализаторът от Промсвязьбанк Михаил Подубски.</p>
      <p>Все пак повече от 50% от капитала на "Газпром" е държавна собственост, а за много анализатори компанията е маша на руската външна политика.</p>
    </article>
  </body>
</html>