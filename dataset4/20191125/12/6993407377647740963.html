<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/donbas-realii-zbroya-snayperiv/30289564.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T12:00:16+00:00"/>
    <meta property="og:title" content="Радянська або новітня зброя – з якою зброєю воюють українські снайпери?"/>
    <meta property="og:description" content="З якою гвинтівкою воюють українські снайпери на Донбасі замість СГД?"/>
  </head>
  <body>
    <article>
      <h1>Радянська або новітня зброя – з якою зброєю воюють українські снайпери?</h1>
      <address><time datetime="2019-11-25T12:00:16+00:00">25 Nov 2019, 12:00</time> by <a rel="author" href="https://www.radiosvoboda.org/author/%D1%80%D0%BE%D0%BC%D0%B0%D0%BD-%D0%BF%D0%B0%D0%B3%D1%83%D0%BB%D0%B8%D1%87/qrotq_" target="_blank">Роман Пагулич</a></address>
      <p><b>Українська армія відмовляється від снайперської гвинтівки Драгунова </b>–<b> зброї, яка з’явилася в радянській армії понад пів століття тому. Вже близько року ЗСУ отримують українську заміну СГД </b>–<b> гвинтівку UAR-10. Як у зв’язку з цим змінилася підготовка бійців? Що вони кажуть про зброю, і яка існує найбільша проблема для українських снайперів зараз? Розбиралися журналісти спеціального проєкту Радіо Свобода «Донбас.Реалії».</b></p>
      <figure>
        <iframe src="https://www.youtube.com/embed/HA4vZU-hWAA" width="640" height="360" data-service="Youtube" scrolling="no"/>
      </figure>
      <p>Снайперська гвинтівка Драгунова, або СГД – радянська зброя, виготовлена в кінці 50-х – на початку 60-х років. Саме з нею на початку війни воювали снайпери в українській армії. Гвинтівці вже більш ніж пів століття.</p>
      <p>«Ми починали з того, що СГД – це повне сміття, з яким воювати не можна. Пройшли рік імпортних гвинтівок, перегляду всього цього і повернулися до того, що, все-таки, СГД на сьогодні – це реалії», – так про цю гвинтівку говорив співзасновник волонтерських організацій Combat-UA <b>Павло Кащук</b> у 2015 році.</p>
      <p>У 2015 в інтерв’ю Радіо Свобода Павло Кащук розповідав про додаткові курси підготовки армійських снайперів і про спроби поліпшити штатну радянську зброю стрільців за допомогою волонтерів фонду Combat-UA. Встановлювали в тому числі так званий глушник, приціл і сошки (підставка для вогнестрільної зброї – ред.).</p>
      <figure>
        <img src="https://gdb.rferl.org/5B558CE5-8AEA-455A-AAF3-3117842C0598.jpg"/>
        <figcaption>Павло Кащук, співзасновник волонтерських організацій Combat-UA</figcaption>
      </figure>
      <p>«За 12 тисяч гривень ми отримуємо істотно поліпшену гвинтівку, яка може стріляти ввечері, яка може стріляти значно точніше, стріляє тихіше, тобто, безпека стрілка – передусім для нас у цій війні, не так як було в Радянському Союзі – вона дозволяє істотно збільшити ефективну дальність. Тобто ту дальність, до якої снайпер може впевнено вразити ціль із 1-2 пострілів», – казав Павло Кащук.</p>
      <p>Тоді зусилля волонтерів військове командування не підтримало. Крім того, вже у 2015 році почалися проблеми зі спеціальними патронами для СГД – ними активно стріляли з кулеметів, тож виник дефіцит.</p>
      <p>«СГД зі старим кулеметним набоєм, бо снайперських набоїв у нас так само, як і СГД, практично не залишилося. Виробництва їхнього в нас теж немає», – каже інструктор зі снайпінгу фонду «Повернись живим» <b>Руслан Шпакович</b>.</p>
      <h3>Військовий: СГД,​ взагалі, хороша – ​на короткі дистанції</h3>
      <p>І, все ж, СГД все ще залишаються в руках українських військових на передовій. Рідна 4-кратна оптика, трохи поржавілий стовбур – гвинтівці бійця з позивним «Дикий» – трохи більше ніж 30 років. Каже, некулеметні патрони у нього є.</p>
      <figure>
        <img src="https://gdb.rferl.org/E489AFCF-D587-4F33-980D-CF9B7B455D29.jpg"/>
        <figcaption>Військовослужбовець ЗСУ з позивним «Дикий», Донбас, 2019 рік</figcaption>
      </figure>
      <aside>700 метрів – ефективно<cite>«Дикий»</cite></aside>
      <p>«Гвинтівка як зброя, взагалі, хороша – на середні, короткі дистанції. До 700 метрів працювати можна навіть зі штатною оптикою. Якщо вмілі руки – можна спокійно в грудну мішень. Тобто 700 метрів – ефективно», – каже військовослужбовець ЗСУ з позивним «Дикий».</p>
      <p>Під час підготовки в навчальних центрах від цієї зброї теж не відмовилися, але приділяють їй набагато менше часу. Наприклад, у школі снайперів навчального центру «Десна» навчають вже по-іншому.</p>
      <p>«3 місяці – це базова підготовка снайпера. Це ми готуємо базового снайпера, який, у принципі, може виконувати завдання на полі бою. Зараз дуже багато на полі бою снайперів-професіоналів і з російської сторони – і вони готують своїх снайперів. Тому нам потрібно більше готувати. Всі, хто не проходять, зазвичай це 50% із тих, хто приїхали, – одразу їдуть додому», – розповідає інструктор зі снайпінгу навчального центру «Десна» з позивним «Джонні».</p>
      <h3>Українська гвинтівка​: UAR-10</h3>
      <p>Основну підготовку бійці тепер проходять з українськими гвинтівками UAR-10, якими і замінюють СГД. Бійці отримують зброю в навчальному центрі і з цієї ж гвинтівкою відправляються в частину або на війну.</p>
      <p>«Там інші балістичні характеристики зброї, інша балістика польоту кулі і треба це враховувати, треба вивчати. За весь курс більше тисячі набоїв вони можуть вистріляти», – каже інструктор по снайпінгу «Джонні».</p>
      <figure>
        <iframe src="https://www.youtube.com/embed/_TxdHLkcfRo" width="640" height="360" data-service="Youtube" scrolling="no"/>
      </figure>
      <p>Обидві гвинтівки – напівавтоматичні. Замість радянського патрона 7.62х54 у UAR-10 – «натівський» калібр 308. Відстань ефективної стрільби – 800 метрів, але оптика у заміни більш сучасна і потужна. Так само в комплекс відразу входить те, чого в СГД не було – сошки і глушник.</p>
      <p>«Наші гвинтівки мають кучність не більше однієї кутової хвилини. Це трошки менше ніж 3 сантиметри на 100 метрів. Для порівняння, СГД має мінімум в два рази більшу кучність. Я не кажу, що це погано, але це не задовольняє на сьогоднішній день вимоги до цих комплексів», – зауважує представник компанії UKROP, яка виробляє нову UAR-10 <b>Андрій Орєшин</b>.</p>
      <figure>
        <img src="https://gdb.rferl.org/A72B3CF4-98C2-4CF1-826C-26C62E470A9B.jpg"/>
        <figcaption>Українська гвинтівка UAR-10 у навчальному центрі «Десна»</figcaption>
      </figure>
      <p>Гвинтівка розроблялася спеціально для української армії на базі американської платформи AR-10. У 2017-му зброя офіційно закінчила всі випробування і вже близько року тривають поставки у війська. Паралельно виробник гвинтівки почав виробляти боєприпаси в 308-му калібрі, які до цього в Україні не робили. Комплексів армії треба кілька тисяч.</p>
      <p>«Спочатку почали отримувати цю зброю сили спецоперацій, а зараз піхотні підрозділи, ДШВ (десантно-штурмові війська – ред.) і так далі. З’явиться досвід використання. Напевно, будуть якісь недоліки, але вони, з часом, будуть усуватися. Принаймні це український виробник. Ця гвинтівка більше для марксменів (піхотних снайперів – ред.). Це гвинтівка для стрільби до 600-800 метрів, але дуже якісної стрільби», – каже інструктор зі снайпінгу фонду «Повернись живим» Руслан Шпакович.</p>
      <h3>«Вона виправдала свої очікування​»​ –​ бійці</h3>
      <p>Але гвинтівки в калібрі 308, як і боєприпаси до них, на фронті в ходу вже кілька років – їх возили волонтери, а боєприпаси доставляють і зараз. Снайпери досить давно користуються цивільною версією UAR-10 – Z-10.</p>
      <p>«Надали нам для тестування дану модель. Ми її тестували, і вона виправдала свої очікування. Навіть більше, ніж того хотілося, оскільки деякі стрілки були здатні вражати цілі на 1100 метрів», – розповіла «Донбас.Реалії» снайперська пара Збройних сил України.</p>
      <figure>
        <img src="https://gdb.rferl.org/B2FE128D-2D26-40CE-AE34-77A381BD5913.jpg"/>
        <figcaption>Бійці ЗСУ, які працюють удвох як снайперська пара на Донбасі</figcaption>
      </figure>
      <p>Але, все ж, 308 калібр – не основний у роботі снайперських пар, розповідають бійці, які зараз перебувають на Донбасі. Відстані на різних ділянках фронту коливаються від ста метрів до двох із половиною кілометрів і перший номер, як правило, використовує гвинтівки калібру 338 Lupua Magnum.</p>
      <p>«338 – в основному, це болтові гвинтівки, точніші, вони здатні вражати цілі на далекі дистанції. 308 – це напівавтомат. Її максимальна стрілянина – це до 1000 метрів. Оскільки вона напівавтоматична, вона добре прикриває самого стрілка, основного, тобто першого номера. В роль другого номера входить коригування вогню і виявлення мети – він оснащений більш потужною трубою бачення і в той же час, у його обов’язки входить прикриття вогневої точки – відповідно, позицій снайперської пари», – продовжують бійці ЗСУ, які працюють удвох як снайперська пара на Донбасі.</p>
      <p>Заміна СГД новими снайперськими гвинтівками триватиме кілька років. У той же час, боєприпаси для більш потужних болтових гвинтівок необхідні українській армії вже зараз. Як кажуть самі бійці – це проблема, якій немає кінця. Поки ж її вирішують за допомогою волонтерів і своїми руками.</p>
      <p>ДИВІТЬСЯ ПОВНИЙ ВИПУСК ПРОГРАМИ «ДОНБАС.РЕАЛІЇ»:</p>
      <figure>
        <iframe src="https://www.youtube.com/embed/ASMOg2xD0IU" width="640" height="360" data-service="Youtube" scrolling="no"/>
      </figure>
    </article>
  </body>
</html>