<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780829/%D8%B1%D9%88%D8%AD%D8%A7%D9%86%DB%8C%D9%88%D9%86-%D9%85%D8%B3%D8%AA%D9%82%D8%B1-%D8%AA%D9%88%D8%B3%D8%B9%D9%87-%D9%81%D8%B1%D9%87%D9%86%DA%AF-%D8%AF%DB%8C%D9%86%DB%8C-%D8%B1%D8%A7-%D8%B3%D8%B1%D8%B9%D8%AA-%D9%85%DB%8C-%D8%A8%D8%AE%D8%B4%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:55:37+00:00"/>
    <meta property="og:title" content="مدیرکل تبلیغات اسلامی استان همدان: روحانیون مستقر توسعه فرهنگ دینی را سرعت می بخشند"/>
    <meta property="og:description" content="همدان - مدیرکل تبلیغات اسلامی همدان بابیان اینکه ایجاد وحدت در بین اهالی روستا و منطقه تبلیغی از بارزترین وظایف یک روحانی مستقر است، گفت: روحانیون مستقر توسعه فرهنگ دینی را سرعت می بخشند."/>
  </head>
  <body>
    <article>
      <h1>مدیرکل تبلیغات اسلامی استان همدان: روحانیون مستقر توسعه فرهنگ دینی را سرعت می بخشند</h1>
      <address>
        <time datetime="2019-11-25T12:55:37+00:00">25 Nov 2019, 12:55</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام محمدهادی نظیری ظهر دوشنبه به اتفاق رئیس تبلیغات اسلامی شهرستان همدان و فرمانده سپاه قهاوند با روحانی مستقر در روستای «هیزج» بخش قهاوند در سالروز ۴۰ سالگی تاسیس بسیج دیدار کرد.</p>
      <p>حجت الاسلام محمدهادی نظیری در این دیدار گفت: مبلغان جوانان به عنوان قشر فعال، بانشاط و نیرومند از ظرفیت و قابلیت بالایی در امر تبلیغ برخوردارند و می توانند در ابعاد فرهنگی، اجتماعی، اقتصادی و سیاسی نقش آفرین باشند.</p>
      <p>وی تاکید کرد: روحانیون مستقر در روستاها در راستای توسعه اسلامی نقش تاثیرگذاری در عرصه‌های زندگی و اجتماع ایفا می‌کنند.</p>
      <p>وی با اشاره به اهمیت نقش روحانیون در زندگی فردی و اجتماعی اظهار کرد: معاشرت و ارتباط روحانی با مردم در ارتقاء فرهنگ دینی، بهبود زندگی اجتماعی و توسعه فعالیت‌های فرهنگی و دینی مردم تأثیر بسزایی دارد.</p>
      <p>مدیر کل تبلیغات اسلامی همدان ایجاد وحدت در بین اهالی روستا و منطقه تبلیغی را از بارزترین وظایف یک روحانی عنوان کرد و یادآور شد: اتحاد و وحدت از فاکتورهای مهم پیشرفت و تعالی جامعه اسلامی محسوب می‌شود.</p>
      <p>حجت الاسلام محمدهادی نظیری  افزود: انبیاء و اولیای الهی با تبلیغ دین و ارزش‌های دینی هدایت و سعادت انسان را دنبال کرده اند چنان‌که خداوند تنها رسالت پیامبران را تبلیغ می‌داند و پیامبر وظیفه‌ ای جز رسانیدن پیام الهی ندارد.</p>
      <p>وی با تاکید بر اینکه امروزه تبلیغ دین اسلام به منزله قرار گرفتن در جایگاه رفیع انبیای الهی در راستای تبلیغ دین و نشر آن است، گفت: در غیر این‌ صورت آثار این حرکت عظیم الهی از میان مردم رخت برمی‌بندد و غبار فراموشی بر آموزه های اسلامی می نشیند.</p>
      <p>در ادامه وی ضمن تقدیر و تشکر از حجت الاسلام کاشفی روحانی مستقر روستای «هیزج» افزود: اولین و مهم ترین وظیفه مبلغان راستین، انتقال دانش، تجربه، عقیده، فکر و نگرش اسلامی و نوسازی و دگرگونی در باورهای فرهنگی و فرهنگ سازی است.</p>
    </article>
  </body>
</html>