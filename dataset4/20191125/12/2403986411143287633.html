<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_telegram_zyavivsya_noviy_kanal_biliy_litsar_shho_tam_bude_n1238936"/>
    <meta property="og:site_name" content="24 Канал"/>
    <meta property="article:published_time" content="2019-11-25T12:02:00+00:00"/>
    <meta property="og:title" content="У Telegram з'явився новий канал &quot;Білий лицар&quot;: що там буде"/>
    <meta property="og:description" content="У месенджері Telegram з'явився новий анонімний канал &quot;Білий лицар&quot;."/>
  </head>
  <body>
    <article>
      <h1>У Telegram з'явився новий канал "Білий лицар": що там буде</h1>
      <address>
        <time datetime="2019-11-25T12:02:00+00:00">25 Nov 2019, 12:02</time>
      </address>
      <p>
        <b>У месенджері Telegram з'явився новий анонімний канал "Білий лицар".</b>
      </p>
      <p>Судячи з назви, він буде альтернативою "Темному лицареві", що прославився "зливами" нібито внутрішньопартійних секретів "Слуги народу". Підписникам "<a href="https://t.me/whiteknightua/2">Білого лицаря</a>" обіцяють "всю правду про слуг народу і монобільшість". <a href="https://t.me/whiteknightua/2">Уточнюється</a>, що канал публікуватиме позитивні новини, щоб "прості люди розуміли, що відбувається і чому слуг безбожно мочать". Також зазначається, що канал створений у зв'язку з тим, що в інформпросторі з'явилося багато негативу проти пропрезидентської партії.</p>
      <p>Одне з перших повідомлень каналу присвячене проєкту закону № 2047-д, що ліквідує так звані майданчики Яценка – посередницькі структури, які заробляють на передачі інформації від оцінювачів нерухомості до єдиної бази. ЗМІ пов'язують їх з народним депутатом Антоном Яценком. При підготовці до другого читання до законопроєкту подали понад 1 тис. поправок, очевидно, щоб затягнути його розгляд.</p>
      <p>"Слуги" проголосували на комітеті пустити його в залу, але тут різні "темні лицарі" прибігли і подали 1000 правок до закону, щоб підтримати товариша Яценка та його майданчики – мільйон на день як-не-як заробляють", – <a href="https://t.me/whiteknightua/4">йдеться</a> у повідомленні.</p>
      <p>Далі "Білий лицар" наводить список депутатів, які запропонували зміни, і зазначає кількість поправок. Так, Тетяна Плачкова з ОПЗЖ внесла 143 поправки, Степан Кубів з "Європейської Солідарності" – 118, позафракційний Олександр Ковальов – 95. Антон Яценко запропонував 7 правок. Загалом у списку 11 представників депутатського корпусу.</p>
      <p>"От і робіть висновки, хто з них у темі, а хто в темі і в долі", – пише "Білий лицар".</p>
      <p>Він також обіцяє, що після того, як канал збере 500 підписників, буде оприлюднено інформацію про те, хто зі "слуг народу" підіграє Яценку. "Викривач" підкреслює, що його докази будуть "неспростовними фактами", які легко перевірити за допомогою вторинних джерел.</p>
      <p>Як відомо, раніше навколо законопроєкту № 2047-д виник скандал: низка депутатів зі "Слуги народу", що входять у парламентський комітет з питань фінансів, податкової та митної політики, відмовилися підтримати цей законопроєкт. Президент зажадав від них пройти поліграф, щоб встановити, чи мав місце підкуп.</p>
    </article>
  </body>
</html>