<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780780/%D8%A7%D8%AC%D8%B1%D8%A7%DB%8C-%D9%87%D9%85%D9%87-%D8%A7%D8%AD%DA%A9%D8%A7%D9%85-%D8%B5%D8%A7%D8%AF%D8%B1%D9%87-%D8%AC%D9%87%D8%AA-%D8%B1%D9%81%D8%B9-%D8%AA%D8%B5%D8%B1%D9%81-%D8%A7%D8%B2-%D8%A7%D8%B1%D8%A7%D8%B6%DB%8C-%D9%85%D9%84%DB%8C-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:29:36+00:00"/>
    <meta property="og:title" content="مدیرکل منابع طبیعی استان تهران خبرداد؛ اجرای همه احکام صادره جهت رفع تصرف از اراضی ملی تا پایان سال"/>
    <meta property="og:description" content="تهران- مدیرکل منابع طبیعی و آبخیزداری استان تهران گفت: در تلاش هستیم با تعامل با دستگاه قضایی تا پایان سال جاری تمامی احکام صادره مبنی بر رفع تصرف از اراضی ملی را به مرحله اجرا در آوریم."/>
  </head>
  <body>
    <article>
      <h1>مدیرکل منابع طبیعی استان تهران خبرداد؛ اجرای همه احکام صادره جهت رفع تصرف از اراضی ملی تا پایان سال</h1>
      <address>
        <time datetime="2019-11-25T12:29:36+00:00">25 Nov 2019, 12:29</time>
      </address>
      <p>به گزارش <a href="https://www.mehrnews.com/">خبرنگار مهر</a>، احمد طاهری عصر دوشنبه در جلسه ای که به منظور بررسی مسائل و مشکلات بخش های حقوقی و یگان حفاظت و با هدف بهبود و ارتقای وضعیت حفاظت از عرصه های ملی تشکیل شده بود طی سخنانی اظهار داشت: مهم ترین وظیفه مجموعه منابع طبیعی موضوع حفاظت از اراضی ملی است که بر همین اساس ضرورت ایجاب می کند تا علاوه بر تعامل موثر با دستگاه قضائی، ادارات منابع طبیعی شهرستان ها نیز از انسجام و هماهنگی خوبی برخوردار باشند.</p>
      <p>وی ادامه داد: از آنجائی که بیشترین فعالیت های اجرائی در سطح شهرستان ها انجام می شود لازم است در امر حفاظت بهتر از عرصه های ملی هماهنگی چهارجانبه بین مسئولان منابع طبیعی شهرستان، یگان، حقوقی و بخش مهندسی و نقشه برداری برقرار باشد تا با هماهنگی هرچه بیشتر شاهد مشکلی در روند حفاظت از اراضی ملی نباشیم.</p>
      <p>این مسئول منابع طبیعی استان تهران با تأکید بر اینکه موضوع حفاظت از عرصه های ملی تعطیل بردار نیست اظهار داشت: حفاظت از اراضی ملی و منابع طبیعی باید به صورت شبانه روزی و حتی در روزهای تعطیل با جدیت انجام شود.</p>
      <p>طاهری تصریح کرد: شهرستان ها باید اقدامات حفاظتی در قالب اکیپ های گشت و مراقبت را در اولویت کاری خود قرار دهند و با استفاده بهینه از امکانات و تجهیزات موجود پوشش حفاظتی مطلوبی را برای تمامی عرصه های ملی ایجاد کنند.</p>
      <p>مدیرکل منابع طبیعی و آبخیزداری استان تهران اذعان داشت: مصمم هستیم با تعامل خوبی که با دستگاه قضائی وجود دارد تا پایان سال جاری تمامی احکام صادره مبنی بر رفع تصرف از اراضی ملی را به مرحله اجرا در آوریم.</p>
      <p>لازم به ذکر است که در این جلسه علاوه بر معاونین، فرمانده یگان حفاظت منابع طبیعی و برخی از روسای ادارات ستادی اداره کل منابع طبیعی و آبخیزداری استان تهران، مدیران، مسئولان و کارشناسان حقوقی، فرماندهان یگان حفاظت منابع طبیعی و مسئولان بخش های مهندسی ادارات منابع طبیعی و آبخیزداری شهرستان های استان تهران نیز حضور داشتند.<br/>گفتنی است در این جلسه برای رفع برخی مسائل و مشکلات مطروحه بحث و گفت و گو بعمل آمد و راهکارهای مناسب نیز ارائه گردید.</p>
    </article>
  </body>
</html>