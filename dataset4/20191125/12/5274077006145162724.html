<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419172"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T12:44:00+00:00"/>
    <meta property="og:title" content="בנט: לנקות את האוויר המורעל"/>
    <meta property="og:description" content="שר הביטחון נפתלי בנט בטקס הזיכרון לחללי מבצע קדש, &quot;לא רק אויבינו מאיימים עלינו. יש לנו גם איום מבפנים - רוח הפלגנות והקיטוב&quot;."/>
  </head>
  <body>
    <article>
      <h1>בנט: לנקות את האוויר המורעל</h1>
      <address><time datetime="2019-11-25T12:44:00+00:00">25 Nov 2019, 12:44</time> by <a rel="author">עדו בן פורת</a></address>
      <p>שר הביטחון, נפתלי בנט, השתתף בצהריים (שני) בטקס הזיכרון השנתי לחללי מבצע קדש בהר הרצל, בו השתתף גם נשיא המדינה, ראובן (רובי) ריבלין ובכירים נוספים. השר נשא דברים והניח זר לזכר הנופלים.</p>
      <p>בנאומו התייחס בנט להלך הרוח הציבורי בעת האחרונה ואמר, "לא רק אויבינו מבחוץ מאיימים עלינו, אלא יש לנו גם איום מבפנים - רוח הפלגנות והקיטוב. אין אויב בעולם שמסוגל לפגוע בנו כמו שהמלחמות בינינו פוגעות בנו".</p>
      <p>"אנו עומדים בפני שבועות קשים, ויהיו אשר יהיו תוצאותיהם, צריך לנקות את האוויר המורעל שאנו נושמים. הנופלים שלזכרם אנו עורכים טקס זה ראויים לכך, הוסיף בנט.</p>
      <p>בהקשר למתיחות הביטחונית ולאירועי השבועיים האחרונים, אמר בנט, "מפת המזרח התיכון השתנתה, אבל האיומים נותרו, אף שחלקם שינו את פניהם. לאויבינו ברור שאנו נגיב לכל ניסיון למנוע מאיתנו לחיות. ברור להם שהתגובה שלנו תהיה מדויקת מאוד - וכואבת מאוד".</p>
      <p>"את הדברים האלה אני מכוון לא רק למי שמבקש את נפשנו בזירה הדרומית, אלא גם בצפון. צה״ל ימשיך לעמוד בנחישות מול איומים מקרוב ומרחוק. נעמוד איתנים, בתבונה, בתעוזה, ובאמצעים החדישים ביותר שיש בידינו מול כל הסכנות והאיומים", הוסיף שר הביטחון.</p>
    </article>
  </body>
</html>