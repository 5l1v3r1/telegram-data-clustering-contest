<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/na-bencinskem-servisu-slekli-avtomobil"/>
    <meta property="og:site_name" content="Primorske novice"/>
    <meta property="article:published_time" content="2019-11-25T12:37:51+00:00"/>
    <meta property="og:title" content="Na bencinskem servisu “slekli” avtomobil"/>
    <meta property="og:description" content="Lucijčan je v soboto popoldan prijavil, da so mu na bencinskem servisu Jagodje s parkiranega in neregistriranega vozila, naloženega na prikolico, ukradli žaromete, zračno blazino in pnevmatike."/>
  </head>
  <body>
    <article>
      <h1>Na bencinskem servisu “slekli” avtomobil</h1>
      <address><time datetime="2019-11-25T12:37:51+00:00">25 Nov 2019, 12:37</time> by <a rel="author">Spletno uredništvo</a></address>
      <p>
        <b>Lucijčan je v soboto popoldan prijavil, da so mu na bencinskem servisu Jagodje s parkiranega in neregistriranega vozila, naloženega na prikolico, ukradli žaromete, zračno blazino in pnevmatike.</b>
      </p>
      <figure>
        <img src="https://static.primorske.si/foto/highres/gnweb/721124_policija-avto3.jpg"/>
        <figcaption>Foto: Daniel Novakovic/STA</figcaption>
      </figure>
      <p><b>PRIMORSKA</b> &gt; Koprski policisti so v petek obravnavali nasilje v družini. Moškemu, ki je bil nasilen in je grozil, sledi kazenska ovadba, izrekli so mu tudi ukrep prepovedi približevanja.</p>
      <h3>Pijan za volanom</h3>
      <p>V petek nekaj minut pred polnočjo so policisti v Izoli ustavili 66-letnega voznika osebnega avtomobila, ki mu je alkotest pokazal 0,80 miligrama alkohola v litru izdihanega zraka. Odvzeli so mu vozniško dovoljenje in mu odredili pridržanje. Sledi obdolžilni predlog.</p>
      <h3>Goste nadlegoval pijan moški</h3>
      <p>Goste v izolskem lokalu je v soboto dopoldne nadlegoval pijan moški. 63-letnemu domačinu so policisti odredili pridržanje, saj s kršitvami po prihodu policistov na kraj ni prenehal, nadaljeval je z vpitjem, žalitvami in agresivnim vedenjem. Sledi mu plačilni nalog.</p>
      <h3>Natakarska denarnica je izpuhtela</h3>
      <p>V lokalu v središču Kopra je v soboto nekdo izkoristil nepazljivost zaposlene in izza točilnega pulta ukradel natakarsko denarnico z gotovino. Policisti intenzivno zbirajo informacije.</p>
      <h3>Iz avta ukradli denar in dokumente</h3>
      <p>Na počivališču Ravbakomanda je državljanka Švice prijavila, da ji je nekdo iz vozila, ki je bilo najverjetneje odklenjeno, ukradel torbico, v kateri je imela 1600 evrov, bančne kartice in dokumente.</p>
      <h3>Nahrbtnika ni bilo več</h3>
      <p>V enem od lokalov v Portorožu je nekdo gostji ukradel nahrbtnik z osebnimi predmeti, ki ga je obesila na stol.</p>
      <h3>Iz blagajne izmaknil denar</h3>
      <p>Prodajalka iz trgovine na Škofijah je v soboto zvečer prijavila goljufijo. Moški, visok okoli 180 centimetrov, suhe postave, temnejše polti, z očali, oblečen v dolg temen plašč in temnejše hlače, jo je pri menjavi denarja zmedel in ji iz blagajne izmaknil 200 evrov.</p>
      <h3>Lastnik hiše pregnal vlomilca</h3>
      <p>V vasi Parje pri Pivki je v soboto zgodaj zvečer nekdo poskušal vlomiti v hišo. Lastnik je slišal, da se na hodniku nekaj dogaja, in je storilca presenetil, ko je prižgal luč. Storilec je nato zbežal s kraja.</p>
      <h3>Vlomilci na pohodu</h3>
      <p>V Izoli je nekdo vlomil v stanovanje, ga premetal, zatem pa odnesel zlatnino.</p>
      <p>Vlomili so tudi v vasi Selce pri Pivki in lastnikom ukradli nekaj kosov zlatega nakita. Policisti so obravnavali še vlom v bližnji vasi Koče, kjer so ukradli 100 evrov.</p>
      <p>Nekdo je vlomil v hišo v Pradah. Preiskal je vse prostore, zatem pa ukradel gotovino, več kosov dražjih oblačil, nekaj dražjih ročnih ur in tablični računalnik.</p>
      <h3>Z avtom končal pod cesto</h3>
      <p>V soboto ob 23.23 so policiste obvestili, da je na cesti Golac - Obrov, en kilometer pred Obrovom, osebni avto pod cesto, v njem pa je ena oseba. Policisti so na kraju ugotovili, da je bil v prometni nesreči sam udeležen 66-letni voznik, ki ni bil poškodovan, odklonil pa je preizkus alkoholiziranosti in strokovni pregled. Sledi mu obdolžilni predlog.</p>
      <h3>Pretepal je žensko</h3>
      <p>Ob 23.40 so domačini policiste obvestili o nasilju v Kopru. Policisti so na kraju ugotovili, da je moški pretepal žensko, v to pa so se vpletli tudi drugi družinski člani. Kršitelja, ki se ni umiril niti po prihodu policistov, so pridržali, po zaključenih vseh policijskih postopkih mu sledi tudi kazenska ovadba za nasilje v družini, nasilništvo in povzročitev lažje telesne poškodbe.</p>
      <h3>Bivši partnerki grozil s smrtjo</h3>
      <p>Koprski policisti so v nedeljo obravnavali nasilje v družini. Moškemu, ki je bivši partnerki grozil s smrtjo, so izrekli ukrep prepovedi približevanja, sledi mu kazenska ovadba.</p>
      <h3>Vlomilec odnesel računalnik in denar</h3>
      <p>V Kopru je nekdo vlomil v stanovanje. Lastnici je ukradel prenosni računalnik znamke fujitsu in denar.</p>
      <h3>Ukradel denarnico in varilni maski</h3>
      <p>Na Briču je nekdo v nedeljo popoldan vlomil v kontejner, iz katerega je ukradel denarnico z dokumenti in gotovino ter dve varilni maski. Lastnik je oškodovan za 1350 evrov.</p>
      <h3>Na tekme ne bosta smela</h3>
      <p>V Sežani je bila v nedeljo nogometna tekma, ki se je odvila brez posebnosti, v Kopru pa je bila rokometna tekma, na kateri so policisti dvema navijačema izrekli prepoved udeležbe na tekmah.</p>
      <h3>Ilegalne migracije</h3>
      <p>Na območju Policijske uprave Koper so policisti od petka od 6. ure do ponedeljka 6. ure obravnavali 42 oseb, ki so nedovoljeno prestopile državno mejo med Hrvaško in Slovenijo. Piranski policisti so obravnavali 16 oseb, bistriški 15, kozinski osem, policisti policijske postaje za izravnalne ukrepe Koper pa tri, ki so jih vračali italijanski varnostni organi. 16 oseb (vsi iz Policijske postaje Piran) je zaprosilo za mednarodno zaščito. Policijski postopki še potekajo.</p>
      <p>V nedeljo ob 22. uri so policisti ustavili VW polo, ki ga je vozil 52-letni Hrvat, v vozilu pa sta bila še dva potnika, Turek in Afganistanec. Postopki še potekajo.</p>
      <p>Policisti so skupaj obravnavali 23 Turkov, enajst Irancev, pet Afganistancev in tri Maročane.</p>
    </article>
  </body>
</html>