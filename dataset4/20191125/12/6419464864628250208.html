<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/mia-akomi-synainesi/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T12:51:34+00:00"/>
    <meta property="og:title" content="Μια ακόμη συναίνεση"/>
    <meta property="og:description" content="Στο νέο μετεκλογικό τοπίο «εισέβαλε» ξαφνικά η πολιτική συναίνεση, αρχής γενομένης από την κυβερνητική πρωτοβουλία για την ψήφο των αποδήμων. Η αυριανή συζή"/>
  </head>
  <body>
    <article>
      <h1>Μια ακόμη συναίνεση</h1>
      <address>
        <time datetime="2019-11-25T12:51:34+00:00">25 Nov 2019, 12:51</time>
      </address>
      <p>Στο <b>νέο μετεκλογικό τοπίο</b> «εισέβαλε» ξαφνικά η <a href="https://neaselida.gr/tag/synainesi/"><b>πολιτική συναίνεση</b></a>, αρχής γενομένης από την κυβερνητική πρωτοβουλία για την <b>ψήφο των αποδήμων</b>.</p>
      <p>Η συζήτηση σε επίπεδο πολιτικών αρχηγών στη <a href="https://neaselida.gr/tag/vouli-ton-ellinon/"><b>Βουλή</b></a> για τη <b>Συνταγματική Αναθεώρηση</b> ανοίγει τον δρόμο για ευρύτερες πολιτικές συγκλίσεις, αφήνοντας στη λήθη σκηνές και ρητορικές ακραίας πόλωσης τον καιρό των μνημονίων.</p>
      <p>Αυτή η νέα πολιτική πρακτική μικραίνει την απόσταση της<b> Ελλάδας</b> από τα πολιτικά ήθη του σύγχρονου δυτικού -κι ευρωπαϊκού- κόσμου, αυξάνοντας τους βαθμούς αισιοδοξίας αναφορικά με τη νηφαλιότητα και την ωριμότητα της εγχώριας πολιτικής τάξης.</p>
      <p>Είναι ένα πρώτο αποφασιστικό βήμα, αλλά σε καμία περίπτωση δεν επιτρέπεται να είναι το τελευταίο.</p>
      <p>Δεν επιτρέπεται, γιατί η ίδια η<b> ελληνική κοινωνία</b> δεν το επιτρέπει, φέρνοντας στην κορυφή των προβλημάτων που την απασχολούν τη διαχείριση της προσφυγικής – μεταναστευτικής κρίσης.</p>
      <p>Οι ροές αυξάνονται, οι κρατικές πρόνοιες επείγουν. Κυρίως όμως επείγει η <b>υπέρβαση μικροπολιτικών σκοπιμοτήτων</b> και <b>πολιτικών στεγανών</b>.</p>
      <p>Και, παράλληλα, επιβάλλεται το πολιτικό προσωπικό συλλήβδην να αρθεί στο ύψος των περιστάσεων, διατυπώνοντας ενιαία πρόταση με ηχηρή φωνή απέναντι στα ευρωπαϊκά και διεθνή κέντρα λήψης αποφάσεων. <b>Χωρίς λαϊκισμό</b> αλλά και <b>χωρίς φόβο</b>.</p>
      <p>Μια κοινή εθνική πρωτοβουλία για μια λύση αξιοπρεπή, δίκαιη και επωφελή για την <b>Ελλάδα</b>, η οποία επιβαρύνεται πρώτη από το πρόβλημα, είναι τώρα πιο αναγκαία από ποτέ.</p>
      <p>Όποιος ανοίξει τον δρόμο ανοίγει παράθυρο για το μέλλον του.</p>
      <p>Διαφορετικά, οι ροές θα περάσουν πάνω από το <b>παρόν πολιτικό προσωπικό</b>, αναζητώντας τους επόμενους.</p>
      <p>
        <b>Δημοσιεύτηκε στο φύλλο 129 της «Νέας Σελίδας» την Κυριακή 24 Νοεμβρίου 2019.</b>
      </p>
      <related>
        <a href="https://neaselida.gr/efimerida/klironei-gia-proedro-tis-dimokratias/"/>
        <a href="https://neaselida.gr/politiki/to-fantasma-ton-eklogon-xorkizei-tin-amfisvitisi-tsipra/"/>
      </related>
    </article>
  </body>
</html>