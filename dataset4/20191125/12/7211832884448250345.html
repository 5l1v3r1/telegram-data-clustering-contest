<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607354"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T12:17:00+00:00"/>
    <meta property="og:title" content="อนุทินยันสธ.หนุนแบนสารพิษ วอนทุกฝ่ายตัดสินใจยึดประโยชน์ประชาชน"/>
    <meta property="og:description" content="ชัดเจนอีกรอบ ! &quot;อนุทิน&quot; ยัน สธ.หนุนแบนสารพิษ วอนทุกฝ่ายตัดสินใจเดินหน้าบนประโยชน์ของประชาชนเป็นหลัก ไม่มีวาระซ่อนเร้น"/>
  </head>
  <body>
    <article>
      <h1>อนุทินยันสธ.หนุนแบนสารพิษ วอนทุกฝ่ายตัดสินใจยึดประโยชน์ประชาชน</h1>
      <address><time datetime="2019-11-25T12:17:00+00:00">25 Nov 2019, 12:17</time> by <a rel="author">PostToday</a></address>
      <p>ชัดเจนอีกรอบ ! "อนุทิน" ยัน สธ.หนุนแบนสารพิษ วอนทุกฝ่ายตัดสินใจเดินหน้าบนประโยชน์ของประชาชนเป็นหลัก ไม่มีวาระซ่อนเร้น</p>
      <p>จากกรณีที่กรมวิชาการเกษตร เสนอให้การแบนสารพิษ หรือ พาราควอต คลอร์ไพรีฟอส และไกรโฟเซต เลื่อนจากวันที่ 1 ธันวาคม 2562 ไปอีก 6 เดือน หลังจากการทำประชาพิจารณ์ พบว่าประชาชน 75% ยังสนุบสนุนให้ใช้สารเคมีทางการเกษตรต่อไป</p>
      <p>นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า กระทรวงสาธารณสุข มีความชัดเจนเป็นอย่างยิ่งว่า อะไรก็ตามที่เป็นอันตรายต่ิสุขภาพ ไม่สมควรให้ใช้ต่อไป ส่วนเรื่องสารทดแทน เป็นความรับผิดชอบของหน่วยงานอื่น สำหรับกระทรวงสาธารณสุข มีหน้าที่รักษาพยายาบาล ที่ผ่านมา เราเห็นผลกระทบจากการใช้สารพิษที่เลวร้าย ดังนั้น ตัวแทนของกระทรวงฯ ในคณะกรรมการวัตถุอันตรายจึงตัดสินใจแบน</p>
      <p>และถ้าดูภาพรวมของมติคณะกรรมการฯทั้งคณะจะพบว่า ฝ่ายที่แบนมีมากกว่าด้วยสัดส่วน 3 ต่อ 1 ถือว่าชัดเจนแล้วว่าผลออกมาเป็นอย่างไร ส่วนจะเลื่อนไป 6 เดือน ทำได้หรือไม่ อยากให้ไปดูกฎหมาย แต่ขอวิงวอนว่าการจะทำอะไรต่อจากนี้ ขอให้ตั้งอยู่บนประโยชน์สูงสุดของประชาชน เรื่องสุขภาพเป็นเรื่องสำคัญ ขอให้ทุกฝ่ายทำงานบนความซื่อสัตย์ ไม่มีวาระซ่อนเร้น พืชผักผลไม้เป็นเรื่องที่ประชาชนบริโภคทุกวัน ต้องคิด ต้องตัดสินใจกันให้ดี</p>
      <p>"ผมมั่นใจว่าคณะกรรมการวัตถุอันตราย ที่มีมติให้แบน 3 สารพิษ ต่างคิดมาดีแล้ว ส่วนใครที่ยกผลการทำประชาพิจารณ์มาสนับสนุนให้ใช้สารพิษต่อ ผมจะถามกลับว่า ในสภา ซึ่งเป็นตัวแทนของประชาชน ยกมือสนับสนุนให้แบนสารพิษ 423 ต่อ 0 เห็นชอบกับผลการศึกษาของคณะกรรมาธิการพิจารณาผลกระทบการใช้สารเคมีการเกษตร ซึ่งผลการศึกษาระบุชัดว่า ต้องแบนสารพิษ และให้มีการเตรียมความพร้อมประเทศไทย เป็นเกษตรอินทรีย์ 100 % ในปี 2573 เสียงของผู้แทนประชาชนออกมาแบบนี้ แล้วจะเอาอย่างไร ที่สุดแล้ว เรื่องแบนสารพิษจะเดินหน้าไปทางไหน ก็ต้องรอดูการตัดสินใจของคณะกรรมการวัตถุอันตราย"</p>
    </article>
  </body>
</html>