<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189042/"/>
    <meta property="og:site_name" content="Janam TV"/>
    <meta property="article:published_time" content="2019-11-25T12:16:27+00:00"/>
    <meta property="og:title" content="മിഠായിത്തെരുവിലെ വാഹന പരിഷ്‌കരണം; പഠന റിപ്പോര്‍ട്ട് വൈകുന്നതിനെതിരെ വ്യാപാരികളുടെ പ്രതിഷേധം"/>
    <meta property="og:description" content="കോഴിക്കോട്: മിഠായിത്തെരുവ് വാഹന പരിഷ്‌കരണവുമായി ബന്ധപ്പെട്ട ഐ ഐ എമ്മിന്റെ പഠന റിപ്പോര്‍ട്ട് വൈകുന്നതിനെതിരെ വ്യാപാരികളുടെ പ്രതിഷേധം. ഒരു മാസത്തിനകം പഠന"/>
  </head>
  <body>
    <article>
      <h1>മിഠായിത്തെരുവിലെ വാഹന പരിഷ്‌കരണം; പഠന റിപ്പോര്‍ട്ട് വൈകുന്നതിനെതിരെ വ്യാപാരികളുടെ പ്രതിഷേധം</h1>
      <address><time datetime="2019-11-25T12:16:27+00:00">25 Nov 2019, 12:16</time> by <a rel="author">Janam TV Web Desk</a></address>
      <p>കോഴിക്കോട്: മിഠായിത്തെരുവ് വാഹന പരിഷ്‌കരണവുമായി ബന്ധപ്പെട്ട ഐ ഐ എമ്മിന്റെ പഠന റിപ്പോര്‍ട്ട് വൈകുന്നതിനെതിരെ വ്യാപാരികളുടെ പ്രതിഷേധം. ഒരു മാസത്തിനകം പഠന റിപ്പോര്‍ട്ട് കളക്ടര്‍ക്ക് നല്‍കും എന്നായിരുന്നു നേരത്തെ പറഞ്ഞിരുന്നത്. എന്നാല്‍ മൂന്നു മാസം കഴിഞ്ഞിട്ടും റിപ്പോര്‍ട്ട് സമര്‍പ്പിച്ചിട്ടില്ല.</p>
      <p>മിഠായിത്തെരുവില്‍ വാഹന ഗതാഗത്തിന് ഏര്‍പ്പെടുത്തിയ നിയന്ത്രണത്തില്‍ ഇളവ് വരുത്തണം എന്നുള്ള വ്യാപാരികളുടെ തുടര്‍ച്ചയായുള്ള ആവശ്യം പരിഗണിച്ചാണ്  അഭിപ്രായ സര്‍വ്വേ നടത്താന്‍ തീരുമാനിച്ചത്. വ്യാപാരികളുടെ പരാതികളും വ്യാപാര മേഖലയിലെ മാന്ദ്യത്തെ കുറിച്ചും ഐ ഐ എം പഠനം നടത്തിയിട്ടുണ്ട്. എന്നാല്‍ പഠന റിപ്പോര്‍ട്ട് സമര്‍പ്പിക്കാതെ മെല്ലെപോക്ക് തുടരുന്ന സാഹചര്യത്തിലാണ് മിഠായിത്തെരുവിലെ വ്യാപാരികള്‍ പ്രതിഷേധവുമായി രംഗത്തെത്തിയത്.</p>
      <p>നിലവില്‍ രാത്രി 11 മുതല്‍ രാവിലെ 9 മണിവരെയാണ് വാഹനങ്ങള്‍ക്ക് മിഠായിത്തെരുവില്‍ പ്രവേശിക്കാന്‍ അനുമതി ഉള്ളത്. മിട്ടായിത്തെരുവില്‍ നിലവില്‍ കച്ചവടം കുറഞ്ഞ സാഹചര്യമാണെന്നും തെരുവ് കച്ചവടത്തിന് നിയന്ത്രണം വരുത്തണമെന്നും പാര്‍ക്കിംഗ് പ്ലാസയുടെ നിര്‍മ്മാണം അനിവാര്യം ആണെന്നുമാണ് വ്യാപാരികളുടെ പ്രധാന ആവശ്യം. ഒന്നര വര്‍ഷം വാഹനം നിരോധിച്ച് മിഠായിത്തെരുവില്‍ ട്രയല്‍ നടത്തിയിരുന്നു. ഇനി വാഹന ഗതാഗതം അനുവദിച്ച് സ്ഥിതിഗതികള്‍ നിരീക്ഷിക്കണം എന്നും വ്യാപാരികള്‍ ആവശ്യപ്പെട്ടു.</p>
    </article>
  </body>
</html>