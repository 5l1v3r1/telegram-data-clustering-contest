<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/china-ar-fi-incercat-sa-infiltreze-un-deputat-spion-in-australia-acesta-a-murit.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="China ar fi încercat să infiltreze un deputat-spion în Australia. Cum a murit agentul"/>
    <meta property="og:description" content="Autoritățile din Australia investighează o presupusă operațiune a Chinei menită să ducă la alegerea unui om de afaceri în Parlamentul federal, care ar fi urmat să devină un agent infiltrat."/>
  </head>
  <body>
    <article>
      <h1>China ar fi încercat să infiltreze un deputat-spion în Australia. Cum a murit agentul</h1>
      <h2>Autoritățile din Australia investighează o presupusă operațiune a Chinei menită să ducă la alegerea unui om de afaceri în Parlamentul federal, care ar fi urmat să devină un agent infiltrat.</h2>
      <address>
        <time datetime="2019-11-25T12:30:00+00:00">25 Nov 2019, 12:30</time>
      </address>
      <p>Omul de afaceri Bo „Nick” Zhao, cu dublă cetățenie, chineză și australiană, a primit un million de dolari australieni (616.000 de euro) din partea agenților chinezi pentru a candida în Melbourne la alegerile federale.</p>
      <p>Zhao, în vârstă de 32 de ani, ar fi dezvăluit situația agenției australiene de contraspionaj, la puțin timp înainte să moară.</p>
      <p>Bărbatul, membru al Partidului Liberal, a fost descoperit mort în luna martie în camera sa de hotel. Poliţia nu a fost în măsură să determine circumstanţele morţii lui.</p>
      <p>Premierul conservator Scott Morrison, liderul Partidului Democrat, a estimat drept <i>„profund îngrijorătoare şi tulburătoare”</i> acuzațiile aduse lui Bo Zhao.</p>
      <p><i>„Australia nu este naivă în faţa ameninţărilor cu care se confruntă”</i>, a declarat Morrison.</p>
      <p>Într-un comunicat neobişnuit emis duminică seara, preşedintele ASIO, Mike Burgess, a afirmat că agenţia este <i>„la curent cu afacerea”</i> şi <i>„anchetează activ”</i>.</p>
      <p>Burgess nu a dorit să facă alte comentarii cu privire la decesul lui Zhao, din cauza anchetei.</p>
      <p><i>„Activităţile ostile ale unor servicii de informaţii străine continuă să reprezinte o ameninţare reală la adresa ţării şi securităţii noastre”,</i> a adăugat el.</p>
      <p> </p>
      <p>Responsabilul comisiei parlamentare însărcinate cu informaţiile, Andrew Hastie, a calificat acest nou episod de presupus spionaj drept <i>„suprarealist”</i> şi demn de<i> „un roman de spionaj”</i>. </p>
      <p><i>„Nu este vorba doar de bani, favoruri, ci şi de o tentativă susţinută de un stat de a infiltra Parlamentul nostru folosind un cetăţean australian drept agent de influenţă străină în sistemul nostru democratic”</i>, a declarat Hastie.</p>
      <p>Aceste dezvăluiri survin la câteva zile după declaraţii făcute pentru presa australiană de un presupus fost spion chinez cu privire la presupuse metode de infiltrare a Chinei în Hong Kong, Taiwan sau Australia.</p>
      <p>Sursa: Agerpres</p>
    </article>
  </body>
</html>