<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963834/"/>
    <meta property="og:site_name" content="Sanook"/>
    <meta property="article:published_time" content="2019-11-25T12:59:59+00:00"/>
    <meta property="og:title" content="มหาเศรษฐีสื่อระดับโลก &quot;บลูมเบิร์ก&quot; ลงชิงเก้าอี้ผู้นำสหรัฐฯ ประกาศล้ม &quot;ทรัมป์&quot;"/>
    <meta property="og:description" content="มหาเศรษฐีสื่อระดับโลก &quot;ไมเคิล บลูมเบิร์ก&quot; ประกาศตัวลงชิงตำแหน่งประธานาธิบดีสหรัฐฯ ชี้ต้องการล้ม &quot;ทรัมป์&quot; เพื่อสร้างอเมริกาขึ้นมาใหม่"/>
  </head>
  <body>
    <article>
      <h1>มหาเศรษฐีสื่อระดับโลก "บลูมเบิร์ก" ลงชิงเก้าอี้ผู้นำสหรัฐฯ ประกาศล้ม "ทรัมป์"</h1>
      <address>
        <time datetime="2019-11-25T12:59:59+00:00">25 Nov 2019, 12:59</time>
      </address>
      <p>
        <b>มหาเศรษฐีสื่อระดับโลก "ไมเคิล บลูมเบิร์ก" ประกาศตัวลงชิงตำแหน่ง<a href="https://news.sanook.com/uselection/">ประธานาธิบดีสหรัฐ</a>ฯ ชี้ต้องการล้ม "<a href="https://news.sanook.com/uselection/">ทรัมป์</a>" เพื่อสร้างอเมริกาขึ้นมาใหม่</b>
      </p>
      <p>สำนัก<a href="https://www.sanook.com/news/">ข่าว</a>ต่างประเทศ รายงาน<a href="https://www.sanook.com/news/">ข่าว</a>ว่า <b>นายไมเคิล บลูมเบิร์ก (Michael Bloomberg) อดีตนายกเทศมนตรีนครนิวยอร์ก และยังเป็นผู้ก่อตั้งสำนักข่าวบลูมเบิร์ก สำนักข่าวด้านเศรษฐกิจยักษ์ใหญ่ของโลก</b> ประกาศตัวจะลงชิงตำแหน่งประธานาธิบดีของสหรัฐอเมริกาที่จะ<a href="https://www.sanook.com/news/election/">เลือกตั้ง</a>ในปี 2020 พร้อมจะจะชูนโยบายด้านเศรษฐกิจที่ช่ำชองเพื่อโค่นล้ม <b>นาย<a href="https://news.sanook.com/uselection/">โดนัลด์</a> <a href="https://news.sanook.com/uselection/">ทรัมป์</a> ประธานาธิบดีสหรัฐฯ</b> คนปัจจุบันที่จะลงชิงชัยด้วยเช่นกัน</p>
      <p>บลูมเบิร์ก ในวัย 77 ปี เรียกทรัมป์ว่า<i> "เป็นภัยคุกคามต่อสหรัฐฯ และต่อค่านิยมของคนอเมริกัน"</i> พร้อมกันนี้ ยังระบุด้วยว่าเขาต้องการโค่นล้มทรัมป์ให้ได้ และพร้อมจะสร้างอเมริกาขึ้นมาใหม่อีกครั้ง</p>
      <p><i>"เราไม่สามารถจ่ายเงินให้กับทรัมป์เพื่อทำงานต่อไปอีก 4 ปี และเป็นการทำงานที่ประมาทเลินเล่อ และผิดจรรยาบรรณอีกด้วย"</i> บลูมเบิร์กประกาศในแคมเปญล่าสุดของตัวเองที่จะลงชิงเก้าอี้ผู้นำสหรัฐฯ และระบุด้วยว่า หากทรัมป์ชนะและได้เป็นประธานาธิบดีสหรัฐฯ ต่อไปอีกสมัย จะทำให้สำนักงาน และบริษัทองค์กร<a href="https://www.sanook.com/money/">ธุรกิจ</a>อีกหลายแห่งไม่อาจฟื้นคืนจากปัญหาเศรษฐกิจที่เผชิญอยู่ได้</p>
      <p>สำนักข่าวบลูมเบิร์ก ซึ่งเป็นของนายบลูมเบิร์กเอง รายงานด้วยว่า ในปี 2561 นายบลูมเบิร์ก ได้บริจาคเงินไปมากกว่า 100 ล้านเหรียญสหรัฐฯ หรือราว 3,000 ล้านบาท กับพรรคเดโมแครตเพื่อทำงานในสภาผู้แทนราษฎรของสหรัฐฯ และมาถึงขณะนี้เขาเองก็หวังว่าพรรคจะมีแผนสนับสนุนเขาสำหรับแคมเปญลงชิงตำแหน่งประธานาธิบดีสหรัฐฯ ด้วยเหมือนกัน</p>
      <p>และมีรายงานอีกว่า นายบลูมเบิร์กยังพร้อมจะทุ่มเงินอีก 100 ล้านเหรียญสหรัฐฯ หรือราว 3,000 ล้านบาท เพื่อใช้ต่อสู้ทางแคมเปญโฆษณากับทรัมป์ในรัฐต่างๆ และยังประกาศมีแผนจะใช้เงินอีกราว 20 ล้านดอลล่าห์สหรัฐฯ หรือประมาณ 600 ล้านบาท เพื่อลงทะเบียนผู้มีสิทธิเลือกตั้งในรัฐที่มีการแข่งขันทางการเมืองของสหรัฐฯ อีกด้วย</p>
      <p>นอกจากนี้ กับสถานการณ์ล่าสุดของพรรคเดโมแครต ที่แม้ว่านายบลูมเบิร์กจะบริจาคเงินเข้าพรรคไปจำนวนมหาศาล แต่ก็ยังพบว่ากระแสการสู้กับทรัมป์ที่อยู่พรรครีพับลิกันไม่ได้ดีขึ้น นั่นจึงเป็นอีกเหตุผลที่ทำให้นายบลูมเบิร์กจะต้องออกโรงเองเพื่อชิงตำแหน่งประธานาธิบดีสหรัฐฯ</p>
      <p>อย่างไรก็ตาม หลายฝ่ายในสหรัฐฯ ตั้งข้อสังเกตว่านี่จะเป็นสมรภูมิทางการเมืองของมหาเศรษฐีที่ช่วงชิงอำนาจระหว่างกัน แต่สำหรับนายบลูมเบิร์กที่ประกาศตัวชัดเจน ก็สร้างความตกตะลึงให้กับคนอเมริกันไม่น้อย และส่วนใหญ่อยากเห็นการรณรงค์หาเสียงของเขากันแล้วเช่นกัน</p>
      <footer><b>ขอขอบคุณ<br/></b>ภาพ :AFP</footer>
    </article>
  </body>
</html>