<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T12:43:00+00:00"/>
    <meta property="og:title" content="زارع: افزایش قیمت بنزین اقتصاد را مختل کرد/ اگر قیمت گازوئیل افزایش پیدا کند باید فاتحه اقتصاد را خواند"/>
    <meta property="og:description" content="به گزارش ایسنا، رحیم زارع در جلسه امروز دوشنبه و در جریان بررسی تاثیر افزایش قیمت بنزین بر قیمت کالاها گفت: لازم است قیمت برخی کالاها بعد از افزایش قیمت بنزین را مقایسه کنیم. محصولات فولادی ۱۵ درصد، کرایه وانت‌های حمل بار ۱۰۰ درصد، تاکسی‌های درون و برون شهری ۳۰ درصد، کود شیمیایی ۲۵ درصد، گاز مایع ۴۰ درصد، برنج وارداتی ۲۵ درصد و تخم مرغ ۲۰ درصد در همین چند روز افزایش قیمت داشته است. افزایش قیمت گوجه ۷۰۰ درصد بوده یعنی از ۲۰۰۰ تومان به ۱۴ هزار تومان رسیده، کشاورزانی که محصولات خود را به قیمت تمام شده ۱۰۰۰ تومان می‌فروختند امروز باید در بازار به ۱۴ هزار تومان خریداری کنند."/>
  </head>
  <body>
    <article>
      <h1>زارع: افزایش قیمت بنزین اقتصاد را مختل کرد/ اگر قیمت گازوئیل افزایش پیدا کند باید فاتحه اقتصاد را خواند</h1>
      <address>
        <time datetime="2019-11-25T12:43:00+00:00">25 Nov 2019, 12:43</time>
      </address>
      <p>یک عضو کمیسیون اقتصادی کشور با بیان اینکه «امروز افزایش قیمت بنزین اقتصاد کشور را مختل کرده است»، گفت که اگر قیمت گازوئیل را افزایش دهید باید فاتحه اقتصاد کشور را بخوانید، لذا هر برنامه‌ای برای گازوئیل را دارید کنار بگذارید.</p>
      <p>به گزارش ایسنا، رحیم زارع در جلسه امروز دوشنبه و در جریان بررسی تاثیر افزایش قیمت بنزین بر قیمت کالاها گفت: لازم است قیمت برخی کالاها بعد از افزایش قیمت بنزین را مقایسه کنیم. محصولات فولادی ۱۵ درصد، کرایه وانت‌های حمل بار ۱۰۰ درصد، تاکسی‌های درون و برون شهری ۳۰ درصد، کود شیمیایی ۲۵ درصد، گاز مایع ۴۰ درصد، برنج وارداتی ۲۵ درصد و تخم مرغ ۲۰ درصد در همین چند روز افزایش قیمت داشته است. افزایش قیمت گوجه ۷۰۰ درصد بوده یعنی از ۲۰۰۰ تومان به ۱۴ هزار تومان رسیده، کشاورزانی که محصولات خود را به قیمت تمام شده ۱۰۰۰ تومان می‌فروختند امروز باید در بازار به ۱۴ هزار تومان خریداری کنند.</p>
      <p>وی ادامه داد: امروز افزایش قیمت بنزین اقتصاد کشور را مختل کرد، پس اگر قیمت گازوئیل را افزایش دهید باید فاتحه اقتصاد کشور را خواند. لذا هر برنامه‌ای برای گازوئیل دارید کنار بگذارید چون گازوئیل مستقیم با کشاورزان و کارگران ارتباط دارد و خسارات افزایش نرخ آن دو برابر بنزین است.</p>
      <p>سخنگوی کمیسیون ویژه حمایت از تولید ملی با بیان اینکه «برنامه دولت برای بخش غیر دولتی چیست؟» گفت: در این جلسه عنوان شده که ۵۰۰ گروه بازرس دارید اما این تعداد بازرس برای تهران با این جمعیت کم است چطور می‌خواهید بر هزار شهر نظارت کنید.</p>
      <p>زارع خطاب به سازمان تعزیرات گفت: نباید احساسی عمل کنید. در گذشته برخوردهای احساسی باعث شد خیلی از دلسوزان فضای کسب و کار را کنار گذاشته و خانه نشین شوند.</p>
      <p>وی همچنین با بیان اینکه «دولت باید موضوع پرداخت یارانه به تولید کنندگان و بخش صنعت و معدن را فعال کند» گفت: طبق برآوردها درآمد حاصل از افزایش قیمت بنزین حدود ۶ هزار میلیارد تومان است. مقداری از این پول را برای اشتغال کنار بگذارید.</p>
      <p>وی با ابراز تاسف از عدم شناسایی میزان درآمد خانوارها گفت: در حالی حمایت‌های معیشتی بعد از افزایش قیمت بنزین به حساب خانوارها واریز شده که گلایه‌های بسیاری وجود دارد. تا کی قرار است آزمون و خطا صورت گیرد.</p>
      <p>این نماینده مجلس در پایان تاکید کرد که باید برای برخی اقشار مثل جانبازان و خبرنگاران هم سهمیه بنزین داده شود.</p>
    </article>
  </body>
</html>