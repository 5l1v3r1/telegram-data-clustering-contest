<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/eventi/articolo/saluzzo-i-concerti-di-bach-in-ricordo-di-don-romano-allemano.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="Saluzzo, i Concerti di Bach in ricordo di don Romano Allemano"/>
    <meta property="og:description" content="Mercoledì 27 novembre alla Croce Nera per ricordare il canonico don Allemano, deceduto nel gennaio di quest’anno, fondatore dell’associazione Amici del Teatro e della Musica “Magda Olivero”. Al violino Guido e Giulia Maria..."/>
  </head>
  <body>
    <article>
      <h1>Saluzzo, i Concerti di Bach in ricordo di don Romano Allemano</h1>
      <h2>Mercoledì 27 novembre alla Croce Nera per ricordare il canonico don Allemano, deceduto nel gennaio di quest’anno, fondatore dell’associazione Amici del Teatro e della Musica “Magda Olivero”. Al violino Guido e Giulia Maria Rimonda</h2>
      <address>
        <time datetime="2019-11-25T12:30:00+00:00">25 Nov 2019, 12:30</time>
      </address>
      <p>“Concerti di Bach in ricordo di don Romano Allemano” è il titolo dell’appuntamento musicale con cui l’Associazione Amici del Teatro e della Musica “Magda Olivero” intende celebrare la figura del socio fondatore e primo presidente, il canonico Romano Allemano, deceduto lo scorso 29 gennaio.</p>
      <p>L’evento è in programma mercoledì 27, alle 21, presso la Croce Nera in piazzetta San Nicola. Protagonisti saranno i violinisti Guido Rimonda e la figlia diciassettenne <b>Giulia Maria</b>, accompagnati dall’Ensemble Camerata Ducale.</p>
      <p> Il programma prevede “Padre e figlio”, integrale dei concerti per violino di Bach e del figlio Carl Philipp Emanuel. Saranno infatti eseguite del compositore e  musicista tedesco  il concerto in do minore per 2 violini (originale per violino e oboe), archi e b. c. BWV 1060 ed il concerto in la minore per violino, archi e b. c. BWV 1041; il concerto in mi maggiore per violino, archi e b. c. BWV 1042 ed il concerto in re minore per due violini, archi e b. c. BWV 1043.</p>
      <p>Del figlio di  Bach sarà interpretato l’Andantino per due violini e archi.  Rimonda torna a suonare a Saluzzo, dopo un lungo periodo, per omaggiare il canonico Allemano che lo volle protagonista di uno dei primi concerti organizzati dall’Associazione, dopo la sua istituzione avvenuta nel 1987.</p>
      <p>Rimonda, docente al Conservatorio di Novara, ha collaborato con la Scuola Apm  e nel 1992 ha fondato a Vercelli la Camerata Ducale che, dal 1998, è l’orchestra stabile del Viotti Festival. “Il concerto sarà un modo significativo per ricordare don Allemano” commenta la presidente dell’Associazione Amici del Teatro e della Musica “Magda Olivero”, Pia Ghigo.  </p>
      <p>L’ingresso è libero. L’iniziativa ha il sostegno del Comune di Saluzzo, della Fondazione Cassa di risparmio di Saluzzo e della Cassa di risparmio di Saluzzo spa gruppo Bper.</p>
      <p> </p>
    </article>
  </body>
</html>