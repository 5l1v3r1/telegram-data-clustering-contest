<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191129626-Minister-kultury-Ukrainy-Tylko-8-proc-obywateli-potrafi-odroznic-prawde-od-fake-newsa.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T12:47:44+00:00"/>
    <meta property="og:title" content="Minister kultury Ukrainy: Tylko 8 proc. obywateli potrafi odróżnić prawdę od fake newsa"/>
    <meta property="og:description" content="Ukraiński minister ds. kultury, młodzieży i sportu Wołodymyr Borodiański powiedział, że ponad 90 procent Ukraińców nie potrafi odróżnić fałszywej informacji od prawdziwej."/>
  </head>
  <body>
    <article>
      <h1>Minister kultury Ukrainy: Tylko 8 proc. obywateli potrafi odróżnić prawdę od fake newsa</h1>
      <address><time datetime="2019-11-25T12:47:44+00:00">25 Nov 2019, 12:47</time> by <a rel="author">qm</a></address>
      <p>
        <b>Ukraiński minister ds. kultury, młodzieży i sportu Wołodymyr Borodiański powiedział, że ponad 90 procent Ukraińców nie potrafi odróżnić fałszywej informacji od prawdziwej.</b>
      </p>
      <p>- Prowadzimy wojnę od pięciu lat. To wojna złożona. To niezwykła wojna. Nazywa się ją  „wojną hybrydową”. W tej wojnie jest wiele różnych elementów, w tym element wojny informacyjnej. Przyglądamy się wyzwaniom, przed którymi stoi nasz kraj, wobec których dokonuje się taka agresja. Jednym z takich wyzwań jest dezinformacja, konsumpcja dużej ilości fałszywych informacji - mówił minister w rozmowie z witryną „Ukraińska Prawda”.</p>
      <p>Wołodymyr Borodiański dodał, że „istnieją badania, które mówią, że tylko 8 proc. całej populacji Ukrainy potrafi odróżnić fałszywe informacje od prawdy. To 8 procent! To znaczy, że 90 procent nie potrafi tego zrobić - mówił. </p>
      <p>W odpowiedzi na uwagę prowadzącego wywiad dziennikarza, że być może podobne statystyki są także w innych krajach, minister zauważył, iż „inne kraje nie są w stanie wojny”. - To nie stanowi zagrożenia dla innych krajów. Nie wiem, jakie mają statystyki. Inne kraje też zaczynają się bronić, na różne sposoby. Mają różne narzędzia ochrony. W naszym kraju jest to zagrożenie dla krajowych interesów, a nawet dla samego istnienia naszego kraju. I myślę, że powinniśmy podejść do tego odpowiedzialnie, i ustalić zasady rozwoju i ochrony naszej przestrzeni informacyjnej - powiedział Borodiański.</p>
      <p>Na początku listopada prezydent Wołodymyr Zełenski polecił rządowi przygotować do końca grudnia projekty ustaw regulujących działalność mediów na Ukrainie. „W szczególności Zełenski proponuje opracowanie przepisów dotyczących wymagań i standardów wiadomości, mechanizmów zapobiegających rozpowszechnianiu fałszywych, zniekształconych informacji i zapewniających możliwość ich sprostowania” - podsumowuje agencja Unian. Borodiański zapewnił, że władze nie zamierzają regulować standardów informacyjnych.</p>
      <p>Według ministra „nieporozumienie terminologiczne” nastąpiło z powodu złego użycia terminu „standardy wiadomości” w dokumentach jego ministerstwa. - Nie wprowadziliśmy i nie zamierzamy regulować takich standardów - zapewnił.</p>
    </article>
  </body>
</html>