<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/statele-unite/secretarul-marinei-americane-dat-afara-criticat-decizia-trump-a-l-gratia-puscas-marin-acuzat-crime-razboi-1_5ddbc77b5163ec42716668eb/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T12:34:43+00:00"/>
    <meta property="og:title" content="Secretarul Marinei americane, dat afară după ce a criticat decizia lui Trump de a-l graţia pe un puşcaş marin acuzat de crime de război"/>
    <meta property="og:description" content="Şeful Pentagonului, Mark Esper, l-a dat afară pe secretarul Marinei americane, duminică, pentru că a încălcat lanţul de comandă prin propunerea unei „înţelegeri secrete cu Casa Albă”, potrivit unui oficial important din domeniul apărării."/>
  </head>
  <body>
    <article>
      <h1>Secretarul Marinei americane, dat afară după ce a criticat decizia lui Trump de a-l graţia pe un puşcaş marin acuzat de crime de război</h1>
      <address><time datetime="2019-11-25T12:34:43+00:00">25 Nov 2019, 12:34</time> by <a rel="author">Ştefana Radu</a></address>
      <h4>Şeful Pentagonului, Mark Esper, l-a dat afară pe secretarul Marinei americane, duminică, pentru că a încălcat lanţul de comandă prin propunerea unei „înţelegeri secrete cu Casa Albă”, potrivit unui oficial important din domeniul apărării.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/in-lume/raport-pentagonului-statulislamic-profitat-urma-ofensivei-turce-retragerii-trupelor-americane-dinsiria-1_5dd504d85163ec427138369a/index.html"/>
        <a href="https://adevarul.ro/international/statele-unite/cine-noul-omforte-washington-1_5dcaa7345163ec4271eefec7/index.html"/>
        <a href="https://adevarul.ro/international/asia/sua-cer-mai-bani-coreei-sud-japoniei-apara-1_5dd108615163ec42711a75c9/index.html"/>
      </related>
      <p>Înţelegerea care a condus la demisia forţată a secretarului Marinei americane, Richard Spencer, implica cazul puşcaşului marin Eddie Gallagher, unul dintre cei trei militari vizaţi de acuzaţii de crime de război, ale căror cazuri au dus la tensiuni fără precedent între Pentagon şi preşedintele Donald Trump.</p>
      <p>Spencer a părut că încearcă să caute o modalitate de a rezolva conflictul dintre Pentagon şi Casa Albă, în ceea ce priveşte cazul lui Gallagher, dar fire narative diferite care au apărut în orele haotice de după plecare lui Spencer sugerează amploarea revoltei, lipsei de conexiune şi neînţelegerilor care rămân între cele două părţi.</p>
      <p>Trump a sugerat pe Twitter că plecarea forţată a lui Spencer are legătură cu supracosturile şi felul în care Gallagher a fost tratat de către Marina americană. Secretarul Apărării, Mark Esper, a spus că i-a cerut lui Spencer să demisioneze pentru că-şi pierduse„încrederea în el, legat de sinceritatea sa”, potrivit unui purtător de cuvânt al Pentagonului.</p>
      <p>Spencer a arătat cu degetul spre preşedinte, sugerând că Trump a subminat „principiul-cheie al ordinii şi disciplinei” din Armata SUA, prin faptul că a intervenit în cazul Gallagher.</p>
      <p>„Nu pot, cu bună ştiinţă, să respect un ordin despre care cred că încalcă jurământul sfânt pe care l-am depus în prezenţa familiei mele, drapelului meu şi credinţei mele de a susţine şi apăra Constituţia Statelor Unite”, a scris Spencer în scrisoarea sa de demisie către preşedinte.</p>
      <p>Gallagher a fost condamnat pentru că a discreditat forţele armate, prin faptul că a pozat lângă un luptător ISIS decedat, lucru care încalcă normele. El a fost retrogradat pentru această încălcare şi a fost achitat de o acuzaţie separată de crimă. După ce Trump a inversat retrogradarea lui Gallagher acum o săptămână, oficialii din armată au lansat o investigaţie oficială pentru a determina dacă Gallagher era apt pentru serviciul militar, procedură normală după o condamnare. </p>
      <p>Gallagher a publicat o declaraţie, duminică seară, mulţumindu-i familiei sale, echipei sale legale, susţinătorilor săi şi lăudându-l pe Trump.</p>
      <p>„Preşedinte Donald Trump, aveţi deplina mea recunoştinţă şi mulţumire. Aţi intervenit de multe ori şi aţi arătat că aveţi o adevărată ţinută morală prin corectarea tuturor relelor care mi s-au făcut. Sunteţi un adevărat lider şi exact ceea ce această armată şi această naţiune au nevoie”, a spus Gallagher.</p>
      <p>Plecarea lui Spencer este ultima răsturnare de situaţie din conflictul dintre Pentagon şi Trump, în legătură cu cazul Gallagher şi altor doi militari – acest conflict pare, de asemenea, să agraveze şi tensiunile din Congres dintre preşedinte şi democraţi.  </p>
      <p>Liderul minorităţii din Senat, Chuck Schumer, a publicat un comunicat, duminică noapte, spunând că a vorbit cu Spencer şi i-a oferit susţinere.</p>
      <p>„Secretarul Spencer a procedat corect şi ar trebui să fie mândru pentru faptul că a luat atitudine faţă de preşedintele Trump atunci când acesta a greşit, ceva ce prea mulţi din această administraţie şi din Partidul Republican se tem să facă”, a spus Schumer. „Buna ordine, disciplina şi moralitatea din serviciile armate trebuie să transcendă politica şi angajamentul secretarului Spencer faţă de aceste principii nu va fi uitat”.</p>
      <p>Trump a intervenit prin inversarea sentinţelor pentru toţi cei trei militari, ignorându-i pe liderii Pentagonului care i-au spus că o astfel de mişcare ar putea dăuna integrităţii sistemului judiciar militar, abilităţii comandanţilor din armată să asigure ordinea şi disciplina şi încrederii aliaţilor SUA şi partenerilor care găzuiesc trupe americane. </p>
      <hr/>
    </article>
  </body>
</html>