<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/13-nuolatinio-nuovargio-priezasciu-1752628/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="13 nuolatinio nuovargio priežasčių"/>
    <meta property="og:description" content="Reklama"/>
  </head>
  <body>
    <article>
      <h1>13 nuolatinio nuovargio priežasčių</h1>
      <address><time datetime="2019-11-25T12:46:00+00:00">25 Nov 2019, 12:46</time> by <a rel="author">etaplius.lt</a></address>
      <p>Reklama</p>
      <p>
        <b>Atėjus rudeniui daugelis mūsų pastebėjo jėgų trūkumą: gali sumažėti darbingumas, dienos metu vis dažniau apnikti mieguistumas, o vakare – kankinti nemiga. Dažniausiai dėl tokio nuovargio kaltinamas pasikeitęs sezonas, tačiau tai ne visai teisinga – lėtinis nuovargis gali slėpti tam tikras ligas ar vitaminų trūkumą.</b>
      </p>
      <p>Taigi, kokios yra dažniausios nuolatinio jėgų stygiaus priežastys?</p>
      <p>
        <b>1. Pernelyg mažas išgeriamo vandens kiekis</b>
      </p>
      <p>Net ir nedidelis vandens trūkumas gali išsekinti organizmą, todėl juntamas energijos trūkumas. Dėl vandens stygiaus kraujas tampa tirštesnis, o deguonis ir maistinės medžiagos po organizmą išnešiojamos nepakankamai gerai. Kad taip nenutiktų, svarbu išsiugdyti įprotį kasdien išgerti pakankamai vandens (kilogramui kūno svorio reikėtų skaičiuoti po 30 ml vandens).</p>
      <p>
        <b>2. Valgymas paskubomis</b>
      </p>
      <p>Kad ir kokie užsiėmę būtumėte, atminkite, kad greitas užkandžiavimas nėra gerai. Užkandžiams dažniausiai pasirenkami sumuštiniai, bandelės, mėsainiai ir pan. – tai paprastieji angliavandeniai, nuo kurių cukraus lygis kraujyje staigiai pakyla ir greitai sumažėja. Būtent toks staigus cukraus svyravimas gali tapti lėtinio nuovargio priežastimi.</p>
      <p>Reklama</p>
      <p>
        <b>3. Piktnaudžiavimas kava</b>
      </p>
      <p>Dauguma žmonių rytą pradeda nuo kavos puodelio, nes tai padeda greičiau išsibudinti ir pasijusti žvalesniems. Vienas puodelis kavos per dieną tikrai nepakenks, tačiau piktnaudžiavimas kava gali būti net žalingas. Kai pajuntame jėgų stygių, dažniausiai nusprendžiame išgerti dar vieną puodelį kavos, tačiau vertėtų žinoti, kad kava pavargusiam žmogui – tai tas pat, kas rimbas nuvarytam arkliui. Jei dienos metu pajustate nuovargį, pakanka pauostyti kavos pupeles – tai suteiks žvalumo.</p>
      <p>
        <b>4. Per mažas ar per didelis geležies kiekis</b>
      </p>
      <p>Nors įprasta manyti, kad lėtinį nuovargį sukelia pernelyg mažas geležies kiekis, jį gali sukelti ir geležies perteklius. Prieš vartodami specialius preparatus pirmiausia pasitarkite su gydytoju, nes priešingu atveju norėdami sau padėti tik dar labiau pakenksite.</p>
      <p>
        <b>5. Vitaminų trūkumas</b>
      </p>
      <p>Vitamino B12 trūkumas – tai viena dažniausių lėtinio nuovargio priežasčių. Jei stinga šio vitamino, pasireiškia bendras silpnumas, sutrinka atmintis, gali atsirasti dirglumas ar nerimo jausmas. Svarbu žinoti, kad šis vitaminas gaunamas tik su gyvulinės kilmės produktais, tad vegetarams ir veganams reikėtų pasvarstyti apie vitamino B12 papildų vartojimą. Po žiemos gana dažnai pasireiškia vitamino D trūkumas, todėl gali būti juntamas raumenų silpnumas, oda tampa pablyškusi.</p>
      <p>Reklama</p>
      <p>
        <b>6. Negebėjimas ilsėtis</b>
      </p>
      <p>Lėtinis nuovargis gali atsirasti ir dėl paprasčiausio negebėjimo ilsėtis. Poilsis turėtų būti kokybiškas, todėl po darbų ir savaitgaliais pamirškite elektroninio pašto bei darbo tikslais naudojamo telefono tikrinimą. Jei neatsiribosite nuo darbo, natūralu, kad anksčiau ar vėliau pasireikš lėtinis nuovargis.</p>
      <p>
        <b>7. Antinksčių nepakankamumas</b>
      </p>
      <p>Jei nuovargis pajuntamas po streso ir palaipsniui vis labiau didėja, tai gali būti susiję su antinksčių nepakankamumu. Įprastai antinksčių nepakankamumas pasireiškia ir kitais požymiais – svorio mažėjimu, virškinamojo trakto sutrikimais (dažniausiai – pykinimu, vėmimu, viduriavimu).</p>
      <p>
        <b>8. Ūmus inkstų nepakankamumas</b>
      </p>
      <p>Lėtinis nuovargis gali pasireikšti ir dėl ūmaus inkstų nepakankamumo. Ši liga dažniausiai sukelia stiprų nuovargį ir mieguistumą, taip pat gali pasireikšti blogas burnos kvapas, sumažėjęs odos elastingumas, stiprus niežulys, regėjimo sutrikimai, traukuliai. Gali būti juntamas stiprus skausmas inkstų srityje, virškinimo sutrikimai, odos ir burnos gleivinės sausumas. Jei pastebėtumėte šiuos simptomus, jų neignoruokite ir kuo skubiau kreipkitės į gydytoją.</p>
      <p>Reklama</p>
      <p>
        <b>9. Infekcinės ligos</b>
      </p>
      <p>Jei infekcija yra lėtinė, nuovargis gali būti vienintelis pastebimas simptomas. Taip pat kartais gali pasireikšti nežymus temperatūros padidėjimas bei svorio mažėjimas. Jei infekcija yra ūmi, gali kankinti ne tik nuovargis, bet ir galvos skausmas, drebulys, aukšta temperatūra ir t. t. Jei jums sunku nustatyti, kokios priežastys galėjo sukelti nuolatinį nuovargį, rekomenduojama pasikonsultuoti su gydytoju.</p>
      <p>
        <b>10. Lėtinė obstrukcinė plaučių liga</b>
      </p>
      <p>Lėtinė obstrukcinė plaučių liga pirmiausia pasireiškia nuovargiu bei dusuliu, o vėliau gali kankinti nuolatinis kosulys, svorio kritimas, veido bei galūnių mėlynavimas. Jei kankina ne tik nuovargis, bet ir kvėpavimo sutrikimai, reikėtų nedelsti ir kreiptis į specialistus.</p>
      <p>
        <b>11. Kepenų cirozė</b>
      </p>
      <p>Didelis nuovargis įprastai pasireiškia vėlesnėje kepenų cirozės stadijoje. Taip pat pastebimas svorio kritimas, kepenų padidėjimas, stiprus niežulys ir sąmonės sutrikimai.</p>
      <p>Reklama</p>
      <p>
        <b>12. Širdies ligos</b>
      </p>
      <p>Širdies vožtuvų ligos dažniausiai pasireiškia progresuojančiu nuovargiu ir širdies ūžesiais. Fizinio krūvio metu gali prasidėti dusulys bei skausmas širdies plote. Širdies nepakankamumas dažniausiai pasireiškia nuolatiniu nuovargiu ir mieguistumu. Jei sutrinka širdies skilvelio veikla, naktimis gali kankinti dusulys. Niekam ne paslaptis, kad širdis yra vienas svarbiausių vidaus organų, todėl pastebėję šiuos simptomus nedelsdami kreipkitės į gydytoją.</p>
      <p>
        <b>13. Vaistų vartojimas</b>
      </p>
      <p>Lėtinį nuovargį taip pat gali sukelti vartojami vaistai, todėl jei jus kankina nuolatinis nuovargis, pasidomėkite, ar toks šalutinis poveikis nėra paminėtas vaistų aprašyme. Taip pat palanku pasikonsultuoti su gydytoju – galbūt skirti vaistai jums nėra tinkami ir juos vertėtų pakeisti kitais.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sveikata/sveikata/i-burna-isidekite-skiltele-cesnako-tokio-rezultato-nesitikejote-1752624/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/vaistininkai-sunerime---antibiotiku-vartojame-pernelyg-daug-1750541/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/ar-duoti-vaikui-saldaini-jeigu-jis-sedi-ramiai-1750392/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/ausys-gali-daug-papasakoti-apie-jusu-sveikata-stai-4-dalykai-i-kuriuos-geriau-atkreipti-demesi-1750196/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kada-metas-kreiptis-i-psichiatra-kai-panika-ir-neigiamos-emocijos-ima-virsu-1749745/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/brutalu-poziuri-i-onkologinius-pacientus-atskleide-s-svernelio-liga-1748709/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/daktaras-unikauskas-patare-kaip-atsikratyti-pilvo-1748483/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/tamsaus-metu-laiko-problemos-kai-bloga-nuotaika-virsta-depresija-1748319/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>