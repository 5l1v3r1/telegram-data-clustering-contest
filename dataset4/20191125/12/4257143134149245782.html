<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/kikosarazta-london-az-ubert-21-napja-maradt-a-taxis-cegnek"/>
    <meta property="og:site_name" content="infostart"/>
    <meta property="article:published_time" content="2019-11-25T12:58:06+00:00"/>
    <meta property="og:title" content="Kikosarazta London az Ubert, 21 napja maradt a társaságnak"/>
    <meta property="og:description" content="Nem hosszabbítja meg az illetékes londoni közlekedési hatóság a cég taxiszolgáltatási engedélyét."/>
  </head>
  <body>
    <article>
      <h1>Kikosarazta London az Ubert, 21 napja maradt a társaságnak</h1>
      <address><time datetime="2019-11-25T12:58:06+00:00">25 Nov 2019, 12:58</time> by <a rel="author">Infostart / MTI</a></address>
      <h3>Nem hosszabbítja meg az illetékes londoni közlekedési hatóság a cég taxiszolgáltatási engedélyét. Az Ubernek csak Londonban mintegy 45 ezer sodőrje van.</h3>
      <p>A londoni tömegközlekedést irányító városházi szervezet, a Transport for London (TfL) bejelentette, hogy nem állít ki az Uber számára új szolgáltatási engedélyt, miután a cég jelenlegi jogosítványa hétfőn lejár. A vállalat 21 napon belül fellebbezhet, és annak elbírálásáig folytathatja londoni működését.</p>
      <p>A TfL 2017 szeptemberében is elutasította a londoni működési engedélyének megújítását, akkor azon a címen, hogy a cég - amely 2012 óta működik Londonban - nem teljesítette a felelősségteljes vállalati tevékenység kritériumait.</p>
      <p>A londoni Westminster kerület magisztrátusi bírósága azonban a vállalat fellebbezését elbírálva tavaly nyáron úgy döntött, hogy az Uber ismét teljes körű engedély birtokában működhet a brit fővárosban. Az engedély azonban a cég által kért öt év helyett csak 15 havi próbaidőre szólt, azzal a kikötéssel, hogy ennek lejártával a hatóságok ismét megvizsgálhatják, hogy az Uber megfelel-e a taxiszolgáltatási szabályoknak.</p>
      <p>A TfL elismeri, hogy az Uber számos javítást hajtott végre szolgáltatásán az elmúlt két évben, de úgy látja, hogy továbbra is rengeteg olyan jelenség tapasztalható a működésében, amely közvetlenül veszélyezteti az utasok biztonságát. A városházi közlekedésszervező cég a kirívó esetek között említette, hogy csak 2018 vége és 2019 eleje között, egy kéthónapos ellenőrzési időszakban a cég 14 ezer esetben végzett utasszállítást olyan sofőrökkel, akik csalárd módon szerzett engedéllyel - rendszerint más gépkocsivezetők nyilvántartásába feltöltött fotókkal - vezettek.</p>
      <p>Sadiq Khan londoni polgármester a TfL döntéséhez fűzött hétfői közleményében leszögezte: tudja, hogy a végzés nem lesz népszerű az Ubert rendszeresen használó londoniak körében, de a londoni önkormányzat számára éppen az ő biztonságuk garantálása a legfontosabb döntési tényező.</p>
      <p>Jamie Heywood, az Uber észak- és kelet-európai regionális igazgatója szerint a cég az elmúlt két hónapban valamennyi londoni gépkocsivezetőjének tevékenységét hivatalosan átvilágíttatta és egyéb minőségjavító intézkedéseket is végrehajtott. Heywood közölte, hogy a vállalat fellebbezést nyújt be a szolgáltatási engedély meghosszabbításának elutasítása ellen.</p>
      <p>Az Uber Londonon kívül gyakorlatilag az összes többi brit nagyvárosban - köztük Manchesterben, Liverpoolban, Birminghamben, Edinburghban és Glasgow-ban - jelen van, de a mostani vita csak londoni működését érinti. A cégnek 45 ezer sofőrje van Londonban, és a kocsirendeléshez szükséges mobiltelefonos alkalmazást csaknem négymillió londoni töltötte le.</p>
      <p>
        <i>Nyitókép: MTI/EPA/Andy Rain</i>
      </p>
    </article>
  </body>
</html>