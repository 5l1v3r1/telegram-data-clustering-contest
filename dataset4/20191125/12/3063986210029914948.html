<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843334"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="পেছাল খালেদা জিয়ার জামিন শুনানি"/>
    <meta property="og:description" content="জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার জামিন চেয়ে করা আপিল আবেদনের শুনানি পিছিয়েছে। জামিন শুনানির নতুন দিন ঠিক হয়েছে আগামী বৃহস্পতিবার (২৮ নভেম্বর)।  সোমবার (২৫ নভেম্বর) আবেদনটির শুনানির জন্য আপিল বিভাগের কার্যতালিকার ২৮ নম্বরে ছিল। তবে আদালত পূর্ণাঙ্গ বেঞ্চে জামিন শুনানি শুনতে চেয়েছেন। সেজন্য নতুন করে বৃহস্পতিবার দিন ঠিক করেছেন প্রধান বিচারপতি সৈয়দ মাহমুদ হোসেনের নেতৃত্বাধীন আপিল বেঞ্চ। আদালতে খালেদা জিয়ার পক্ষে শুনানি করবেন খন্দকার মাহবুব হোসেন, জয়নুল আবেদীন, ব্যারিস্টার মাহবুব উদ্দিন খোকনসহ বিএনপিপন্থী আইনজীবীরা। অন্যদিকে দুদকের পক্ষে থাকবেন খুরশীদ আলম খান। আর রাষ্ট্রপক্ষে অ্যাটর্নি জেনারেল মাহবুবে আলম। গত ১৪ নভেম্বর খালেদা জিয়ার জামিন আবেদন খারিজ করে হাইকোর্টের দেওয়া আদেশের বিরুদ্ধে আপিল আবেদন করেন তার আইনজীবীরা। ওই আবেদনের শুনানির জন্য গত ১৭ নভেম্বর চেম্বার বিচারপতি নুরুজ্জামান আপিল বিভাগের পূর্নাঙ্গ বেঞ্চে পাঠিয়ে দেন। চলতি বছরের ৩১ জুলাই জিয়া চ্যারিটেবল ট্রাস্ট দুর্নীতি মামলায় খালেদা জিয়ার জামিন আবেদন খারিজ করে দেন বিচারপতি ওবায়দুল হাসান ও বিচারপতি এস এম কুদ্দুস জামানের…"/>
  </head>
  <body>
    <article>
      <h6 class="kicker">জিয়া চ্যারিটেবল ট্রাস্ট মামলার আপিল</h6>
      <h1>পেছাল খালেদা জিয়ার জামিন শুনানি</h1>
      <address><time datetime="2019-11-25T12:46:00+00:00">25 Nov 2019, 12:46</time> by <a rel="author">কালের কণ্ঠ অনলাইন</a></address>
      <p>জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার জামিন চেয়ে করা আপিল আবেদনের শুনানি পিছিয়েছে। জামিন শুনানির নতুন দিন ঠিক হয়েছে আগামী বৃহস্পতিবার (২৮ নভেম্বর)। </p>
      <p>সোমবার (২৫ নভেম্বর) আবেদনটির শুনানির জন্য আপিল বিভাগের কার্যতালিকার ২৮ নম্বরে ছিল। তবে আদালত পূর্ণাঙ্গ বেঞ্চে জামিন শুনানি শুনতে চেয়েছেন। সেজন্য নতুন করে বৃহস্পতিবার দিন ঠিক করেছেন প্রধান বিচারপতি সৈয়দ মাহমুদ হোসেনের নেতৃত্বাধীন আপিল বেঞ্চ।</p>
      <p>আদালতে খালেদা জিয়ার পক্ষে শুনানি করবেন খন্দকার মাহবুব হোসেন, জয়নুল আবেদীন, ব্যারিস্টার মাহবুব উদ্দিন খোকনসহ বিএনপিপন্থী আইনজীবীরা। অন্যদিকে দুদকের পক্ষে থাকবেন খুরশীদ আলম খান। আর রাষ্ট্রপক্ষে অ্যাটর্নি জেনারেল মাহবুবে আলম।</p>
      <p>গত ১৪ নভেম্বর খালেদা জিয়ার জামিন আবেদন খারিজ করে হাইকোর্টের দেওয়া আদেশের বিরুদ্ধে আপিল আবেদন করেন তার আইনজীবীরা। ওই আবেদনের শুনানির জন্য গত ১৭ নভেম্বর চেম্বার বিচারপতি নুরুজ্জামান আপিল বিভাগের পূর্নাঙ্গ বেঞ্চে পাঠিয়ে দেন।</p>
      <p>চলতি বছরের ৩১ জুলাই জিয়া চ্যারিটেবল ট্রাস্ট দুর্নীতি মামলায় খালেদা জিয়ার জামিন আবেদন খারিজ করে দেন বিচারপতি ওবায়দুল হাসান ও বিচারপতি এস এম কুদ্দুস জামানের হাইকোর্ট বেঞ্চ। এর আগে গত ৩০ এপ্রিল আপিল শুনানির জন্য হাইকোর্টের এ বেঞ্চ খালেদার করা আপিল শুনানির জন্য গ্রহণ করে বিচারিক আদালতের রায়ের নথি দুই মাসের মধ্যে হাইকোর্টে পাঠানোর নির্দেশ দেন।</p>
      <p>গত বছরের ২৯ অক্টোবর জিয়া চ্যারিটেবল ট্রাস্ট মামলার রায় ঘোষণা করেন পুরান ঢাকার নাজিমুদ্দিন রোডের পুরোনো কেন্দ্রীয় কারাগারে স্থাপিত ঢাকার বিশেষ জজ আদালত-৫-এর বিচারক ড. মো. আকতারুজ্জামান। রায়ে খালেদা জিয়া ছাড়া অপর তিন আসামিকেও সাত বছর করে কারাদণ্ড দেওয়া হয়। প্রত্যেককে ১০ লাখ টাকা করে অর্থদণ্ড দেওয়া হয়। ওই রায়ের বিরুদ্ধে খালেদা জিয়া আপিল করলে ৩০ এপ্রিল তা শুনানির জন্য গ্রহণ করে অর্থদণ্ড স্থগিত করেন হাইকোর্ট। </p>
    </article>
  </body>
</html>