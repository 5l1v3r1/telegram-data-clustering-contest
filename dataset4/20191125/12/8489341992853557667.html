<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807431/%D8%B9%D8%A7%D9%85%D9%84-%D8%AA%D8%AE%D8%B1%DB%8C%D8%A8-%D8%A8%D8%A7%D9%86%DA%A9-%D9%85%D8%B3%DA%A9%D9%86-%D8%AF%D8%B1-%D8%BA%D8%B1%D8%A8-%D8%AA%D9%87%D8%B1%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:40:00+00:00"/>
    <meta property="og:title" content="عامل تخریب بانک مسکن در غرب تهران دستگیر شد"/>
    <meta property="og:description" content="رئیس پایگاه دوم پلیس امنیت عمومی پایتخت از دستگیری عامل تخریب یکی از شعبات بانک مسکن در غرب پایتخت خبر داد."/>
  </head>
  <body>
    <article>
      <h1>عامل تخریب بانک مسکن در غرب تهران دستگیر شد</h1>
      <h2>رئیس پایگاه دوم پلیس امنیت عمومی پایتخت از دستگیری عامل تخریب یکی از شعبات بانک مسکن در غرب پایتخت خبر داد.</h2>
      <address>
        <time datetime="2019-11-25T12:40:00+00:00">25 Nov 2019, 12:40</time>
      </address>
      <p>به گزارش گروه اجتماعی خبرگزاری دانشجو، سرهنگ علی محمدی رئیس پایگاه دوم پلیس امنیت عمومی پایتخت با بیان اینکه با تخریب و آتش زدن تعدادی از بانک‌ها و شکستن شیشه آن‌ها در شهر تهران توسط تعدادی از آشوبگران در پی ناآرامی‌های اخیر موضوع در دستور کار تیم‌هایی از ماموران پلیس امنیت قرار گرفت، گفت: با دریافت گزارش تخریب و به آتش کشاندن یکی از شعبات بانک مسکن در غرب تهران، بلافاصله کارشناسان پایگاه دوم پلیس امنیت عمومی پایتخت به محل وقوع جرم در حوالی خیابان جنت آباد شمالی اعزام شدند.<br/><br/>وی گفت: در تحقیقات میدانی مشخص شد که تعدادی از آشوبگران با حمله ور شدن به برخی از اماکن دولتی به ویژه بانک مسکن قصد اغتشاش و برهم زدن نظم عمومی در این منطقه را داشتند که پس از تخریب و آتش زدن بانک مذکور قبل از حضور ماموران از محل گریختند.<br/><br/><br/>این مقام انتظامی با بیان اینکه با بررسی‌های تکمیلی سر نخ‌هایی از هویت عامل اصلی این تخریب به دست آمد، عنوان کرد: با شناسایی مخفیگاه متهم، هماهنگی‌های قضائی انجام و روز گذشته متهم دستگیر شد و برای تحقیقات بیشتر به پایگاه دوم پلیس امنیت عمومی این پلیس انتقال یافت.<br/><br/>رئیس پایگاه دوم پلیس امنیت عمومی با بیان اینکه متهم ۳۰ ساله است و برای سیر مراحل قانونی تحویل مراجع قضائی شد، خاطر نشان کرد: تحقیقات پلیسی برای دستگیری سایر همدستان وی ادامه دارد.</p>
    </article>
  </body>
</html>