<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/25/news/_rifiuti_di_roma_a_civitavecchia_la_sindaca_raggi_firma_l_ordinanza-241883741/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T12:08:00+00:00"/>
    <meta property="og:title" content="&quot;Rifiuti di Roma a Civitavecchia&quot;. La sindaca Raggi firma l'ordinanza"/>
    <meta property="og:description" content="Ama autorizzata a scaricare 1.000 tonnellate al giorno di immondizia capitolina nella discarica sul litorale nord. Ma alla Regione risulta che il sito di"/>
  </head>
  <body>
    <article>
      <h1>"Rifiuti di Roma a Civitavecchia". La sindaca Raggi firma l'ordinanza</h1>
      <h2>Ama autorizzata a scaricare 1.000 tonnellate al giorno di immondizia capitolina nella discarica sul litorale nord. Ma alla Regione risulta che il sito di Civitavecchia di tonnellate ne può ricevere solo 100 in più al giorno</h2>
      <address><time datetime="2019-11-25T12:08:00+00:00">25 Nov 2019, 12:08</time> by <a rel="author">SALVATORE GIUFFRIDA</a></address>
      <p>Comune, Regione e governo, tutti alla spasmodica ricerca di una soluzione alla chiusura della discarica di Colleferro che accoglie(va) poco più di mille tonnellate di scarti dei rifiuti indifferenziati di Roma: sarà chiusa fino a giovedi poi riaprirà per un periodo limitato, fino al 31 dicembre quando sarà definitivamente sbarrata.<br/><br/>Ma intanto stamattina la sindaca Raggi ha firmato l'ordinanza per mandare una quota degli scarti della Capitale nella discarica di Civitavecchia. Il sito, che è di un privato, la società Mad, viene già utilizzato da Ama per conferire parte dei rifiuti indifferenziati. Si trova in località Crepacuore e ora con "l'ordinanza potrà ricevere al massimo 1000 tonnellate al giorno in più". Alla Regione però risulta che il sito può ricevere sì un eventuale sovraplus di immondizia ma al massimo 100 tonnellate in più al giorno, non certo le 1.000 riportate nell'ordinanza Raggi e che corrispondono a un terzo del totale dell'indifferenziato prodotto ogni giorno in città.<br/><br/>Intanto oggi alle 15 inizia la riunione tecnica tra ministero dell'Ambiente, Comune e Regione per trovare siti e impianti di stoccaggio definitivi e arrivare in sostanza a un ciclo sostenibile dei rifiuti.  La soluzione ancora non c'è e non c'è neanche la convocazione ufficiale per una seconda riunione, molto più politica, stasera al ministero tra Zingaretti, Raggi e il ministro dell' Ambiente Sergio Costa.<br/><br/>Il provvedimento su Civitavecchia, precisa la Città Metropolitana, "sarà valido per il tempo strettamente necessario alla riapertura della discarica di Colleferro", cioè per pochi giorni.<br/><br/>"Se il sindaco Raggi pensa di scaricare su Civitavecchia l'immondizia di Roma si sbaglia. Altro che commissario, con i danni incredibili fatti da Raggi&amp;Co ci vuole un miracolo. Saremo al fianco del Comune e dei cittadini di Civitavecchia perché la provincia non può essere il capro espiatorio di una giunta incapace. Raggi non ha saputo gestire il ciclo dei rifiuti condannando la Capitale a uno stato permanente di emergenza. Ora si assuma la responsabilità dell'ennesimo fallimento e si dimetta", così aveva dichiarato sabato scorso il vicepresidente del Consiglio regionale del Lazio, Giuseppe Cangemi di Forza Italia, non appena si era saputo che Civitavecchia poteva essere uno dei luoghi dove scaricare l'immondizia della Capitale.<br/><br/> </p>
    </article>
  </body>
</html>