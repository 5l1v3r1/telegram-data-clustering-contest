<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/magos-maimoy-me-sklabes-toy-erota"/>
    <meta property="og:site_name" content="The Pressroom"/>
    <meta property="article:published_time" content="2019-11-25T12:48:51+00:00"/>
    <meta property="og:title" content="Mάγος «μαϊμού» με σκλάβες του έρωτα"/>
    <meta property="og:description" content="Από όργια μέσα σε δάση υπό το φως της πανσελήνου και σεξ που βιντεοσκοπείται, μέχρι… μάγια, μπόλικο χρήμα και έναν… Πακιστανό περιλαμβάνει το ροζ σκάνδαλο που έχει προκαλέσει ένα άνευ προηγουμένου σούσουρο σε περιοχή της δυτικής Ελλάδας, με πρωταγωνιστή έναν γοητευτικό νεαρό Έλληνα, ο οποίος παίζει μέχρι στιγμής άριστα τον ρόλο του… μάγου, «μαδώντας» γυναίκες και ικανοποιώντας παράλληλα τις ορέξεις του. Όπως αποκαλύπτει σήμερα η «Espresso», ο μάγος «μαϊμού» με όπλο την πειθώ του ξεγελά κυρίες της περιοχής όπου διαμένει και τις μετατρέπει σε σκλάβες του σεξ, με το πρόσχημα ότι θα τους λύσει τα μάγια για να επιστρέψουν οι σύντροφοί τους, που τις έχουν παρατήσει! Τα θύματά του, που, όπως έχει πληροφορηθεί η «Espresso», είναι στην πλειονότητά τους άνω των 50, θέλουν απεγνωσμένα πίσω στην αγκαλιά τους τούς πρώην συντρόφους τους."/>
  </head>
  <body>
    <article>
      <h1>Mάγος «μαϊμού» με σκλάβες του έρωτα</h1>
      <address>
        <time datetime="2019-11-25T12:48:51+00:00">25 Nov 2019, 12:48</time>
      </address>
      <p>
        <b>Από όργια μέσα σε δάση υπό το φως της πανσελήνου και σεξ που βιντεοσκοπείται, μέχρι… μάγια, μπόλικο χρήμα και έναν… Πακιστανό περιλαμβάνει το ροζ σκάνδαλο που έχει προκαλέσει ένα άνευ προηγουμένου σούσουρο σε περιοχή της δυτικής Ελλάδας, με πρωταγωνιστή έναν γοητευτικό νεαρό Έλληνα, ο οποίος παίζει μέχρι στιγμής άριστα τον ρόλο του… μάγου, «μαδώντας» γυναίκες και ικανοποιώντας παράλληλα τις ορέξεις του.</b>
      </p>
      <p>Όπως αποκαλύπτει σήμερα η «<a href="https://www.espressonews.gr/cover-story/246639/magos-maimoy-me-sklaves-toy-erota/">Espresso</a>», ο μάγος «μαϊμού» με όπλο την πειθώ του ξεγελά κυρίες της περιοχής όπου διαμένει και τις μετατρέπει σε σκλάβες του σεξ, με το πρόσχημα ότι θα τους λύσει τα μάγια για να επιστρέψουν οι σύντροφοί τους, που τις έχουν παρατήσει! Τα θύματά του, που, όπως έχει πληροφορηθεί η «Espresso», είναι στην πλειονότητά τους άνω των 50, θέλουν απεγνωσμένα πίσω στην αγκαλιά τους τούς πρώην συντρόφους τους.</p>
      <p>Ο απατεώνας που παριστάνει τον μάγο με τις υπερφυσικές ικανότητες τις πείθει ότι έχει τον τρόπο να κάνει τους άντρες τους να γυρίσουν στην κρεβατοκάμαρα που έχουν εγκαταλείψει.</p>
      <p>Εκείνες όχι μόνο τον πιστεύουν και τον πληρώνουν αδρά για τις «συνεδρίες», αλλά δέχονται να κάνουν και σεξ μαζί του, αφού τους πουλάει το παραμύθι ότι αυτός είναι ο μόνος τρόπος για να πέσουν στην αγκαλιά τους οι αγαπητικοί τους! Μάλιστα, ο δήθεν μάγος δεν διστάζει να βιντεοσκοπεί τις ερωτικές πράξεις του με τις… πελάτισσες, ικανοποιώντας έτσι τα βίτσια του!</p>
      <p>Βίντεο που έχει στη διάθεσή της η «Espresso» δείχνει μια πληθωρική 55χρονη μελαχρινή να κάνει άγριο σεξ με τον νεαρό απατεώνα, ενώ φαίνεται ξεκάθαρα ότι γνωρίζει πως υπάρχει κάμερα που βιντεοσκοπεί αυτή την πολύ προσωπική στιγμή της. Όμως κάθε άλλο παρά αντιδρά σε αυτό, καθώς σε κάποια καρέ κοιτάζει κατάματα τον φακό!</p>
      <p>Σύμφωνα με αποκλειστικές πληροφορίες, ο μάγος έχει βρει τις… κότες με τα χρυσά αβγά, αφού σε κάθε «συνεδρία» καρπώνεται από 600 έως 900 ευρώ (!) και, φυσικά, χορταίνει σεξ.</p>
      <p>Ο ίδιος πουλάει τέτοιο παραμύθι, που πριν από λίγες μέρες (όταν είχαμε πανσέληνο) δεν δίστασε να προβεί σε όργια! Σε ένα από τα θύματά του ξεφούρνισε το «ποίημα» ότι η περίπτωσή της ήταν δύσκολη, επειδή κατά περίεργο τρόπο κάπου… μπλόκαρε. Υπήρχε μόνο ένας τρόπος για να γυρίσει γρήγορα ο σύντροφός της κι αυτός δεν ήταν άλλος από το… ομαδικό σεξ!</p>
      <p>Συγκεκριμένα, της είπε ότι εκείνες τις μέρες θα ερχόταν να τον επισκεφθεί ένας μάγος από την Ινδία, ο οποίος είναι εξπέρ στο να λύνει μάγια που έχουν σχέση με πρώην ερωτικούς συντρόφους, και πως έχει να κάνει με απιστία. Της τόνισε ότι το μόνο που έπρεπε να κάνει η ίδια (πέρα από το ποσό που θα του κατέβαλλε) ήταν να δεχτεί να κάνει σεξ και με τους δύο… μάγους, όχι όμως σε κάποιο δωμάτιο, αλλά σε δασική περιοχή που θα της υποδείκνυαν, και μάλιστα τη νύχτα που το φεγγάρι θα ήταν γεμάτο, δηλαδή τη νύχτα που θα είχε πανσέληνο. Μόνο έτσι θα λύνονταν τα μάγια και θα επέστρεφε ο αγαπημένος της!</p>
      <p>Η γυναίκα πείστηκε και δέχτηκε να κάνει ομαδικό σεξ μέσα στο δάσος με τον νεαρό απατεώνα και τον αλλοδαπό «μάγο», ο οποίος όμως αποδείχθηκε πως δεν ήταν Ινδός αλλά… Πακιστανός βοηθός φούρναρη στη μικρή πόλη όπου κατοικεί ο μέγας απατεώνας!</p>
      <p>Το παράδοξο της υπόθεσης είναι ότι μερικές μέρες αργότερα ο σύντροφος της κυρίας έτυχε να επιστρέψει, εντελώς συμπτωματικά, κοντά της κι εκείνη θεώρησε πως ήταν αποτέλεσμα της… θυσίας που είχε κάνει και όχι μια απλή συγκυρία!</p>
      <p>Ο νεαρός όμως είναι τόσο ξεδιάντροπος, που το τυχαίο αυτό περιστατικό με την επιστροφή του… άσωτου συντρόφου έγινε ακόμα ένα επιχείρημα στην προσπάθειά του να ψαρεύει νέα θύματα. Ο ίδιος εξακολουθεί να περνά ζωή χαρισάμενη στην υγειά των κορόιδων…</p>
      <p>
        <b>Πηγή: Espresso</b>
      </p>
    </article>
  </body>
</html>