<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/biznis/3364095/stopa-nezaposlenosti-uskoro-ispod-10-odsto-mali-cilj-je-bio-da-u-sto-kracem-periodu-zaposlimo-sto-vise-ljudi-u-srbiji"/>
    <meta property="og:site_name" content="kurir.rs"/>
    <meta property="article:published_time" content="2019-11-25T12:23:00+00:00"/>
    <meta property="og:title" content="STOPA NEZAPOSLENOSTI USKORO ISPOD 10 ODSTO! Mali: Cilj je bio da u što kraćem periodu zaposlimo što više ljudi u Srbiji"/>
    <meta property="og:description" content="Stopa nezaposlenosti u Srbiji će uskoro biti ispod 10 odsto zahvaljujući velikom broju stranih i javnih investicija, ali i podršci države domaćim investitorima, izjavio je danas ministar finansija Siniša Mali.Mali je, tokom rasprave o amandmanima na predloženi ..."/>
  </head>
  <body>
    <article>
      <h6 class="kicker">ministar finansija</h6>
      <h1>STOPA NEZAPOSLENOSTI USKORO ISPOD 10 ODSTO! Mali: Cilj je bio da u što kraćem periodu zaposlimo što više ljudi u Srbiji</h1>
      <address>
        <time datetime="2019-11-25T12:23:00+00:00">25 Nov 2019, 12:23</time>
      </address>
      <p>Stopa nezaposlenosti u Srbiji će uskoro biti ispod 10 odsto zahvaljujući velikom broju stranih i javnih investicija, ali i podršci države domaćim investitorima, izjavio je danas ministar finansija Siniša Mali.</p>
      <p>Mali je, tokom rasprave o amandmanima na predloženi budžet za 2020. i podnetim amandmanima, rekao da je politika vlade od 2014. usmerena ka smanjenju nezaposlenosti.</p>
      <p>- Cilj je bio da u što kraćem periodu zaposlimo što više ljudi u Srbiji, kazao je Mali i podsetio da je prema podacima Republičkog zavoda za statistiku nezaposlenost sa 25,9 odsto u 2013, kada je svaki četvrti građanin bio je bez posla, smanjena na oko 10 odsto.</p>
      <p>Mali očekuje da će se vrlo brzo da ići na jednocifrenu stopu nezaposlenosti.</p>
      <p>Naveo je da je u proteklih par godina otvoreno više od 400.000 ili 500.000 novih radnih mesta, što govori u prilog uspešnosti politike Vlade Srbije kada je reč o podršci investicijama.</p>
      <p>- Ne postoji razlika između domaćih i stranih investitora po pitanju podrške od strane države, napomenuo je Mali.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/biznis/3357469/u-srbiji-konacno-nezaposlenost-ispod-10-odsto-brnabiceva-vlada-srbije-posebno-vodi-racuna-o-zaposljavanju-mladih"/>
      </related>
      <p>Objašnjava da je na početku reformi više bilo radno intenzivnih projekata, koji s zapošljavali više ljudi u odnosu na vrednost investicije, dok se sada to menja i ide se ka kapitalno intenzivnim projektima, u kojima se ulaže u fabrike po 50 ili 60 miliona evra i one imaju posle izvoz od 200 - 300 miliona evra, a zapošljavanju svega oko 50 ili 70 radnika.</p>
      <p>Mali ističe da je cilj da se privlače i jedne i druge investicije i podsetio da je Fajnenšl tajms prošle godine rangirao Srbiju na mesto broj jedan po privlačenju stranih direktnih po glavi stanovnika, pošto smo imali 107 projekta vrednih 5,8 milijardi dolara.</p>
      <p>- Ove godine imamo 40 odsto više u prvih osam meseci nego prošle godine. To sve čini našu stopu nezaposlenosti nižom i umanjuje naš javni dug. Takođe, stopa nezaposlenosti među mladima se prepolovila poslednjih godina.</p>
      <p>Kako kaže, ide se na sve više javnih investicija, gradi se saobraćajna infrastruktura, a Nacionalni investicioni plan predviđa još 10 ili 12 milijardi evra u infastrukturu u narednih četiri ili pet godina.</p>
      <p>Mali ističe da se ide i na dodatno rasterećenje privrede i da će i u 2020. biti nastavljeno smanjenje poreza i doprinosa, sa 62 na 61 odsto.</p>
      <p>Dodao je da se smanjuje za 0,5 odsto doprinos za PIO i povećava neoporezivi deo zarade sa 15.300 na 16.300 dinara.</p>
      <p>- Nismo za naglo smanjenje tih doprinosa na 55 odsto, kako kaze Fiskalni savet, jer ekonomija ne voli šokove. Ovih jedan odsto smanjenja znači 13,1 milijardu dinara manje u budžetu.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3362573/mali-u-skupstini-za-vojvodinu-oko-10-milijardi-dinara-vise-u-2020-godini"/>
      </related>
      <p>Poslanik Aleksandar Šešelj iz SRS prethodno je kritikovao to što država daje velike subvencije stranim investitorima, što je predviđeno i predlogom budžeta za 2020.</p>
      <p>Kaže da se daje i do 10.000 ili 15.000 evra po radnom mestu stranim investitorima, koji posle isplaćuju radnicima najčešće minimalnu platu.</p>
      <p>- Tako će 750 miliona evra u sledećem turnusu biti izdvojeno za te subvencije. To je pogubno za domaće privrednike, smatra Šešelj.</p>
      <p>On ističe da velike strane kompanije, kao što je Fijat u Kragujevca, kada zaposle veliki broj ljudi imaju ucenjivački potencijal i ucenjuju državu tražeći ustupke, kao što je radio Fijat u prethodnom periodu.</p>
      <p>Naglasio je da vlada dovodi strane investicije zato što daje najviše po radnom mestu, to jest privlači investitore uz maksimalne troškove, iako je mogla vlada i sama da uloži u te fabrike i sama to radi.</p>
      <p>- Koliko ljudi danas prima prosečnu platu od 500 evra, najveći broj ljudi prima 300 evra, dodao je on i istakao da nije tačna računica vlade da ako pola građana jede meso, a pola kupus, "da u proseku građani jedu sarmu".</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3362457/mali-u-skupstini-sa-povecanjem-u-januaru-penzije-vece-od-134-194-odsto-nego-2014-godine"/>
      </related>
      <p>Mali je zapitao Šešelja da li se zalaže za to da građani u Kragujevcu ostanu 1.500 radnih mesta.</p>
      <p>Ministar je istakao je oštra borba na tržištu u automobilskoj industriji i da se stalno zatvaraju i otvaraju fabrike ili udružuju sa drugima, kao i da se Vlada Srbije na svaki način bori da ljudima obezbedi posao.</p>
      <p>Kazao je da je, na primer, kineska kompanija pre mesec dana preuzela Ikarbus koji će biti njihov evropski centar za proizvodnju elektricncih autobusa.</p>
      <p>- Za Meitu u Obrenovcu su rekli pojedini mediji da neće tu raditi ni 700 ljudi, a sada radi između 2.500 ili 3.000 ljudi.</p>
      <p>Ističe da ekonomija nije tako jednostavna stvar i da svaka zemlja podržava investicije i kao primer naveo američki Boing koji je iako jedna od najvećih kompanija na svetu, dobila od američke vlade 227 miliona dolara subvencija i to u godini kada su otpustili oko 6.000 radnih mesta.</p>
      <p>- Tako da apsolutno treba podržati investitore i boriti se za radna mesta. Od toga nećemo odustati, sve države to rade, poručio je Mali.</p>
      <p>Naglasio je da je u trećem kvartalu ove godine prviredni rast bio 4,7 odsto i da se očekuje da će u poslednjem kvartalu biti čak 5,2 odsto.</p>
      <p>(Kurir.rs/Tanjug)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/biznis/3363131/srpski-proizvodjaci-na-sajmu-u-tirani-ucestvuju-privredna-komora-srbije-privrednici-iz-valjeva-kraljeva-i-krusevca"/>
        <a href="https://www.kurir.rs/vesti/biznis/3361251/prica-o-uspehu-i-pozivu-koji-se-ne-odbija-poceo-je-sam-a-danas-kompanija-zaposljava-preko-2000-ljudi"/>
      </related>
    </article>
  </body>
</html>