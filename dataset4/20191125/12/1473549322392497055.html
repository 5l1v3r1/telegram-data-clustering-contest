<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/solidarna-polska-chce-odwolania-magdaleny-biejat-komentarze,988032.html"/>
    <meta property="og:site_name" content="TVN24"/>
    <meta property="article:published_time" content="2019-11-25T12:13:22+00:00"/>
    <meta property="og:title" content="&quot;Nikt nie będzie paktował z PiS-em w sprawie odwołania Magdaleny Biejat&quot;"/>
    <meta property="og:description" content="Jeżeli PiS zdecyduje, żeby mnie odwołać, to tak zdecyduje, bo ma większość - powiedziała posłanka Lewicy Magdalena Biejat, wybrana na przewodniczącą sejmowej Komisji Polityki Społecznej i Rodziny. ..."/>
  </head>
  <body>
    <article>
      <h1>"Nikt nie będzie paktował z PiS-em w sprawie odwołania Magdaleny Biejat"</h1>
      <address><time datetime="2019-11-25T12:13:22+00:00">25 Nov 2019, 12:13</time> by <a rel="author">mjz</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/687784cf-61a7-45a3-82fa-f93443bd428f.jpg?type=1&amp;srcmode=0&amp;srcx=1/1&amp;srcy=17/100&amp;srcw=49/50&amp;srch=83/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/114e6b3b-773c-4119-a309-959abdf44949-480p.mp4"/>
          <figcaption>"W każdej chwili mamy możliwość dokonania zmiany"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/b518edff-8895-44ad-8e3b-31ee913d7287-480p.mp4"/>
          <figcaption>Biejat o projekcie Lewicy w sprawie likwidacji 30-krotności...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/479c4e4b-cc24-4a1e-b174-0e8d7a56b8b1-480p.mp4"/>
          <figcaption>Kaleta o Magdalenie Biejat: ta pani jest skrajną lewaczką</figcaption>
        </figure>
        <figcaption>Gosiewska: w każdej chwili mamy możliwość dokonania zmiany Magdaleny Biejat<cite>Foto: Radek Pietruszka/PAP | Video: Trójka Polskie Radio</cite></figcaption>
      </slideshow>
      <h3>Jeżeli PiS zdecyduje, żeby mnie odwołać, to tak zdecyduje, bo ma większość - powiedziała posłanka Lewicy Magdalena Biejat, wybrana na przewodniczącą sejmowej Komisji Polityki Społecznej i Rodziny. Przedstawiciele obozu rządzącego deklarują "bardzo negatywny" odbiór tej decyzji personalnej. Prezes PiS oświadczył w poniedziałek, że sprawa "wkrótce zostanie rozwiązana". Na pojawiające się sugestie, że zaakceptowany mógłby być inny przedstawiciel Lewicy, szef tego klubu Krzysztof Gawkowski oświadczył: - Stoimy murem za Magdą.</h3>
      <p>14 listopada Magdalena Biejat (Lewica Razem) została wybrana na przewodniczącą sejmowej Komisji Polityki Społecznej i Rodziny.</p>
      <related>
        <a href="https://www.tvn24.pl/wiadomosci-z-kraju,3/nie-chca-by-poslanka-lewicy-szefowala-komisji-biejat-jestem-za-rozszerzona-definicja-rodziny,986949.html"/>
      </related>
      <p>Tydzień później rzecznik Solidarnej Polski Jan Kanthak poinformował, że jego partia wnioskuje o odwołanie jej z tej funkcji, bo - jak uzasadniał - "to kpina z państwa i obywateli". <a href="https://www.tvn24.pl/wiadomosci-z-kraju,3/solidarna-polska-chce-odwolania-magdaleny-biejat-z-szefowej-komisji-polityki-spolecznej-i-rodziny,986949.html">W "Tak jest" w TVN24 inny polityk tego ugrupowania senator Jacek Włosowicz </a>tłumaczył że "różnego rodzaju publikacje w mediach społecznościowych" autorstwa Biejat "napawają obawą".</p>
      <p>Ona sama przyznawała w programie: - Jestem gorącą zwolenniczką praw kobiet i za prawo kobiet uważam również prawo do legalnej aborcji do 12. tygodnia ciąży. Również moje liczne wypowiedzi pokazują, że tak samo ważna jest dla mnie kwestia rodziny. Różnica między mną a przedstawicielami Zjednoczonej Prawicy polega na tym, że ja rozszerzam tę definicję.</p>
      <p>Wcześniej Biejat deklarowała między innymi, że jeśli chodzi o adopcję dzieci, to "małżeństwa jednopłciowe powinny mieć takie prawo".</p>
      <h3>Kaczyński: sprawa Magdaleny Biejat zostanie wkrótce zostanie rozwiązana</h3>
      <p>W rozmowie z tygodnikiem "Gazeta Polska" prezes PiS Jarosław Kaczyński stwierdził, że sprawa Magdaleny Biejat "wkrótce zostanie rozwiązana". "Nie chcę wchodzić w szczegóły, ale tak jak w życiu, także w polityce zdarzają się różne zwroty akcji" - powiedział.</p>
      <p>"Chcę wszystkich uspokoić: dla nas sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny" - powiedział Kaczyński. "Na to naszej zgody nie ma i nie będzie" - dodał.</p>
      <h3>Biejat: dziwi mnie, że prezes PiS tak bardzo nie rozumie, na czym polega przewodniczenie komisji</h3>
      <p>Na te deklaracje zareagowała w poniedziałek Magdalena Biejat.</p>
      <p>- Niewiele możemy zrobić. Jeżeli PiS zdecyduje, żeby mnie odwołać, to tak zdecyduje, bo ma większość w komisji. Już podczas głosowania nad członkami do KRS udowodnili, że mogą zrobić wszystko - stwierdziła.</p>
      <related>
        <a href="https://www.tvn24.pl/wiadomosci-z-kraju,3/kaleta-o-przepisach-aborcyjnych-ta-sprawa-powinna-byc-rozstrzygnieta-przez-trybunal-konstytucyjny,986982.html"/>
      </related>
      <p>Podkreśliła, że wielokrotnie zapewniała, iż będzie "dopuszczała do dyskusji nad wszystkimi projektami, niezależnie, kto je wniesie, że jest za dialogiem, za konstruktywną pracą". - Jestem przekonana, że możemy się w wielu tematach dotyczących polityki socjalnej porozumieć - mówiła.</p>
      <p>- Dziwi mnie, że pan prezes (Kaczyński) tak bardzo nie rozumie, na czym polega przewodniczenie komisji. Przecież jest dużo bardziej doświadczonym posłem niż ja - powiedziała. - Nie wiem, jakie eksperymenty miałby przeprowadzać szef jakiejkolwiek komisji. Naszym zadaniem jest kierowanie jej pracami, a decyzje zapadają zawsze większością głosów. Przypominam, że w każdej komisji to PiS ma większość - dodała.</p>
      <h3>Wójcik: wypowiedzi Magdaleny Biejat są szokujące</h3>
      <p>O powodach, dla których Solidarna Polska chce odwołania Biejat mówił w poniedziałek w radiowej Jedynce polityk tej partii, wiceminister sprawiedliwości Michał Wójcik.</p>
      <p>- To wynika z tego, jaki charakter ma ta komisja, jedna z ważniejszych komisji, ale przede wszystkim też z wypowiedzi pani przewodniczącej. Ja miałem okazję zapoznać się z kilkoma takimi wypowiedziami, one są szokujące - ocenił.</p>
      <related>
        <a href="https://www.tvn24.pl/wiadomosci-z-kraju,3/suski-pokieruje-komisja-energii-i-skarbu-wybrano-tez-szefow-innych-komisji,985285.html"/>
      </related>
      <p>Zdaniem wiceministra sprawiedliwości taka osoba na stanowisku szefa tej komisji to "nie jest dobry pomysł". - Ja wiem, że parytet musi być i to jest rzecz oczywista - powiedział. Dodał jednak, że otwarte pozostaje jednak pytanie, czy rzeczywiście na czele Komisji Polityki Społecznej i Rodziny powinien stać "bardzo kontrowersyjny polityk".</p>
      <h3>Gosiewska: w każdej chwili mamy możliwość dokonania zmiany</h3>
      <p>Wicemarszałek Sejmu Małgorzata Gosiewska z Prawa i Sprawiedliwości w radiowej Trójce podkreśliła, że PiS starało się szanować wskazania klubów w kwestii kandydatów na różne funkcje sejmowe. - Tutaj też tak do tego podeszliśmy. Odbiór jest bardzo negatywny. Jesteśmy w stanie, oczywiście, to zmienić - oświadczyła Gosiewska.</p>
      <p>Przyznała, że przewodniczący komisji nie podejmuje strategicznych decyzji, czyni to prezydium komisji, które decyduje m.in. o porządku posiedzenia. Wicemarszałek podkreśliła, że w prezydium komisji polityki społecznej są parlamentarzystki PiS, które są "zdecydowane w swoich poglądach i reprezentują linię PiS". - Tu nie ma żadnego zagrożenia, żeby prace komisji poszły w złym kierunku - zapewniła.</p>
      <p>- Jeśli rzeczywiście wybór ten - mnie też on się nie podobał - jest tak bardzo źle oceniany, to jesteśmy skłonni, w każdej chwili mamy możliwość dokonania zmiany, ale myślę, że najpierw będziemy próbowali rozmawiać z klubem parlamentarnym SLD, aby to oni zmienili swojego kandydata - mówiła Gosiewska.</p>
      <h3>Gawkowski: nikt nie będzie paktował z PiS-em w sprawie odwołania Biejat</h3>
      <p>Szef klubu Lewicy Krzysztof Gawkowski zapewnił, że jego klub w sprawie Biejat nie będzie rozmawiać z PiS-em. - Nikt nie będzie paktował z PiS-em w sprawie odwołania Magdaleny Biejat. Stoimy murem za Magdą i będziemy stali. Nie ma żadnych powodów odwołania jej z funkcji przewodniczącej komisji - powiedział szef klubu Lewicy.</p>
      <related>
        <a href="https://www.tvn24.pl/wiadomosci-z-kraju,3/sejm-wybral-sklady-komisji-i-poslow-sekretarzy-potem-marszalek-zarzadzila-przerwe,985174.html"/>
      </related>
      <p>Pytany o reakcję w sytuacji, gdyby PiS chciał, żeby Lewica zachowała przewodniczenie w komisji, ale na jej czele stanął ktoś inny, powtórzył: - Nie będziemy na pewno rozpoczynali żadnych negocjacji z PiS-em.</p>
      <p>Gawkowski odniósł się do słów prezesa PiS z wywiadu dla "Gazety Polskiej", że dla PiS "sprawy rodziny są najważniejsze" i dopóki jego partia jest przy władzy, nie dopuści do tego, "by ktoś przeprowadzał eksperymenty, których efektem będzie krzywdzenie dzieci i rozbijanie rodziny". Powiedział, że "nie odbyło się żadne spotkanie komisji, nie został wniesiony żaden projekt i nie było żadnej rozmowy merytorycznej o jakichkolwiek projektach".</p>
      <p>- Nie ma żadnego powodu odwołania pani Biejat z funkcji przewodniczącej. A prezes to może eksperymentować na swoim klubie, co było widać, jak kazał anulować głosowanie pani marszałek Elżbiecie Witek - dodał szef klubu Lewicy.</p>
      <h3>Poparło ją 25 posłów</h3>
      <p>Kandydaturę Biejat na przewodniczącą komisji w głosowaniu poparło 25 posłów, przeciw było trzech, czterech wstrzymało się od głosu. W głosowaniu zdecydowano, że zastępcami przewodniczącej będą: Urszula Rusecka (PiS), Teresa Wargocka (PiS), Agnieszka Ścigaj (KP PSL-Kukiz'15) i Marzena Okła-Drewnowicz (KO).</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/lewica-i-konfederacja-testuja-pis-siegnely-po-jego-projekty,987039.html"/>
        <a href="https://www.tvn24.pl/wiadomosci-z-kraju,3/nie-chca-by-poslanka-lewicy-szefowala-komisji-biejat-jestem-za-rozszerzona-definicja-rodziny,986949.html"/>
        <a href="https://www.tvn24.pl/wiadomosci-z-kraju,3/nie-posel-a-poslanka-lewica-walczy-o-damskie-koncowki,981438.html"/>
        <a href="https://www.tvn24.pl/wybory-parlamentarne-2019/wiadomosci-wyborcze,474/nowe-oblicze-sejmu-poslowie-debiutanci,977426.html"/>
      </related>
    </article>
  </body>
</html>