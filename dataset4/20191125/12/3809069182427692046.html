<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1418392/henri-provare-ta-erythroleyka-alla-ekane-vima-me-tin-mpaskonia-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Χένρι: «Πρόβαρε» τα ερυθρόλευκα, αλλά έκανε το βήμα με την Μπασκόνια! (vids)"/>
    <meta property="og:description" content="Ο Πιέρια Χένρι αφού... πρόβαρε τα «ερυθρόλευκα», βρέθηκε στην Ούνικς και από εκεί στην Μπασκόνια και πλέον ο Παναθηναϊκός οφείλει να βρει τρόπο να σταματήσει τον Αμερικανό, στην 11η αγωνιστική της Eurolague."/>
  </head>
  <body>
    <article>
      <h1>Χένρι: «Πρόβαρε» τα ερυθρόλευκα, αλλά έκανε το βήμα με την Μπασκόνια! (vids)</h1>
      <h2>Ο Πιέρια Χένρι αφού... πρόβαρε τα «ερυθρόλευκα», βρέθηκε στην Ούνικς και από εκεί στην Μπασκόνια και πλέον ο Παναθηναϊκός οφείλει να βρει τρόπο να σταματήσει τον Αμερικανό, στην 11η αγωνιστική της Eurolague.</h2>
      <address><time datetime="2019-11-25T12:31:00+00:00">25 Nov 2019, 12:31</time> by <a rel="author" href="http://www.gazzetta.gr/dimosiografos/antonia-spanou" target="_blank">Αντωνία Σπανού</a></address>
      <p>Ήταν πριν από έναν χρόνο περίπου όταν το όνομα του <b>Πιέρια Χένρι</b> έγινε γνωστό στην <b>Ελλάδα</b>, αφού παίκτης φάνηκε να είναι μια... ανάσα από τον <b>Ολυμπιακό</b>. Ένας παίκτης που... έβγαλε μάτια στην <b>Τουρκία </b>έψαχνε την ευκαιρία του στην Ελλάδα και οι «ερυθρόλευκοι» έκαναν κίνηση για να τον ντύσουν στα χρώματα τους.</p>
      <p>Αυτό δεν έγινε ποτέ και ο Χένρι είχε αποφασίσει να πάρει άλλον δρόμο για την καριέρα του. Τελικά, έπαιξε μια χρονιά στην <b>Ούνικς </b>πριν κάνει το βήμα για την Euroleague και πάρει τα... ηνία της <b>Μπασκόνια</b>, η οποία έχει δύο σερί νίκες στην κορυφαία ευρωπαϊκή διοργάνωση και αυτή την εβδομάδα ταξιδεύει στην Ελλάδα για να αντιμετωπίσει τον <b>Παναθηναϊκό ΟΠΑΠ </b>(28/11).</p>
      <p>Ο παίκτης γεννήθηκε στις 20 Ιανουαρίου του <b>1993 </b>και έχει προλάβει να κάνει τα δικά του βήματα στον χώρο, να ακολουθήσει το δικό του μονοπάτι και να κυνηγήσει με συνέπεια το παραπάνω βήμα στην καριέρα του. Ο Χένρι δεν είχε την εμπειρία, αλλά δείχνει να έχει όλα εκείνα τα στοιχεία που θα τον κάνουν να ξεχωρίσει, όπως έχει καταφέρει να κάνει μέχρι τώρα.</p>
      <p>Έχει περάσει δύσκολα στην ζωή του, αλλά κατάφερε να επιβιώσει, να στηριχτεί στο ταλέντο του και να αρπάξει την ευκαιρία από τα «μαλλιά». Όταν ήταν παιδί ο πατέρας του παράτησε τον ίδιο και τα τέσσερα αδέλφια του, ενώ η μητέρα του χρειάστηκε να κάνει δύο δουλείες για να τα μεγαλώσει.</p>
      <p>Ο αδελφός του <b>μπήκε φυλακή</b> επειδή πυροβόλησε έναν άνθρωπο και ο Χένρι έπρεπε να γίνει ο... άντρας του σπιτιού, να μεγαλώσει πριν την ώρα του και να σταθεί στο πλευρό των αδελφών του. Τα πράγματα έγιναν πολύ άσχημα, η μητέρα του αποχώρησε από το σπίτι και τον άφησε να ζήσει με την κοπέλα του για να ξεφύγει από το αρνητικό περιβάλλον.</p>
      <p>Χωρίς χρήματα για να πληρώσει για το κολέγιο ο παίκτης έπρεπε να στηριχτεί στις αθλητικές του ικανότητες αν ήθελε να ανοίξει νέες πόρτες και να πάρει μόρφωση. Οι δυσκολίες που έχει περάσει του έχουν δώσει σκληράδα μέσα στο γήπεδο, καρδιά και επιθυμία να πετύχει και να φτάσει μέχρι το τέλος της διαδρομής.</p>
      <figure>
        <img src="http://www.gazzetta.gr/sites/default/files/sitefiles_2019-11/pierria-henry-kirolbet-baskonia-vitoria-gasteiz-eb19_2.jpg"/>
      </figure>
      <p>Ξεκίνησε την καριέρα του από το <b>South Charleston High School</b> και έπαιξε μπάσκετ για το Πανεπιστήμιο της <b>North Carolina</b> και τους <b>Charlotte 49ers</b>, μέχρι το <b>2015</b>, όπου και έθεσε συμμετοχή στο ντραφτ. Δεν επιλέχθηκε εκεί. Ήταν εξαιρετικός και στο <b>Football </b>και μάλιστα οι υποτροφίες που του προσφέρθηκαν ήταν και για τα δύο αθλήματα.</p>
      <p>
        <i>«Από τότε που ήμουν παιδί, έπαιζα όλα τα σπορ. Από ποδόσφαιρο, μπέιζμπολ, στίβο, μπάσκετ. Ήθελα να γράψω ιστορία ως ένας από τους ελάχιστους ανθρώπους που μπορούν να παίξουν και ποδόσφαιρο και μπάσκετ. Όταν όμως έπρεπε να δω την πραγματικότητα και να διαλέξω ποιο θα πλήρωνε τους λογαριασμούς μου στο μέλλον.</i>
      </p>
      <p>
        <i>Αν ήθελα να είμαι ένας από τους καλύτερους ή να είμαι επαγγελματίας, όταν τελείωνα την δουλειά έπρεπε απλά να πάω μετά για… δουλειά. Οπότε ακόμα και στην off-season δουλεύω πάνω στη θέση μου για να γίνομαι καλύτερος. Θα μπορούσα να είμαι στη regular season και σε ένα άλλο σπορ. Όλο αυτό όμως έπαιρνε αρκετό χρόνο από την εκπαίδευση μου οπότε έπρεπε να διαλέξω. Ένα άθλημα που θα έπρεπε να δουλέψω ακόμα περισσότερο, θα με ζούσε και θα με κρατούσε στο γήπεδο, αλλά και που θα μου επέτρεπε να περνάω λίγες ώρες στο football. </i>
        <i>Είμαι πραγματικά ευλογημένος για το ταλέντο που μου έδωσε ο Θεός, γιατί παίζω και διασκεδάζω ταυτόχρονα και γίνομαι ξανά παιδί».</i>
      </p>
      <p>Όταν έφυγε από το κολέγιο είπε:<i> «Ο λόγος που φοράω τον αριθμό 15 στην πλάτη είναι επειδή είναι τα γενέθλια της μητέρας μου. Θα ήθελα να μην φορεθεί ξανά γιατί κανείς δεν έχει αφιερώσει τόσο χρόνο και τόση προσπάθεια όση έχω βάλει εγώ. Είμαι ευλογημένος με την νοοτροπία, το ταλέντο και τις δεξιότητες για να πετύχει».</i></p>
      <p>Κάπου εκεί ξεκίνησε την περιπλάνηση του ανά τον κόσμο, όταν και έπαιξε για μερικούς μήνες στην <b>Γεωργία</b> και την <b>Vita Tbilisi</b>, όπου ήταν εξαιρετικός με 13.8 πόντους 6.1 ασίστ, ενώ εξαιτίας οικονομικών προβλημάτων τέλειωσε την σεζόν στην γερμανική, <b>Ulm</b>.</p>
      <p>Την σεζόν <b>2016/17</b> συνέχισε την καριέρα του στο <b>Ισραήλ </b>και την<b> Hapoel Eilat</b>, που και πάλι κράτησε πολύ καλά ποσοστά με 11.2 πόντους και 5.9 ασίστ, ενώ μετά από το εξαιρετικό του πέρασμα από εκεί βρέθηκε στην Τουρκία και την <b>Τόφας </b>και ολοκλήρωσε την χρονιά με 10.4 πόντους, 6.1 ασίστ και 4.3 ριμπάουντ, στοιχείο που υπάρχει εντυπωσιακά στην καριέρα του μέχρι και σήμερα.</p>
      <p>Ο <b>James Blackburn</b>, ο σκάουτερ του Elite είχε πει για τον Χένρι<i>: «είναι ένα εξαιρετικό ταλέντο. Είχα την ευκαιρία να τον παρακολουθήσω πολλές φορές. Είναι ένας καταπληκτικός πασέρ που ελέγχει το γήπεδο. Είναι καλός αμυντικός και τα χέρια του είναι πολύ ενεργά. Δεν είναι ακόμα παίκτης του ΝΒΑ αλλά σίγουρα θα παίξει επαγγελματικά μπάσκετ».</i></p>
      <p>Όλα αυτά έγιναν και ειπώθηκαν προτού ο Χένρι γίνει ακόμα ένας Αμερικανός που τελικά δεν έχησε το όνειρο του <b>ΝΒΑ. </b>Έπειτα, αποφάσισε να κάνει το μακρύ ταξίδι για την Ευρώπη, ώστε να βρει το μπασκετικό του σπίτι. Μετά από μικρή περιπλάνηση και πολλή δουλειά βρέθηκε στην Τόφας, την φιναλίστ του τουρκικού πρωταθλήματος και κατάφερε να κάνει αυτό που ήθελε. Να προβάλει το ταλέντο στους καλύτερους... πελάτες.</p>
      <p>Ο Αμερικανός γκαρντ έπαιξε στο Eurocup στο οποίο μέτρησε σε 25:35, 10.9 πόντους με 64.6% στα δίποντα και 42.9% στα τρίποντα, κατέβασε 3.5 ριμπάουντ, μοίρασε 4.6 ασίστ, είχε 2 κλεψίματα και 16.3 βαθμούς στο σύστημα αξιολόγησης. Η ευρωπαϊκή του εμφάνιση που ξεχώρισε είναι εκείνη της 6ης αγωνιστικής κόντρα στην <b>Ουλμ </b>όπου σε 30:22 που έπαιξε μέτρησε 26 πόντους, 7 ασίστ και 5 κλεψίματα, ενώ μάζεψε και 33 βαθμούς στο PIR με τρομερή εμφάνιση.</p>
      <p>Στην <b>Τουρκία </b>μέτρησε σε 40 παιχνίδια, 10.47 πόντους, 6.1 ασίστ και 4.3 ριμπάουντ συνολικά, ενώ έκανε εκπληκτικές εμφανίσεις στους <b>Τελικούς </b>κόντρα στην <b>Φενέρμπαχτσε</b>.</p>
      <p>Εκτός από το πρώτο παιχνίδι που έπαιξε 16' και 33'' και είχε μόλις 2 πόντους, στα υπόλοιπα τέσσερα έπαιξε σε όλα πάνω από 30 λεπτά, με εξαιρετικά νούμερα. Αποκορύφωμα το τέταρτο παιχνίδι της σειράς που σε 37:07 είχε 21 πόντους, χωρίς να σουτάρει κανένα τρίποντο και 10 ασίστ. Του αρέσει να εκτελεί μετά από ντρίπλα, του αρέσει να εκτελεί από μέση απόσταση, κλέβει αρκετές μπάλες, ενώ χαρακτηριστικό είναι ότι κατεβάζει και ριμπάουντ και δεν φοβάται να βάλει το κορμί του, ενώ έχει και καλά ποσοστά στα κλεψίματα.</p>
      <p>
        <u>
          <b>ΔΕΝ ΗΡΘΕ ΠΟΤΕ ΣΤΗΝ ΕΛΛΑΔΑ, ΝΤΕΜΠΟΥΤΟ ΜΕ ΤΗΝ ΜΠΑΣΚΟΝΙΑ</b>
        </u>
      </p>
      <figure>
        <img src="http://www.gazzetta.gr/sites/default/files/sitefiles_2019-11/pierria-henry-kirolbet-baskonia-vitoria-gasteiz-eb19_1.jpg"/>
      </figure>
      <p>Αφού προσπέρασε την πρόταση του <b>Ολυμπιακού </b>και δεν μπήκε ποτέ στο αεροπλάνο για την Ελλάδα, ο Αμερικανός γκαρντ βρέθηκε στην <b>Ούνικς </b>και έπαιξε μια χρονιά εκεί, αφού είχε δοκιμάσει την τύχη του και στο <b>Summer League</b> του ΝΒΑ. Παρόλο, που δεν ήταν κακός και πάλεψε για μια θέση μέχρι το τέλος, αποφάσισε να παίξει στο Καζάν και από εκεί να επανεξετάσει το τι θα κάνει στο μέλλον του.</p>
      <p>Στο <b>Eurocup</b> έλαμψε, όπως ήταν αναμενόμενο, έγινε μέλος της δεύτερης καλύτερης ομάδας της διοργάνωσης και οι εμφανίσεις ήταν αρκετά εντυπωσιακές για να γυρίσει για ακόμα ένα καλοκαίρι τα κεφάλια ολόκληρης της Euroleague. Τέλειωσε την περσινή ευρωπαϊκή του σεζόν με 26.7 πόντους, 4.1 ριμπάουντ και 5.2 ασίστ και έδειξε για ακόμα μια φορά ότι ανήκει στο υψηλότερο επίπεδο.</p>
      <p>Κάπως έτσι άνοιξε η πόρτα της <b>Μπασκόνια</b>, με τον Χένρι να κάνει την εμφάνιση του επιτέλους στην <b>Euroleague</b> και να συστήνεται εντυπωσιακά, αλλά σίγουρα να του λείπει η συνέπεια και να δυσκολεύεται να κρατήσει σταθερά υψηλό το επίπεδο του.</p>
      <p>Η Ισπανία και οι Βάσκοι ήταν η επιλογή του και ο Χένρι έκανε το ντεμπούτο του στην Euroleague. Μπορεί να ξεκίνησε κάπως μουδιασμένα, αλλά βρήκε τον τρόπο να ανέβει και να δείξει πτυχές του ταλέντου που συζητιέται όσα λίγα στην Ευρώπη, τα τελευταία χρόνια. Δεν άργησε να γίνει διψήφιος και σε πόντους και σε αξιολόγηση, έκανε ρεκόρ κόντρα στην Χίμκι την δεύτερη αγωνιστική, με 16 πόντους, 4 ριμπάουντ και 3 ασίστ, 5 κλεψίματα και 24 βαθμούς στο σύστημα αξιολόγησης, ενώ και κόντρα στην Φενέρμπαχτσε ήταν εξαιρετικός με 15 πόντους, 4 ριμπάουντ και 3 ασίστ.</p>
      <p>Είναι και στις <b>10 αγωνιστικές</b>, που έχουν παιχτεί μέχρι στιγμής, θετικός, ενώ κατά μέσο όρο μετρά σε 22' και 55'' στο παρκέ, 8.6 πόντους, 3.7 ριμπάουντ, 3 ασίστ, 1.6 κλεψίματα, ενώ έχει 11 βαθμούς στο σύστημα αξιολόγησης. Η ισπανική ομάδα είναι στο<b> 5-5 </b>αυτή την στιγμή, συνήλθε από τις δύο συνεχόμενες ήττες και έχει πλέον δύο σερί νίκες, κόντρα σε <b>ΤΣΣΚΑ Μόσχας</b> και <b>Ζενίτ Αγίας Πετρούπολης</b>. Πάντως, είναι χαρακτηριστικό ότι μπορεί να έχει καλούς αριθμούς, δυσκολεύεται όμως να δώσει όσα περίμεναν από εκείνον και ψάχνει το παιχνίδι εκείνο που θα γίνει η αφετηρία για να δείξει όσα μπορεί.</p>
      <p>Αυτή την εβδομάδα θα ταξιδέψει στην Ελλάδα για να παίξει κόντρα στον <b>Παναθηναϊκό ΟΠΑΠ (28/11</b>) και οι «πράσινοι» εκτός από τον πάντα επικίνδυνο και κορυφαίο <b>Σενγκέλια</b>, θα πρέπει να ελέγξουν τον Αμερικανό γκαρντ, που είναι και ο δεύτερος καλύτερος παίκτης της ομάδας του.</p>
      <figure>
        <iframe src="https://www.youtube.com/embed/_76z7B7tKUc" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/K1BeMmtiQdQ" width="640" height="360" data-service="Youtube" scrolling="no"/>
      </figure>
    </article>
  </body>
</html>