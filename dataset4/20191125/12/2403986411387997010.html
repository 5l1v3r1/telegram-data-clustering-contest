<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_harkovi_pidirvali_avto_advokata_gaguna_poterpiliy_prokomentuvav_intsident__video_n1238991"/>
    <meta property="og:site_name" content="24 Канал"/>
    <meta property="article:published_time" content="2019-11-25T12:56:00+00:00"/>
    <meta property="og:title" content="У Харкові підірвали авто адвоката Гагуна: потерпілий прокоментував інцидент – відео"/>
    <meta property="og:description" content="У Харкові на вулиці Чайковського, 6 поблизу житлового будинку вибухнув автомобіль Toyota Camry. За даними місцевих ЗМІ, власник автомобіля – Андрій Гагун – колишній працівник прокуратури Харківської області. Він нібито є зятем колишнього першого заступника прокурора Харківщини Володимира Суходубова."/>
  </head>
  <body>
    <article>
      <h1>У Харкові підірвали авто адвоката Гагуна: потерпілий прокоментував інцидент – відео</h1>
      <address><time datetime="2019-11-25T12:56:00+00:00">25 Nov 2019, 12:56</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>У Харкові на вулиці Чайковського, 6 поблизу житлового будинку вибухнув автомобіль Toyota Camry. За даними місцевих ЗМІ, власник автомобіля – Андрій Гагун – колишній працівник прокуратури Харківської області. Він нібито є зятем колишнього першого заступника прокурора Харківщини Володимира Суходубова.</b>
      </p>
      <p>Гагун розповів журналістам на місці події, що вже отримував погрози через те, що веде адвокатську діяльність, пише <a href="https://kh.depo.ua/ukr/kh/pidriv-avto-v-tsentri-kharkova-vlasnik-mashini-nazvav-prichini-zamakhu-201911251068878">Depo.Харків</a>.</p>
      <blockquote>Важливо: <a href="https://24tv.ua/u_tsentri_harkova_progrimiv_vibuh_foto_n1238902">У центрі Харкова прогримів вибух: все, що відомо</a></blockquote>
      <aside>Хочуть залякати, щоб перестав займатися адвокатською і правозахисною діяльністю,<cite>– сказав Гагун.</cite></aside>
      <p>За словами Гагуна, він бере участь у різних процесах, в тому числі кримінальних. Хто конкретно може бути причетним до організації вибуху, сказав, що не знає.</p>
      <p>Він наголосив, що близько 3 років проживає в будинку біля якого й стався вибух. Гагун уточнив, що зловмисники підклали вибухівку під його автомобіль Toyota Camry, а не Nissan, як раніше повідомляли очевидці.</p>
      <p>Вибухівку встановили під автомобілем. Вона спрацювала, коли адвокат рушив. Потерпілий сказав, що внаслідок вибуху отримав лише незначні порізи рук. За його словами, під авто була встановлена саморобна вибухівка.</p>
      <figure>
        <img src="https://24tv.ua/resources/photos/news/620_DIR/201911/1238991_10239942.png?201911124751"/>
        <figcaption>Авто адвоката Андрія Гагуна</figcaption>
      </figure>
      <p>Гагун також підтвердив, що в будинку, біля якого стався вибух, проживає голова Харківської облради Сергій Чернов. Однак адвокат вважає, що замах був скоєний саме на нього.</p>
      <p>
        <b>Андрій Гагун прокоментував вибух свого авто: відео</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.kharkiv%2Fvideos%2F2816655158387143%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Поліція Харкова у коментарі 24 каналу підтвердила інформацію про вибух авто у центрі Харкова. У місті ввели план "перехоплення". Зловмисники, ймовірно причетні до злочину, можуть пересуватись на автомобілі Opel Vectra синього кольору з державними знаками європейської реєстрації.</p>
      <figure>
        <img src="https://24tv.ua/resources/photos/news/620_DIR/201911/1238902_10239616.jpeg?201911121746"/>
        <figcaption>На місці події працює поліція</figcaption>
      </figure>
    </article>
  </body>
</html>