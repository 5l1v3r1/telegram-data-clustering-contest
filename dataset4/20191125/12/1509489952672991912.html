<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/football-league/story/655872/kalamata-os-edo-kai-min-parekei-kathariste-to-podosfairo-apo-tin-laspi"/>
    <meta property="og:site_name" content="OnSports"/>
    <meta property="article:published_time" content="2019-11-25T12:11:31+00:00"/>
    <meta property="og:title" content="Καλαμάτα: «Ως εδώ και μην παρέκει, καθαρίστε το ποδόσφαιρο από την λάσπη»"/>
    <meta property="og:description" content="«Βράζουν» στην Καλαμάτα για την διαιτησία του Αγγελάκη στο εντός αγώνα κόντρα στον Ασπρόπυργο, το οποίο έληξε ισόπαλο με σκορ 2-2."/>
  </head>
  <body>
    <article>
      <h1>Καλαμάτα: «Ως εδώ και μην παρέκει, καθαρίστε το ποδόσφαιρο από την λάσπη»</h1>
      <address><time datetime="2019-11-25T12:11:31+00:00">25 Nov 2019, 12:11</time> by <a rel="author">Onsports Team</a></address>
      <p>«Βράζουν» στην Καλαμάτα για την διαιτησία του Αγγελάκη στο εντός αγώνα κόντρα στον Ασπρόπυργο, το οποίο έληξε ισόπαλο με σκορ 2-2.</p>
      <p>
        <b>Αναλυτικά η ανακοίνωση:</b>
      </p>
      <p>«Κύριοι της ελληνικής διαιτησίας και του ελληνικού ποδοσφαίρου,</p>
      <p>Με την επιστολή μας αυτή θέλουμε να καταγγείλουμε την προκλητική διαιτησία του Αγγελάκη(το μήλο κάτω από τη μηλιά θα πέσει) και των συνεργατών του (Γιάντση- Χριστοδούλου, άλλο φρούτο που έπεσε κάτω, Λιάρο) στο σημερινό παιχνίδι της ομάδας μας με τον Ασπρόπυργο στην Καλαμάτα και ζητούμε να μη διαιτητεύσει κανείς τους στο μέλλον, κανένα παιχνίδι του αθλήματος, ούτε ο διαιτητής, ούτε οι επόπτες, ούτε ο τέταρτος.</p>
      <p>Η συγκεκριμένη διαιτησία, ήρθε να προστεθεί σε μία σειρά αποτυχημένων, τραγικών και απαράδεκτων διαιτησιών, οι οποίες, αντί να αποτελούν εξαιρέσεις , δυστυχώς, είναι μια συνέχεια της γνωστής-άγνωστης “παράγκας” για την οποία μιλούσε και μιλά ακόμη όλη η Ελλάδα.</p>
      <p>Μάλιστα, με πρωταγωνιστές, απογόνους αρχιστελεχών, που γύρισαν το ποδόσφαιρο πολλά χρόνια όπισθεν και θέλουν να κάνουν τους κανακάρηδες τους… διαιτητές, για να εξασφαλιστούν και αυτοί, όπως οι ίδιοι, αλλά δυστυχώς, ΤΡΑΥΛΙΖΟΥΝ…</p>
      <p>Η αχρηστία, η ανικανότητα και ο ανεπαγγελματισμός δεν αποτελούν έννοιες της Φυσικής, αγγίζουν όμως την αθλητική καθημερινότητα και θα πρέπει να συμπεριληφθούν στις έννοιες της Ανθρωπολογίας!</p>
      <p>Κύριοι,<br/>Κανείς δεν θα παίζει με την επένδυση της ΠΑΕ Καλαμάτας!<br/>Ως εδώ και μην παρέκει!</p>
      <p>Μην μας αναγκάσετε να πάρουμε ειδικά μέτρα, διότι πολλοί θα εκτεθούν!<br/>Δικαιώνεται ο Κ. Καλύβας, που διαφωνούσε στον ορισμό του κ. Αγγελάκη, κάτι που φυσικά δικαιώνει τη δική μας αντίδραση!</p>
      <p>Κύριοι, της ΕΠΟ, ξενόφερτοι, Αγία Τρειάς, που πρέπει να σας μάθουμε και γεωγραφία (ΚΑΚΟΜΟΙΡΟΙ), αφού δεν γνωρίζετε ότι ο νομός Θεσσαλονίκης-που τον ξέρετε πολύ καλά άλλωστε- και ο νομός Ημαθίας απέχουν πολύ από το νομό Μεσσηνίας, για να μας ορίζετε διαιτητές από εκεί και μάλιστα, την άλλη Κυριακή παίζουμε στη Βέροια!<br/>Καθαρίστε το ποδόσφαιρο από την λάσπη που τον κυριεύει…</p>
      <p>Ξεκαθαρίζουμε τη θέση μας για να μη σας δώσουμε δικαίωμα να βρείτε άλλοθι στα αποτελέσματα της ομάδας μας ή σε υποκειμενικές κρίσεις.»</p>
    </article>
  </body>
</html>