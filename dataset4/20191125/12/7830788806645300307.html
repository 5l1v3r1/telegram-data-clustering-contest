<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/pliskova-ma-noveho-kouce-ceskou-jednicku-povede-vallverdu_535584.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T12:54:00+00:00"/>
    <meta property="og:title" content="Plíšková má nového kouče. Českou jedničku povede Vallverdu"/>
    <meta property="og:description" content="Novým trenérem aktuálně nejlepší české tenistky Karolíny Plíškové je Venezuelan Daniel Vallverdu, který v minulosti vedl Tomáše Berdycha i další hráče světové..."/>
  </head>
  <body>
    <article>
      <h1>Plíšková má nového kouče. Českou jedničku povede Vallverdu</h1>
      <address><time datetime="2019-11-25T12:54:00+00:00">25 Nov 2019, 12:54</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Novým trenérem aktuálně nejlepší české tenistky Karolíny Plíškové je Venezuelan Daniel Vallverdu, který v minulosti vedl Tomáše Berdycha i další hráče světové špičky.</b>
      </p>
      <p>V realizačním týmu Vallverdua doplnila také bývalá ukrajinská deblistka Olga Savčuková. V prohlášení to oznámil manažer Plíškové Michal Hrdlička.</p>
      <p>Sedmadvacetiletá Plíšková zažila jednu z nejlepších sezon v kariéře, vyhrála čtyři turnaje a v žebříčku přezimuje na druhém místě. Nadále jí však uniká grandslamový vavřín. Na začátku listopadu oznámila, že končí spolupráci se Španělkou Conchitou Martínezovou.</p>
      <p>Vallverdu pomáhal Berdychovi s přípravou rok a půl do května 2016, v minulosti spolupracoval i s Britem Andym Murraym, Argentincem Juanem Martínem Del Potrem, Bulharem Grigorem Dimitrovem a naposledy se Stanem Wawrinkou ze Švýcarska.</p>
    </article>
  </body>
</html>