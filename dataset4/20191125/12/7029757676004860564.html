<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/prezidentski-stipendii-za-obrazovanie-davat-stimul-na-30-siratsi.html"/>
    <meta property="og:site_name" content="News.bg"/>
    <meta property="article:published_time" content="2019-11-25T12:51:42+00:00"/>
    <meta property="og:title" content="Президентски стипендии за образование дават стимул на 30 сираци"/>
    <meta property="og:description" content="Президентът Румен Радев награди младежи в неравностойно положение"/>
  </head>
  <body>
    <article>
      <h1>Президентски стипендии за образование дават стимул на 30 сираци</h1>
      <address><time datetime="2019-11-25T12:51:42+00:00">25 Nov 2019, 12:51</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <slideshow>
        <figure>
          <video src="https://webnews.bg/uploads/videos/converted/07/51907.mp4"/>
        </figure>
        <figure>
          <img src="https://webnews.bg/uploads/images/67/4367/454367/768x432.jpg?_=1574686864"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/65/4365/454365/768x432.jpg?_=1574686860"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/64/4364/454364/768x432.jpg?_=1574686858"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/68/4368/454368/768x432.jpg?_=1574686866"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/66/4366/454366/768x432.jpg?_=1574686862"/>
          <figcaption>Източник: БГНЕС</figcaption>
        </figure>
      </slideshow>
      <p>Президентът Румен <b>Радев награди със стипендии 30 младежи в неравностойно положение за отличен успех.</b></p>
      <p>Инициативата на президентството се казва <b>"Подкрепи една мечта", а целта й да стимулира децата, които са сираци, да учат.</b></p>
      <p>"Посрещам ви като мои гости в деня, в който почитаме св. "Климент Охридски", ученикът на братята Кирил и Методий, който посвещава целия си живот и дело на българските букви. <b>Защото вие сте тук, водени от вашето желание, да се посветите на знанието</b>", приветства Румен Радев събралите се деца, които получават еднократна парична сума за отличен успех.</p>
      <p>Той отбеляза, че е подписан договор с президентската администрация за <b>връчване на еднократни стипендии на деца, лишени от родителски грижи или в неравностойно положение.</b></p>
      <p><b>"На абитуриентския бал ви пожелах да има приети дузина студенти, надхвърлихте бройката - 22-ма сте.</b> Поздравявам ви за вашата смелост да продължите образованието си във висше училище", пдочерта президентът.</p>
      <p>Той посочи, че <b>миналата година за първи път е въведена стипендия за ученици с отличен успех и от тях по програмата има 8 такива, които са завършили 11-ти клас с отличен успех.</b></p>
      <p>"Надявам се догодина да ви видя в редиците на студентите, където да ползвате следващата стипендия", каза още Румен Радев.</p>
      <p>Той изпрати младежите с надежда:<b> "Нека не забравяме, че знанието и образованието са сила, а в ръцете на млади хора като вас</b>, водят в един по-добър свят. <b>Не се отказвайте от препятствията по пътя, използвайте ги като тръмплин,</b> не забравяйте и хората, които ви помагат", заключи президентът.</p>
      <p><b>Той благодари на дарителите, които са повярвали в младежите</b> и им дават шанс в живота.</p>
      <p>Румен Радев си направи обща снимка с всички младежи, събрали се в Гербовата зала на Президентството и ги поздрави за успехите.</p>
      <p>На награждаването на децата присъстваше и първата дама Десислава Радева, която също поздрави децата.</p>
      <p>А Недялко Недялков, първокурсник в Техническия университет във Варна, който е един от отличниците по програмата, разказа пред news.bg, че <b>за него тази стипендия е стимул, че някой се интересува от него и го е грижа за него. </b>Той е отличник, учи специалност "Корабоводене".</p>
      <p>"Води ме миналото и това, че имах мечта да бъда пътешественик и сега ще стана капитан на кораб. Приемам стипендията с радост", каза още момчето.</p>
    </article>
  </body>
</html>