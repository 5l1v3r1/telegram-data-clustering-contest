<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/sport-miscare/s-a-gasit-selectioner-pentru-romania-comitetul-executiv-al-frf-are-ultimul-cuvant-de-spus-18614566"/>
    <meta property="og:site_name" content="Gândul"/>
    <meta property="article:published_time" content="2019-11-25T12:13:29+00:00"/>
    <meta property="og:title" content="S-a găsit selecţioner pentru România. Comitetul Executiv al FRF are ultimul cuvânt de spus"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>S-a găsit selecţioner pentru România. Comitetul Executiv al FRF are ultimul cuvânt de spus</h1>
      <h2>Site-ul oficial al Federaţiei Române de Fotbal a anunţat luni, 25 noiembrie, că Mirel Rădoi este propunerea Comisiei Tehnice pentru postul de selecţioner al României. Marţi, 26 noiembrie, Comitetul Executiv al FRF va discuta varianta propusă şi va lua o decizie.</h2>
      <address><time datetime="2019-11-25T12:13:29+00:00">25 Nov 2019, 12:13</time> by <a rel="author" href="https://www.gandul.info/autor/mihaela-mancila" target="_blank">Mihaela Măncilă</a></address>
      <p>"Întrunită azi, 25 noiembrie, Comisia Tehnică a Federaţiei Române de Fotbal a decis să îl propună pe Mirel Rădoi pentru postul de selecţioner al Echipei Naţionale.</p>
      <p>Mirel Rădoi are în palmares 67 de meciuri pentru echipa naţională a României, pentru care a marcat două goluri. Ca fotbalist, a evoluat în cea mai mare parte a carierei sale la Steaua Bucureşti, între anii 2000-2009, Al-Hilal Riyadh, între 2009 şi 2011, Al-Ain, între anii 2011-2014.</p>
      <p>Începând din martie 2018, Rădoi a ocupat funcţia de manager sportiv al echipei naţionale U21 a României, iar în luna august a aceluiaşi an a preluat banca tehnică, după ce Daniel Isăilă a decis să accepte o ofertă din Arabia Saudită.</p>
      <p>A reuşit să califice reprezentativa Under 21 la EURO 2019, unde a ajuns până în semifinalele competiţiei, performanţă ce a însemnat calificarea la Jocurile Olimpice după o pauză de 56 de ani!</p>
      <p>În total, pe banca selecţionatei U21, Mirel Rădoi a bifat 15 partide, reuşind să câştige 9 dintre ele şi să bifeze trei remize.</p>
      <p>Propunerea Comisiei Tehnice pentru postul de selecţioner al reprezentativei României, Mirel Rădoi, va fi dezbătută în Comitetul Executiv al FRF, în cadrul şedinţei de marţi, 26 noiembrie", este comunicatul emis pe frf.ro.</p>
      <related>
        <h4>Citeşte şi</h4>
        <a href="https://www.gandul.info/stiri/fratele-lui-mirel-radoi-a-murit-17996481?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/mihai-radoi-fratele-lui-mirel-radoi-s-a-aruncat-de-la-etaj-era-in-proces-de-divort-17871055?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/sport-miscare/mirel-radoi-despre-adversarele-stelei-in-europa-league-pe-stanciu-eu-l-as-vinde-acum-15618633?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>