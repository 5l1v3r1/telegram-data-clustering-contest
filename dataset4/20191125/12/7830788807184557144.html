<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/mezinarodni-menovy-fond-opet-zhorsil-vyhled-rustu-japonska_535572.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T12:12:00+00:00"/>
    <meta property="og:title" content="Mezinárodní měnový fond opět zhoršil výhled růstu Japonska"/>
    <meta property="og:description" content="Mezinárodní měnový fond (MMF) letos už potřetí zhoršil výhled růstu ekonomiky Japonska pro letošní rok. Důvodem jsou zvýšená rizika kvůli globálnímu..."/>
  </head>
  <body>
    <article>
      <h1>Mezinárodní měnový fond opět zhoršil výhled růstu Japonska</h1>
      <address><time datetime="2019-11-25T12:12:00+00:00">25 Nov 2019, 12:12</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Mezinárodní měnový fond (MMF) letos už potřetí zhoršil výhled růstu ekonomiky Japonska pro letošní rok. Důvodem jsou zvýšená rizika kvůli globálnímu ekonomickému zpomalení. Hrubý domácí produkt třetí největší ekonomiky světa by měl letos vzrůst o 0,8 procenta místo doposud očekávaných 0,9 procenta. Příští rok má ekonomika dál zpomalit na půl procenta, uvedla agentura Bloomberg.</b>
      </p>
      <p>MMF také nabídl několik doporučení pro japonskou centrální banku. Mimo jiné by se podle něj měla zaměřit na krátkodobé dluhopisy. Zopakoval i výzvu k ambicióznějším strukturálním reformám, které by mohl růst podpořit.</p>
      <p>Japonská ekonomika zůstává odolná navzdory oslabení vnější poptávky. Největším testem pro ni v nejbližší době však bude synchronizované globální zpomalení a ve střednědobém výhledu nejistoty ve světové ekonomice a také domácí demografické trendy, varovala v prohlášení výkonná ředitelka MMF Kristalina Georgievová.</p>
      <p>Sedm let tzv. "abenomiky", tedy ekonomické politiky premiéra Šinzóa Abeho, přineslo viditelný pokrok, jako snížení rizika deflace a snížení fiskálního schodku. Inflace však zůstává pod dvouprocentním cílem centrální banky a veřejný dluh stále není na udržitelné cestě, dodala Georgievová.</p>
      <p>Další kroky jsou podle MMF potřeba, protože stárnoucí a klesající populace znamená omezení růstu a nové výzvy. "Japonsko je před dalšími rozvinutými ekonomikami v otázce demografických trendů. Mnohé sledují Japonsko, aby se poučily, jak zvládnout své vlastní demografické výzvy," řekla Georgievová.</p>
    </article>
  </body>
</html>