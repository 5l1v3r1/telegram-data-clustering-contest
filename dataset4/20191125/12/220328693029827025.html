<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/victoria-ni-predstavya-na-evroviziya-2020-407586.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="VICTORIA ни представя на Евровизия 2020"/>
    <meta property="og:description" content="Младата певица е 13-ят участник на България"/>
  </head>
  <body>
    <article>
      <h1>VICTORIA ни представя на Евровизия 2020</h1>
      <address><time datetime="2019-11-25T12:42:00+00:00">25 Nov 2019, 12:42</time> by <a rel="author">Агенция Стандарт</a></address>
      <p>Виктория Георгиевa - VICTORIA ще бъде българският представител на Евровизия 2020, обявиха от БНТ и партньорите им в проекта от Ligna Group. Младата певица ще бъде 13-ят роден участник в надпреварата. VICTORIA се отличава със специфичен глас и изграден собствен музикален стил. Най-новият ѝ хит “I Wanna Know” беше представен в края на юни и се оказа трамплин към първия ѝ договор за международно разпространение. Той бе подписан през септември с британската компания Ostereo. „Много съм  развълнувана, че получавам шанс да представя страната“, сподели VICTORIA. „Няма по-голяма чест за един артист! За мен това участие е преди всичко огромна отговорност и привилегия, защото музикатa е начин да изразя себе си и това, в което вярвам. Нямам търпение да споделя с всички новите си проекти. Благодаря на БНТ, че повярва в мен!”</p>
      <p>Очаква се българската песен на Евровизия да бъде представена в началото на март 2020 година, като успоредно с това се работи и по първия самостоятелен албум на VICTORIA, който се планира да излезе веднага след края на конкурса. Тазгодишното издание на музикалната надпревара ще се проведе на 12, 14 и 16 май и ще се излъчва на живо по БНТ1. На 28 януари ще се изтегли жребий, на който ще стане ясно в кой от двата полуфинала ще участва България. „Сигурен съм, че VICTORIA ще бъде достоен наш представител в Ротердам. С това си решение БНТ отговаря на призивите на взискателната си младежка аудитория, която е основната движеща сила на този конкурс. Подновеното ни участие на Евровизия е една добра новина и в контекста на 60-тата годишнина на телевизията”, коментира генералният директор на БНТ Емил Кошлуков. За българското участие на Евровизия 2020 ще се ползва опита от селекцията при успешните родни проекти - четвърто място за Поли Генова и второ място за Кристиан Костов.</p>
      <p>Видео представяне на VICTORIA: https://www.youtube.com/watch?v=EOWnb8uXXp8&amp;feature=emb_title</p>
    </article>
  </body>
</html>