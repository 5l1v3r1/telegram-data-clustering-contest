<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191125-megno-a-sziv-es-errendszeri-halalozas-kockazata-a-rakbetegeknel.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:10:00+00:00"/>
    <meta property="og:title" content="A rákbetegség növeli a szív- és érrendszeri halálozás kockázatát"/>
    <meta property="og:description" content="A daganatos betegségek túlélési aránya javul, de más betegségek kockázata nő."/>
  </head>
  <body>
    <article>
      <h1>A rákbetegség növeli a szív- és érrendszeri halálozás kockázatát</h1>
      <address><time datetime="2019-11-25T12:10:00+00:00">25 Nov 2019, 12:10</time> by <a rel="author">Origo</a></address>
      <p>
        <b>A rákos betegeknél megnő a szív- és érrendszeri problémák kockázta: több mint tíz százalékuk halálát nem a rák, hanem szívbetegség okozza - állapította meg egy hosszú távú, nagy létszámú kutatás.</b>
      </p>
      <p>A European Heart Journal hárommillió amerikai beteg adatait elemezte: a pácienseket 28 féle rákkal diagnosztizálták az elmúlt 40 évben. A tudósok felhívták rá a figyelmet, hogy a daganatos betegségek túlélési aránya ugyan javul, de az orvosoknak nagyobb gondot kell fordítani a betegek kardiovaszkuláris állapotának folyamatos ellenőrzésére.</p>
      <p>A tanulmányban vizsgált 3,23 millió páciens 38 százaléka hunyt el rákbetegségben, 11 százalékuk pedig valamilyen szív- és érrendszeri betegségben, utóbbi háromnegyede szívbetegség volt - számolt be róla a BBC News.</p>
      <figure>
        <img src="https://cdn.nwmgroups.hu/s/img/i/1503/20150327oraatallitas-infarktus-szivinfarktus.jpg?w=644&amp;h=429"/>
        <figcaption>Változatlanul a szív- és érrendszeri betegségek vezetik a halálozási statisztikákat<cite>Forrás: Origo</cite></figcaption>
      </figure>
      <p>Magasabb arányban voltak a hólyag-, gége-, prosztata-, méh-, bél- és mellrákos esetek azok között a ráktúlélők között, akik szív- és érrendszeri betegségben hunytak el.</p>
      <p>A rákos betegeknél a szív- és érrendszeri kockázat a kemoterápia és a sugárkezelés miatt az első évben magas volt. De a kockázat később is magasabb maradt a rákkal nem diagnosztizált népességhez képest. A tanulmány szerint a daganatos betegek "állandóan a megnövekedett kockázatnak voltak kitéve".</p>
      <p>A kutatást vezető Nicholas Zaorsky, az amerikai Penn Állami Rákintézet sugárterápiás onkológusa rámutatott, hogy amennyiben ezekkel a kockázatokkal tisztában vannak az orvosok és a betegek, az segíthet abban, hogy a páciensek egészséges életmóddal csökkenthessék a szív- és érrendszeri betegség kialakulását, s egyúttal a daganat visszatérésének kockázatát is.</p>
      <p>A kutatók pontosan nem állapították meg, hogy mi okozza a megnövekedett kockázatot a rákbetegeknél. Vélelmezésük szerint közrejátszik a kemoterápia és a sugárkezelés, de az életmód is szerepet játszhat.</p>
      <p>A Brit Szívalapítvány orvosigazgatója, Metin Avkiran hangsúlyozta, hogy a rákbetegséget kezelő orvosoknak és a kardiológusoknak a kezdetektől együtt kell működnie, és kialakítani egy olyan korai stratégiát, amely minimalizálja a rákot túlélő betegek szív- és érrendszeri problémáinak kialakulását.</p>
    </article>
  </body>
</html>