<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/25/15-maanden-cel-voor-oud-directeur-slotervaartziekenhuis-aysel-erbudak/"/>
    <meta property="og:site_name" content="ThePostOnline"/>
    <meta property="article:published_time" content="2019-11-25T12:06:00+00:00"/>
    <meta property="og:title" content="15 maanden cel voor oud-directeur Slotervaartziekenhuis Aysel Erbudak"/>
    <meta property="og:description" content="Drukte 1,2 miljoen euro achterover"/>
  </head>
  <body>
    <article>
      <h1>15 maanden cel voor oud-directeur Slotervaartziekenhuis Aysel Erbudak</h1>
      <h2>Drukte 1,2 miljoen euro achterover</h2>
      <address><time datetime="2019-11-25T12:06:00+00:00">25 Nov 2019, 12:06</time> by <a rel="author" href="https://www.tpo.nl/author/redactie" target="_blank">Redactie</a></address>
      <p>De rechtbank in Amsterdam heeft maandag vijftien maanden cel opgelegd aan Aysel Erbudak, voormalig directeur van het Slotervaartziekenhuis. Volgens de rechtbank is bewezen dat zij in 2008 met valse facturen 1 miljoen euro heeft weggesluisd. Daarnaast heeft ze enkele jaren later nog eens 200.000 euro achterovergedrukt.</p>
      <p>Tegen de vroegere baas van het vorig jaar failliet verklaarde ziekenhuis in Amsterdam-West was in september twee jaar cel geëist. De rechtbank hield een beslissing vorige maand aan nadat haar advocaat op het laatste moment om extra getuigenverhoren had gevraagd. De rechtbank wees die verzoeken na een toelichting door de raadsman maandagochtend af.</p>
      <p>Erbudak (53), die alle beschuldigingen steeds heeft ontkend, kreeg ook een beroepsverbod van zes jaar en drie maanden opgelegd. In die tijd mag ze niet als “bestuurder van een rechtspersoon” optreden. Ze was niet aanwezig bij de uitspraak.</p>
      <p>Volgens de rechtbank staat vast dat zij zichzelf heeft verrijkt ten koste van het ziekenhuis waaraan ze leiding gaf. Zo werd het miljoen dat was bestemd voor de bouw van een behandelkliniek in Turkije gebruikt voor een investering in een resort. “Er zijn geen aanwijzingen dat die aankoop paste in het project in Turkije, wel dat het voor eigen gewin was”, aldus de rechtbank.</p>
      <p>Die verweet Erbudak het laakbare van haar eigen handelen niet in te zien. “Ze wijst naar anderen en heeft misbruik gemaakt van haar positie.” De rechtbank vond de eis van het OM “in principe passend”, maar matigde de definitieve straf, onder meer omdat het om zaken van lang geleden gaat.</p>
      <p>Erbudak trad in 2006 toe tot het bestuur van het noodlijdende ziekenhuis en trok het uit de rode cijfers. Een conflict met de raad van commissarissen maakte in 2013 een einde aan haar bewind. Civiele rechtszaken bezorgden haar later een miljoenenschuld. In 2015 werd zij persoonlijk failliet verklaard. De strafzaak tegen haar vloeide voort uit een FIOD-onderzoek.</p>
      <p>
        <i>ANP</i>
      </p>
      <p>Het is echt waar: alleen met jouw hulp kan TPO.nl de komende jaren blijven bestaan. Neem daarom nu <a href="https://tpo.nl/soon/">een abonnement op TPO+</a> al vanaf 4 euro per maand. Daarmee zorg je ervoor dat TPO.nl voor altijd online blijft.</p>
      <p>En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.</p>
      <p>Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.</p>
      <p>Neem nu direct <a href="https://tpo.nl/soon/">een jaarabonnement op TPO+</a> en treed ook toe tot de TPO-elite.</p>
      <p>
        <b>TPO.nl, where the elite meet to read.</b>
      </p>
      <figure>
        <img src="https://tpo.nl/images/payments.png"/>
      </figure>
      <p>
        <a href="https://tpo.nl/plans/tpoplus">Steun TPO</a>
      </p>
      <figure>
        <img src="https://tpo.nl/images/payments.png"/>
      </figure>
      <p> </p>
    </article>
  </body>
</html>