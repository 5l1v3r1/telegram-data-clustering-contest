<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402583/%D8%AC%D8%A7%DB%8C%DA%AF%D8%A7%D9%87-%D8%B1%D8%B3%D8%A7%D9%86%D9%87-%D8%AF%D8%B1-%D8%B1%D8%AE%D8%AF%D8%A7%D8%AF%D9%87%D8%A7%DB%8C-%D9%85%D8%AE%D8%AA%D9%84%D9%81-%D8%A8%D8%A7%DB%8C%D8%AF-%D8%AA%D8%A8%DB%8C%DB%8C%D9%86-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:28:48+00:00"/>
    <meta property="og:title" content="جایگاه رسانه در رخدادهای مختلف باید تبیین شود"/>
    <meta property="og:description" content="ایسنا/فارس جانشین فرمانده سپاه فجر فارس، با تاکید بر لزوم تبیین جایگاه خبرنگار و رسانه در رخدادهای مختلف و تاثیر فعالیت رسانه‌ای در نظارت بر رفتار جامعه، تصریح کرد که در این زمینه نباید اقدامات تنها معطوف به صدا و سیما باشد بلکه باید همه رسانه‌ها را در برگیرد."/>
  </head>
  <body>
    <article>
      <h6 class="kicker">جانشین فرمانده سپاه فجر فارس:</h6>
      <h1>جایگاه رسانه در رخدادهای مختلف باید تبیین شود</h1>
      <address><time datetime="2019-11-25T12:28:48+00:00">25 Nov 2019, 12:28</time> by <a rel="author">علی محمد پشوتن</a></address>
      <p>ایسنا/فارس جانشین فرمانده سپاه فجر فارس، با تاکید بر لزوم تبیین جایگاه خبرنگار و رسانه در رخدادهای مختلف و تاثیر فعالیت رسانه‌ای در نظارت بر رفتار جامعه، تصریح کرد که در این زمینه نباید اقدامات تنها معطوف به صدا و سیما باشد بلکه باید همه رسانه‌ها را در برگیرد.</p>
      <p>یدالله بوعلی ۴ آذرماه در ششمین جلسه هیئت اندیشه‌ورز بسیج رسانه استان فارس، در پاسخ به مطالب و نقدهای مطرح شده در خصوص مشخص نبودن جایگاه خبرنگار و رسانه در رخدادهایی نظیر ناآرامی‌های اخیر، گفت: مباحث حرفه‌ای رسانه امری تخصصی محسوب می‌شود لذا قصد ورود به این مبحث را ندارم.</p>
      <p>او ادامه داد: اعتقاد دارم که در هر رخدادی باید جایگاه خبرنگار و رسانه مشخص باشد؛ البته اصل بر این است که هرکس با چه نیت و قصدی به موضوع ورود می‌کند، اما اگر قصد حفظ نظام و کمک به رشد جامعه و تضمین کننده تعالی و بقای نظام باشد، قطعا نباید مانعی بر سرراه اطلاع رسانی ایجاد کرد.</p>
      <p>بوعلی، حق رسانه و خبرنگار را حضور در عرصه‌های مختلف دانست و گفت: نقد اگر به استحکام نظام و تعالی جامعه بینجامد، باید از آن استقبال کرد و هیچ فرد منصفی نمی‌تواند و نباید در مقابل آن موضع بگیرد.</p>
      <p>جانشین فرمانده سپاه فجر فارس با تاکید براینکه رسانه ناظر بر رفتار و اعمال جامعه محسوب می‌شود، گفت: رسانه و فعالیت رسانه‌ها منجر به تبلیغ رفتارهای خوب و بیان قبح رفتارهای ناشایست است؛ این موجب می‌شود که هم اطلاع رسانی درست انجام شود و هم مردم قضاوت صحیحی از مسائل داشته باشند.</p>
      <p>او با تاکید براینکه رسانه باید هر رفتار نادرستی را بتواند نقد کرده و کج رفتاری‌ها را اعلام کند، خاطرنشان کرد: تبیین رفتارهای صحیح و تبلیغ و ترویج آن هم وظیفه رسانه است؛ البته در بحث جایگاه رسانه و فعالیت رسانه‌ای نباید تنها معطوف به صدا و سیما بود، بلکه باید تمام رسانه‌ها را مد نظر داشت.</p>
      <figure>
        <img src="https://cdn.isna.ir/d/off/fars/2019/11/25/3/61494217.jpg"/>
      </figure>
      <p>این مقام نظامی با اشاره به ناآرامی‌های اخیر در شیراز، ضمن دفاع از عملکرد نیروهای نظامی، انتظامی و بسیج در سطوح مختلف مدیریتی و میدانی، تصریح کرد: در وقایع اخیر همه نیروها برای حفظ امنیت مردم پای کار بودند و تقسیم بندی کار وجود داشت.</p>
      <p>او با اشاره به اینکه در جریان ناآرامی‌های اخیر، تعدادی از نیروهای عمل کننده سپاه، بسیج و پلیس مصدوم و مضروب شدند، گفت: این نیروها در جریان حفظ نظم و آرامش جامعه دچار مصدومیت شدند.</p>
      <p>بوعلی با یادآوری این نکته که فرمانده یکی از مناطق بسیج جزو افراد مصدوم شده این حوادث بود، گفت: در جریان ناآرامی‌های اخیر خوشبختانه مردم صف خود را از آشوبگران جدا کردند؛ آنها که با هدف تخریب و آتش زدن و ایجاد اختلال در زندگی مردم به میدان آمده بودند، عده‌ای قلیل را شامل می‌شدند که به صورت پراکنده و در نقاط مختلف شهر عمل می‌کردند.</p>
      <p>او با تصریح اینکه خط منتقد و معترض به عنوان بخشی از جامعه که اعتراضشان هم در مواردی وارد است، با کسانیکه به دنبال تخریب و غارت اموال عمومی و خصوصی بودند، جدا است، گفت: ما در عرصه‌های مختلف باید به خبرنگار و رسانه اعتماد داشته باشیم تا واقعیت‌ها را منعکس کند.</p>
      <p>بوعلی با بیان اینکه انگیره و نوع ناآرامی‌های اخیر با گذشته تفاوت داشت، به طوریکه در گذشته انگیزه چنین رخدادهایی بیشتر سیاسی بود اما در وقایع اخیر موضوعی اقتصادی منشاء همگرائی یک جمعیت شد، گفت: عده‌ای از این فرصت سوءاستفاده کرده و سوار بر موج شده و دست به تخریب و غارت اموال عمومی زدند.</p>
      <p>او با بیان اینکه همه کسانیکه معترض یک موضوع شده بودند، ضد نظام  تلقی نمی‌شوند، گفت: اگر یک گروه سیاسی بخواهد از کسانیکه اموال عمومی را آتش زدند و به اماکنی نظیر بانک و جایگاه‌های سوخت و مترو و اتوبوس خسارت وارد کردند حمایت کند قطعا در اشتباه محض خواهد بود. اگرچه هیچ یک از گروه‌های سیاسی از چنین رفتارهایی حمایت نکرده و نمی کند.</p>
      <p>بوعلی با یادآوری اینکه هیچ کس همه معترضان و منتقدان را آشوبگر و غارتگر نمی‌داند، خاطرنشان کرد: آن کسانیکه خودروی آتش نشانی را به آتش می‌کشند، یا مترو شیراز را که مردم برای آن ۲۰ سال انتظار کشیده‌اند تخریب کرده و اتوبوس را می‌سوزانند، آشوبگر و اغتشاشگر و اشرار هستند.</p>
      <p>وی با بیان اینکه شهرداری‌ها از محل درآمدهای مردمی امکانات رفاهی و خدماتی را در شهرها فراهم می‌کنند، وارد کردن آسیب به این اموال را خسارت زدن به مردم و ممانعت از تداوم عمران و آبادانی دانست و گفت: به حتم اگر جلوی اغتشاشگران را نگرفته بودیم، ابعاد موضوع بسیار گسترده‌تر بود و جنایات بیشتری حادث می‌شد.</p>
      <p>بوعلی موضوع قطع اینترنت را تصمیمی کلان دانست که در سطح شورای امنیت ملی اتخاذ شده است و گفت: این تصمیم علیرغم تمام مشکلاتی که برای جامعه ایجاد می‌کرد، بر مهار ناآرامی‌ها و اغتشاشات اخیر، تاثیرگذار بود زیرا عده‌ای از این فضا که جزو حقوق مسلم مردم محسوب می‌شود، سوء استفاده می‌کردند.</p>
      <p>وی در ادامه اهمیت توجه به مردم را یادآور شد و گفت: اساساً هر حکومتی هرچقدر هم از جهت زیرساخت یا ارتش ضعیف باشد، اما به مردم متکی باشد، پیروز است و مصداق آن هم نوار غزه، حشدالشعبی و یا یمن است که در برابر ابرقدرت‌ها ایستاده‌اند.</p>
      <figure>
        <img src="https://cdn.isna.ir/d/off/fars/2019/11/25/3/61494216.jpg"/>
      </figure>
      <p>بوعلی با تأکید بر اینکه اراده مردم همیشه غالب است، گفت: قوی‌ترین مردم دنیا متعلق به ایران هستند که ابرقدرت‌ها همواره در مقابل آنان کم آورده‌اند.</p>
      <p>جانشین فرمانده سپاه فجر فارس همچنین بر لزوم رسیدگی به نقاط کم‌برخوردار تأکید کرد و گفت: اقدامات بسیار خوبی را در این زمینه انجام دادیم به عنوان مثال در سیل اخیر در شهرک سعدی، قریب ۴۰۰ منزل را بازسازی کردیم و حتی نیروهای جهادی و بسیجی نیز از ابتدای وقوع سیل به کمک مردم شتافتند و همین مسئله موجب شده بود تا در جریان اغتشاشات اخیر ما هیچ مشکلی در این محله نداشته باشیم زیرا مردم همواره قدردان زحمات هستند اما باید این کارها را در نقاط مختلف به‌صورت فراگیر انجام دهیم.</p>
      <p>بوعلی همچنین به اقدامات سپاه در شهرک صنعتی شیراز در راستای رونق تولید اشاره و خاطرنشان کرد: مشکل مالیات برخی از صنایع تولیدی و همچنین مشکل سرویس و وسیله ایاب ذهاب ۱۷ هزار کارگر این شهرک، نداشتن آتش‌نشانی را برای آنان حل کردیم و همچنین پیگیر طلب ۷۰ شرکت از وزارتخانه‌ها هم هستیم که برخی از مطالبات آنان پرداخت شده است.</p>
      <p>انتهای پیام</p>
    </article>
  </body>
</html>