<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191125-microsoft-windows-10-oriasfrissites.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:07:00+00:00"/>
    <meta property="og:title" content="Nem kegyelmez a felhasználóknak a Microsoft"/>
    <meta property="og:description" content="Egyszeri eset volt a Windows 10 óriásfrissítésének fájdalommentes telepítése."/>
  </head>
  <body>
    <article>
      <h1>Nem kegyelmez a felhasználóknak a Microsoft</h1>
      <address><time datetime="2019-11-25T12:07:00+00:00">25 Nov 2019, 12:07</time> by <a rel="author">Origo</a></address>
      <p>
        <b>Egyszeri eset volt a Windows 10 óriásfrissítésének fájdalommentes telepítése.</b>
      </p>
      <p>A felhasználók jókora része nincs kibékülve a Windows 10 óriási iramú fejlesztésével, amelynek fő oka, hogy ha valami nem romlott el, akkor azt nem kell megjavítani. Örülnek, mikor a számítógépük az elvárt módon működik, nem kívánnak lassan települő, potenciálisan problémákat hozó óriásfrissítéseket telepíteni. Főleg a tavaly őszi incidens után, mikor a felhasználók egy apró tábora még adatokat is vesztett egy bug miatt.</p>
      <figure>
        <img src="https://cdn.nwmgroups.hu/s/img/i/1906/20190601dell-laptop-notebook-windows-104.jpg?w=644&amp;h=363"/>
        <figcaption>
          <cite>Forrás: Lisa Fotios / Pexels</cite>
        </figcaption>
      </figure>
      <p>A nagyjából két hete elérhetővé vált <a href="https://www.origo.hu/techbazis/20191119-windows-10-november-2019-update-frissitesi-seged.html">Windows 10 November 2019 Update</a> éppen ezért is felettébb kényelmes: csak egy szervizcsomagról van szó, amely a normál frissítésekkel azonos módon települ, ráadásul meglepően gyorsan.</p>
      <aside>Egyelőre nem érkezett hír arról, hogy bármilyen komoly gond volna vele, még ha a tavaszi óriásfrissítés ismert hibáit nem is javítja.</aside>
      <p>Most rossz hírrel szolgálhatunk: a Microsoftnak nem szerepel a tervei között az efféle szervizcsomagok kiadása, a Windows 10 November 2019 Update <a href="https://www.ghacks.net/2019/11/24/microsoft-has-no-plans-to-make-future-windows-10-updates-like-windows-10-1909/">csak egy kivétel volt</a>, ami erősítette a szabályt.</p>
      <p>
        <mark>Továbbra is évi két óriásfrissítésre lehet számítani, amelyek a tőlük megszokott módon települhetnek.</mark>
      </p>
      <p>Ezt a Microsoft egyik illetékese a Mixer szolgáltatásban tartott kérdezz-felelek során árulta el, azonban az állítása szerint a cég figyeli a szervizcsomaggal kapcsolatos visszajelzéseket, és ezek persze befolyásolhatják a jövőbeli terveit.</p>
      <p>A rendkívüli helyzet okának az tűnik, hogy módosult <a href="https://www.origo.hu/techbazis/20191123-windows-10-2020-elso-oriasfrissites.html">a Windows 10 fejlesztési ütemterve</a>, a határidők megváltozása miatt lett az őszi óriásfrissítésből egy aprócska szervizcsomag.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191123-samsung-galaxy-s11-s11e-kepek-renderek.html"/>
        <a href="https://www.origo.hu/techbazis/20191123-oroszorszag-kotelezo-appok-laptop-pc-mobil-tablet.html"/>
        <a href="https://www.origo.hu/techbazis/20191123-microsoft-surface-earbuds-kesik-megjelenes.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>