<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641986/%D8%A7%D9%81%D8%B2%D8%A7%DB%8C%D8%B4-%D8%A8%DB%8C%E2%80%8C%D8%B3%D8%A7%D8%A8%D9%82%D9%87-%D8%AA%D9%88%D9%84%DB%8C%D8%AF%D8%A7%D8%AA-%DA%A9%D8%B4%D8%A7%D9%88%D8%B1%D8%B2%DB%8C%D9%84%D8%B2%D9%88%D9%85-%DA%AF%D8%B3%D8%AA%D8%B1%D8%B4-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D8%B5%D8%A7%D8%AF%D8%B1%D8%A7%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T12:01:00+00:00"/>
    <meta property="og:title" content="افزایش بی‌سابقه تولیدات کشاورزی/لزوم گسترش بازارهای صادراتی"/>
    <meta property="og:description" content="معاون وزیر جهاد کشاورزی، با اشاره به افزایش تولیدات کشاورزی در سالهای اخیر، بر ضرورت گسترش و تعمیق دیپلماسی تجاری بخش کشاورزی به ویژه در ..."/>
  </head>
  <body>
    <article>
      <h1>
        <a href="https://www.bultannews.com/fa/news/641986/%D8%A7%D9%81%D8%B2%D8%A7%DB%8C%D8%B4-%D8%A8%DB%8C%E2%80%8C%D8%B3%D8%A7%D8%A8%D9%82%D9%87-%D8%AA%D9%88%D9%84%DB%8C%D8%AF%D8%A7%D8%AA-%DA%A9%D8%B4%D8%A7%D9%88%D8%B1%D8%B2%DB%8C%D9%84%D8%B2%D9%88%D9%85-%DA%AF%D8%B3%D8%AA%D8%B1%D8%B4-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D8%B5%D8%A7%D8%AF%D8%B1%D8%A7%D8%AA%DB%8C">افزایش بی‌سابقه تولیدات کشاورزی/لزوم گسترش بازارهای صادراتی</a>
      </h1>
      <h2>معاون وزیر جهاد کشاورزی، با اشاره به افزایش تولیدات کشاورزی در سالهای اخیر، بر ضرورت گسترش و تعمیق دیپلماسی تجاری بخش کشاورزی به ویژه در ...</h2>
      <address><time datetime="2019-11-25T12:01:00+00:00">25 Nov 2019, 12:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین شیرزاد در دیدار با مدیرکل آفریقای وزارت امور خارجه، در ارتباط با نقش تأثیرگذار وزارت خارجه در توسعه مراودات بین‌المللی بخش کشاورزی و کشف <b>بازارهای جدید تجاری</b> خاطرنشان کرد: به لطف افزایش بی سابقه تولید محصولات کشاورزی کشور در سال‌های اخیر و نیاز مبرم به ورود در بازارهای بین‌المللی و منطقه ای جهت عرضه مازاد تولیدات و شکوفایی زنجیره ارزش کشاورزی، بدون شک، وزارت امور خارجه از جایگاه ویژه‌ای به منظور ورود به بازارهای صادراتی دنیا از طریق گسترش دیپلماسی اقتصادی برخوردار است.</p>
      <p>مدیرعامل سازمان مرکزی تعاون روستایی ایران، با تأکید بر اهمیت بازارهای مشترک منطقه ای و عضویت در پیمان‌های مشترک نظیر اوراسیا، تصریح کرد: سیاستگذاری‌های منسجم و شکل‌دهی نهاد هدایت کننده جهت بهره‌گیری مناسب از روابط و پیمان‌های اقتصادی بین‌المللی با مساعدت وزارت امور خارجه یکی از راهبردهای ناگزیر کشور در راستای توسعه کشاورزی تجاری و حضور در بازارهای متعدد جهانی به حساب می آید؛ چراکه در غیر این صورت، به طور قطع کشور ما ابتکار عمل خود را در استفاده از ظرفیت‌های منطقه‌ای از دست داده و به ناچار تحت الشعاع سیاست‌های تجاری و اقتصادی بازارهای هدف قرار خواهیم گرفت.</p>
      <p>وی همچنین انعقاد پیمان های دوجانبه جدید با سایر کشورها و گسترش بازارهای نوین صادراتی و نیز تنظیم پروتکل‌های تجارت محصولی به ویژه در زمینه ارقام پرمزیت همچون مرکبات و مبادلات تهاتر کالایی با کشورهای طرف معامله و تقویت کارکردهای تجاری مرزهای کشور از طریق رونق بازارچه های مرزی را از دیگر راهکارهای توسعه‌ای با معاضدت وزارت امور خارجه دانست.</p>
      <p>شیرزاد در بخش دیگری از سخنان خود، با یادآوری مزیت‌های ممتاز و گاه مطلق کشور نظیر زعفران، پسته، زیره و نظایر آنها اظهار امیدواری کرد که با مساعدت و همراهی وزارت امور خارجه در ایجاد فضای تجاری برای اتحادیه‌های کشاورزی و روستایی و مکان‌یابی بازارهای مهم و قابل اتکاء در اقصی نقاط جهان از جمله آفریقا و نیز گشودن کریدورهای اختصاصی بازرگانی با کشورهای مستعد، امکان حضور قدرتمند و مستمر محصولات منحصر به فرد کشور در بازارهای متنوع جهانی فراهم شود.</p>
    </article>
  </body>
</html>