<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/856196/skoki-narciarskie-puchar-swiata-w-wisle-2019-adam-malysz-o-wytycznych-telewizji-"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-25T12:39:04+00:00"/>
    <meta property="og:title" content="Skoki narciarskie. Puchar Świata w Wiśle 2019. Adam Małysz o wytycznych Telewizji Polskiej. &quot;Trudno jest negocjować&quot;"/>
    <meta property="og:description" content="Zbyt wczesna pora zawodów i ekstremalna data ich rozegrania - tak trudnych konkursów w Wiśle jeszcze nie było. - Nie jest tajemnicą, że u nas do godz. 13 zawsze jest najgorsza pogoda - mówi Adam Małysz. Telewizja rządzi się jednak swoimi prawami..."/>
  </head>
  <body>
    <article>
      <h1>Skoki narciarskie. Puchar Świata w Wiśle 2019. Adam Małysz o wytycznych Telewizji Polskiej. "Trudno jest negocjować"</h1>
      <address><time datetime="2019-11-25T12:39:04+00:00">25 Nov 2019, 12:39</time> by <a rel="author" href="https://sportowefakty.wp.pl/autor/dawid-gora" target="_blank">Dawid Góra</a></address>
      <h4>Zbyt wczesna pora zawodów i ekstremalna data ich rozegrania - tak trudnych konkursów w Wiśle jeszcze nie było. - Nie jest tajemnicą, że u nas do godz. 13 zawsze jest najgorsza pogoda - mówi Adam Małysz. Telewizja rządzi się jednak swoimi prawami...</h4>
      <related>
        <a href="https://sportowefakty.wp.pl/skoki-narciarskie/856108/skoki-narciarskie-puchar-swiata-201920-jest-decyzja-w-sprawie-startu-piotra-zyly"/>
      </related>
      <p>W sobotę, kiedy konkurs odbywał się wieczorem, warunki były trudne, ale do zniesienia. Zamieszały wynikami, co w skokach jest niestety normą. Tymczasem w niedzielę pogoda storpedowała zawody. Druga seria była względnie sprawiedliwa, ale pierwsza stanowiła swego rodzaju kuriozum. Na domiar złego, po niepewnym lądowaniu, upadł Piotr Żyła. Groźna wywrotka sprawiła, że kibice w Wiśle wstrzymali oddech.</p>
      <p><b>Dawid Góra, WP SportoweFakty: Udałoby się uniknąć fatalnych warunków, gdyby niedzielny konkurs odbył się później?</b><br/><b/><br/><b><a href="https://sportowefakty.wp.pl/moto/adam-malysz">Adam Małysz</a>, dyrektor w PZN:</b> Trudno powiedzieć jednoznacznie, ale nie jest tajemnicą, że w Wiśle do godziny 13 zawsze jest najgorsza pogoda. Przychodzą fronty i można powiedzieć z dużą dozą prawdopodobieństwa, że byłoby lepiej, gdyby konkurs odbył się np. po 15.</p>
      <p>
        <b>
          <a href="https://sportowefakty.wp.pl/skoki-narciarskie/856180/skoki-narciarskie-puchar-swiata-2019-efekty-pracy-dolezala-juz-widac-kamil-stoch">Efekty pracy Doleżala już widać. Kamil Stoch jeździ zdecydowanie szybciej &gt;&gt;</a>
        </b>
      </p>
      <p><b>Agnieszka Baczkowska, szefowa zawodów, powiedziała, że gdyby decydowały wyłącznie kwestie sportowe, zawody odbyłyby się później.</b><br/><b/><br/>Myślę, że to prawda. Dostaliśmy takie wytyczne z telewizji. Trudno jest to negocjować. Tym bardziej że po południu telewizja transmitowała Eurowizję Junior.</p>
      <p><b>Próbował pan przekonać TVP, że poranne zawody nie są najlepszym pomysłem?</b><br/><b/><br/>Nie mogę zajmować się wszystkim. Są od tego osoby w Polskim Związku Narciarskim. Na pewno rozmowy miały miejsce, ale mnie przy nich nie było.</p>
      <p><b>Oglądał pan Eurowizję?</b><br/><b/><br/>Nie. Nie dotarłem jeszcze do domu, kiedy się zaczynała.</p>
      <p><b>Jeśli przez wzgląd na to wydarzenie zawody odbyły się w niekorzystnym terminie, należy zastanowić się, czy warto było narażać zdrowie zawodników. Oczywiście, przy katastrofalnych warunkach skoków nie będzie, ale nagłe powiewy wiatru zawsze są niebezpieczne. To sport wysokiego ryzyka.</b><br/><b/><br/>I zapewne komuś się za to dostanie, bo FIS potem wytyka sprawy, które były nie tak. Tutaj jednak większa obawa była o przygotowanie skoczni. Warunki nie sprzyjały.</p>
      <p><b>Jest więc sens organizowania zawodów 23 listopada? To oszukiwanie natury.</b><br/><b/><br/>Z drugiej strony są małe szanse, że Wisła dostanie organizację konkursów w innym terminie. Jest tyle kandydatur, że początek sezonu to jedyny termin, na który możemy sobie pozwolić. Prawie nigdzie w Europie nie ma śniegu. Kiedy negocjowaliśmy organizację konkursów w Wiśle, mówiliśmy o możliwości zorganizowania tutaj prologu. To spodobało się FIS i poszli tym tropem. To jedyna data, kiedy możemy być pewni, że Puchar Świata w Wiśle będzie organizowany. Inny termin graniczy z cudem.</p>
      <p>
        <b>
          <a href="https://sportowefakty.wp.pl/skoki-narciarskie/856095/skoki-narciarskie-plus-i-minus-weekendu-mogl-nie-wrocic-a-wygral">Plus i minus weekendu. Mógł nie wrócić, a wygrał &gt;&gt;</a>
        </b>
      </p>
      <p><b>Jak obecnie wygląda sytuacja Piotra Żyły? Badanie tomografem nie wykazało nieprawidłowości, zawodnik pojedzie na kolejne konkursy w Ruce. To oznacza, że temat upadku jest zakończony?</b><br/><b/><br/>Tak, myślę, że możemy go zamknąć. Oczywiście jest poobijany. Ma problem z ranami na twarzy, ale to jest twardziel. Zresztą wszyscy widzieliśmy jego zachowanie. Po upadku nie chciał nawet iść do karetki. To już sporo mówi.</p>
      <p>WP SportoweFakty</p>
    </article>
  </body>
</html>