<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/uszas/2019/11/25/szilagyi_liliana_shane_tusup_uszo-eb_edzo/"/>
    <meta property="og:site_name" content="Index.hu"/>
    <meta property="article:published_time" content="2019-11-25T12:19:00+00:00"/>
    <meta property="og:title" content="Nem visznek az Eb-re, mert Shane Tusup az edzőm"/>
    <meta property="og:description" content="Az úszó Szilágyi Liliána panaszkodott, a kapitány szerint jobban jár, ha edz, mert jön az olimpia."/>
  </head>
  <body>
    <article>
      <h1>Nem visznek az Eb-re, mert Shane Tusup az edzőm</h1>
      <address><time datetime="2019-11-25T12:19:00+00:00">25 Nov 2019, 12:19</time> by <a rel="author" href="https://index.hu/szerzo/joo_gabor" target="_blank">Joó Gábor, Ághassi Attila</a></address>
      <p>Hosszabb interjúban beszélgetett a <a href="http://www.nemzetisport.hu/uszas/szilagyi-liliana-senki-sem-tudja-min-mentem-keresztul-az-elmult-evekben-meg-2734379">Nemzeti Sport</a> az Eb-ezüstérmes úszó Szilágyi Liliánával, aki október elején a Magyarországra visszatérő <a href="https://index.hu/sport/uszas/2019/10/01/shane_tusup_szilagyi_liliana/">Shane Tusupot választotta</a> edzőjének. Szilágyi kimaradt a jövő heti rövid pályás úszó-Eb-re utazó magyar csapatból, állítja, Tusup az indok.</p>
      <blockquote>Szerettem volna indulni az Eb-n, az elmúlt hetek eredményei azt mutatták, hogy érmet, érmeket hozhattunk volna haza, de úgy érzem, mások azt gondolták, megakadályozzák ezt pusztán azért, mert Shane az edzőm</blockquote>
      <p>- idézi az NS az úszónőt, aki kivételesen elégedettnek tűnik a Tusupnál végzett munkájával.</p>
      <p>A szövetségi kapitány, Sós Csaba az Indexnek úgy reagált, a legjobb indulattal azt tanácsolja Szilágyinak, hogy ezt az időszakot inkább edzésre használja fel, mert a március végi országos bajnokságon már az olimpiáért kell harcolnia. Egyeztetett a versenyzővel, aki megértette az érveit, majd egy óra múlva ismét felhívta, hogy ő mégiscsak menne.</p>
      <p>200 pillangón Szilágyi a dohai vk-versenyen, november hetedikén 2 másodperccel volt gyengébb Hosszúnál és Jakabosnál, az Eb-n pedig még indul az aktuális világbajnok Kapás Boglárka is. A szabályoknak megfelelően egy nemzetből csak a legjobb kettő juthat döntőbe.</p>
      <p>"Érthető, hogy Lilu hosszabb pihenőt tartott, örülök, hogy megtalálta az edzőjét, de ha nagy időt akar úszni, akkor a rövid pályás országos bajnokságon is megteheti az Eb után. A jelenlegi formája nem biztató. Más is van ilyen helyzetben, akit nem viszünk ki. Jó néhányan pedig kihagyják a versenyt, mert már az olimpia van előttük."</p>
      <p>Szilágyi szerint Tusup volt az egyetlen, aki az érzése szerint számára balul sikerült 2012-es londoni olimpián vigasztalni próbálta, és erőt öntött bele a szavaival.</p>
      <p>"Figyeltem a munkáját, láttam az eredményeit, a júliusi világbajnokság után pedig véletlenül akadtam rá az interneten egy beszédére. Legalább ötször meghallgattam, egyből azt éreztem, ez az, amit keresek, amit én is képviselni akarok. Shane mellett az első pillanattól kezdve azt érzem, hogy a helyemen vagyok"  - mondta Szilágyi.</p>
      <p><i>(Borítókép: </i> <i>Szilágyi Liliána a női 200 méteres pillangóúszás elődöntője után a 18. vizes világbajnokságon a dél-koreai Kvangdzsuban 2019. július 24-én. - fotó: </i> <i>Kovács Tamás / MTI)</i></p>
    </article>
  </body>
</html>