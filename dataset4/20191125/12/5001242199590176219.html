<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/kinitikotita-oi-7-225-theseis/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T12:42:28+00:00"/>
    <meta property="og:title" content="Κινητικότητα: Αυτές είναι οι 7.225 θέσεις"/>
    <meta property="og:description" content="Aριθμός ρεκόρ αναμένεται να αποτυπωθεί στον «χάρτη» με τις ανοιχτές θέσεις του Δημοσίου, ο οποίος θα αποκαλυφθεί μέσα στα επόμενα 24ωρα, όταν θα"/>
  </head>
  <body>
    <article>
      <h1>Κινητικότητα: Αυτές είναι οι 7.225 θέσεις</h1>
      <address><time datetime="2019-11-25T12:42:28+00:00">25 Nov 2019, 12:42</time> by <a rel="author">ΣΥΝΕΙΔΗΣΗ</a></address>
      <p>Aριθμός ρεκόρ αναμένεται να αποτυπωθεί στον «χάρτη» με τις ανοιχτές θέσεις του Δημοσίου, ο οποίος θα αποκαλυφθεί μέσα στα επόμενα 24ωρα, όταν θα ανοίξει και επισήμως ο κύκλος των μετατάξεων και των αποσπάσεων. Το <b>υπουργείο Εσωτερικών, </b>σύμφωνα με την εφημερίδα «ΤΑ ΝΕΑ» ακολουθεί την τακτική, όπως είχε αποκαλύψει η aftodioikisi.gr, «πρώτα κινητικότητα, μετά προσλήψεις» και, σύμφωνα με πληροφορίες, οι δημόσιοι υπάλληλοι σύντομα θα πάρουν το «πράσινο φως» για τη διεκδίκηση περίπου 7.225 θέσεων (η συντριπτική πλειονότητα θα αφορά μετατάξεις).</p>
      <p>Τα υπουργεία, οι <b>ΟΤΑ</b>, οι αποκεντρωμένες διοικήσεις και άλλοι δημόσιοι φορείς ζητούν άμεση ενίσχυση σε ανθρώπινο δυναμικό – από εφοριακούς, νοσηλευτές και προσωπικό Η/Υ μέχρι χειριστές μηχανημάτων, διοικητικούς υπαλλήλους, οδηγούς κ.ά. -, όπως μαρτυρά η αποστολή συνολικά 8.009 αιτημάτων. Ολα δείχνουν πως θα είναι η μαζικότερη μέχρι στιγμής διαδικασία, δεδομένου ότι την τελευταία φορά (εντός του 2018 δηλαδή) είχαν εγκριθεί 5.440 θέσεις προς κάλυψη.</p>
      <p>Εγκυρες πηγές αναφέρουν ότι η <b>Κεντρική Επιτροπή Κινητικότητας (με εκπροσώπους του ΑΣΕΠ, του ΝΣΚ, των ΟΤΑ, της ΑΔΕΔΥ κ.λπ.)</b> ολοκλήρωσε την επεξεργασία των αιτημάτων από τουλάχιστον 350 φορείς σε δύο εντατικές συνεδριάσεις την προηγούμενη εβδομάδα και πλέον είναι έτοιμη για τις ανακοινώσεις – πιθανότατα την ερχόμενη Τετάρτη ή Πέμπτη. Αν και η αποστολή των αιτημάτων από τους δημόσιους οργανισμούς είχε ξεκινήσει τον περασμένο Απρίλιο, η διαδικασία της κινητικότητας είχε παγώσει λόγω των αυτοδιοικητικών και των εθνικών εκλογών, που απαγόρευσαν οποιεσδήποτε υπηρεσιακές μεταβολές ιδίως στην περίπτωση της Τοπικής Αυτοδιοίκησης. Μάλιστα, όπως προκύπτει από τις χιλιάδες αιτήσεις, είναι οι ΟΤΑ αυτοί που δηλώνουν τις περισσότερες κενές θέσεις και ακολουθούν, κατά τις πληροφορίες, τα υπουργεία Παιδείας, Αμυνας και Οικονομικών, καθώς και η Ανεξάρτητη Αρχή Δημοσίων Εσόδων.</p>
      <figure>
        <img src="https://www.aftodioikisi.gr/wp-content/uploads/2019/11/KINITIKOTHTA.jpg"/>
      </figure>
      <p>aftodioikisi.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/oaed-neo-koinofeles-programma-xekinoyn-oi-aitiseis-35-000-theseis-eidikotites-amp-dikaiologitika/"/>
        <a href="http://sinidisi.gr/100-theseis-katartisis-anergoys-sti-leykada-to-kek-tis-perifereias-ionion-nison/"/>
        <a href="http://sinidisi.gr/aitisi-enischysis-monimo-prosopiko-ton-antapodotikon-ypiresion-dimoy-xiromeroy-eggrafo/"/>
        <a href="http://sinidisi.gr/ta-oristika-apotelesmata-toys-iatroys-ypaithroy-poy-topothetoyntai-deite-pinaka/"/>
        <a href="http://sinidisi.gr/anadromika-enstolon-eidikon-misthologion-apofasi-stathmos-katavoli-tokon-5etias/"/>
        <a href="http://sinidisi.gr/esy-ananeonontai-symvaseis-epikoyrikon-giatron-proslipseis-sta-epeigonta/"/>
      </related>
    </article>
  </body>
</html>