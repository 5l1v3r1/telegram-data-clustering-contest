<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/negeri-sembilan-kekal-pendirian-had-umur-berkahwin/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T12:33:38+00:00"/>
    <meta property="og:title" content="Negeri Sembilan kekal pendirian had umur berkahwin"/>
    <meta property="og:description" content="SEREMBAN, 28 Rabiulawal 1441H, Isnin – Kerajaan Negeri Sembilan kekal dengan pendirian untuk tidak meminda enakmen berkaitan penetapan had umur minimum perkahwinan bawah umur yang telah diamalkan selama ini. Menteri Besar, Datuk Seri Aminuddin Harun berkata, ini kerana undang-undang sedia ada sudah cukup ketat, meskipun ia membenarkan perkahwinan pada usia bawah 18 tahun. “Sebenarnya kerajaan …"/>
  </head>
  <body>
    <article>
      <h1>Negeri Sembilan kekal pendirian had umur berkahwin</h1>
      <h2>Tiada sebab buat undang-undang baharu perkahwinan bawah umur</h2>
      <address><time datetime="2019-11-25T12:33:38+00:00">25 Nov 2019, 12:33</time> by <a rel="author">siti hafidah</a></address>
      <figure>
        <img src="https://www.ismaweb.net/wp-content/uploads/2019/11/mbn9-780x470.jpg"/>
        <figcaption>Menteri Besar Negeri Sembilan, Datuk Seri Aminuddin Harun.</figcaption>
      </figure>
      <p><b>SEREMBAN, 28 Rabiulawal 1441H, Isnin</b> – Kerajaan Negeri Sembilan kekal dengan pendirian untuk tidak meminda enakmen berkaitan penetapan had umur minimum perkahwinan bawah umur yang telah diamalkan selama ini.</p>
      <p>Menteri Besar, Datuk Seri Aminuddin Harun berkata, ini kerana undang-undang sedia ada sudah cukup ketat, meskipun ia membenarkan perkahwinan pada usia bawah 18 tahun.</p>
      <p>“Sebenarnya kerajaan negeri punya dasar, saya rasa memang agak ketat, memang kita benarkan bawah umur untuk berkahwin tetapi dengan kelulusan khususnya bagi yang beragama Islam di mana mereka perlu dapatkan kebenaran mahkamah kerana hanya mahkamah yang akan benarkan perkahwinan bawah umur.</p>
      <p>“Tiada sebab untuk pinda atau buat undang-undang baharu dan saya juga sudah dimaklumkan oleh Yang di-Pertuan Besar Negeri Sembilan, Tuanku Muhriz Tuanku Munawir bahawa undang-undang sedia ada sudah ketat sebab bila ke mahkamah kena lalui temuduga dan sebagainya,” katanya kepada pemberita ketika ditemui selepas persidangan Dewan Undangan Negeri (DUN) Negeri Sembilan, di sini, hari ini.</p>
      <p>Beliau yang juga Pengerusi Jawatankuasa Bertindak Agama Islam berkata, pihaknya tidak akan sewenang-wenangnya dengan mudah membiarkan perkahwinan bawah umur berlaku tanpa kawalan.</p>
      <p>Baru-baru ini, Timbalan Perdana Menteri, Datuk Seri Dr Wan Azizah Wan Ismail, dilaporkan sebagai berkata, kerajaan sedang menyiapkan Draf Pelan Strategik Kebangsaan bagi menangani masalah perkahwinan bawah umur. – Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>