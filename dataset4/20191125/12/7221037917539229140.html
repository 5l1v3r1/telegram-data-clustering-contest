<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/dersimin-kayip-kizlari-kitabinin-yakildigi-iddialari-meclise-tasindi/927662"/>
    <meta property="og:site_name" content="medya faresi"/>
    <meta property="article:published_time" content="2019-11-25T12:08:00+00:00"/>
    <meta property="og:title" content="Dersim’in Kayıp Kızları kitabının yakıldığı iddiaları Meclise taşındı"/>
    <meta property="og:description" content="CHP Tunceli Milletvekili Polat Şaroğlu, Erzincan Refahiye’deki bir ev baskını sonucu el konulan kitapların yakılarak imha edilmesini Meclis gündemine taşıdı."/>
  </head>
  <body>
    <article>
      <h1>Dersim’in Kayıp Kızları kitabının yakıldığı iddiaları Meclise taşındı</h1>
      <h2>CHP Tunceli Milletvekili Polat Şaroğlu, Erzincan Refahiye’deki bir ev baskını sonucu el konulan kitapların yakılarak imha edilmesini Meclis gündemine taşıdı.</h2>
      <address>
        <time datetime="2019-11-25T12:08:00+00:00">25 Nov 2019, 12:08</time>
      </address>
      <p>“Refahiye Cumhuriyet Başsavcılığı’nın yürüttüğü soruşturma kapsamında ele geçirilen kitapların imha edilmesi yönünde ilgili mahkemenin bir kararı bulunmakta mıdır?</p>
      <p>
        <i>
          <b>Medyafaresi.com (Ankara)</b>
        </i>
      </p>
      <p>CHP Tunceli Milletvekili Polat Şaroğlu, Erzincan Refahiye’deki bir ev baskını sonucu el konulan kitapların yakılarak imha edilmesini Meclis gündemine taşıdı.</p>
      <p>Şaroğlu, Erzincan’ın Refahiye İlçesinde Cumhuriyet Başsavcılığı’nın yürüttüğü soruşturma kapsamında jandarma tarafından bir eve yapılan baskın sırasında, evde çıkan “Dersim’in Kayıp Kızları” isimli kitap ile İbrahim Kaypakkaya’nın hayatının ve fikirlerinin anlatıldığı kitaba el konulduğuna dair haberlerin basında yer aldığını belirterek, konuyu soru önergesiyle Meclis gündemine taşıdı.</p>
      <p>Adalet Bakanı Abdülhamit Gül’ün yanıtlaması istemiyle soru önergesi veren Şaroğlu, “Sosyal bir gerçekliğe ve yaşanmış olaylara dayalı bilgiler içeren “Dersim’in Kayıp Kızları” isimli kitabın yakılmasına sebep olan sakıncalı yönü nedir” diye sordu.</p>
      <p>Şaroğlu, önergesinde şu sorulara yanıt istedi:</p>
      <p>“ Refahiye Cumhuriyet Başsavcılığı’nın yürüttüğü soruşturma kapsamında ele geçirilen kitapların imha edilmesi yönünde ilgili mahkemenin bir kararı bulunmakta mıdır?</p>
      <p>Sosyal bir gerçekliğe ve yaşanmış olaylara dayalı bilgiler içeren “Dersim’in Kayıp Kızları” isimli kitabın yakılmasına sebep olan sakıncalı yönü nedir?</p>
      <p>Yaşadığımız yüzyılın koşullarında her ne sebepten olursa olsun bir kitabın yakılarak yok edilmesini doğru buluyor musunuz?</p>
      <p>Söz konusu kitapların soruşturma ile bir ilgisi bulunmakta mıdır? Yok ise bu keyfi uygulama karşısında idari bir soruşturma açılması düşünülmekte midir?”</p>
      <p>
        <i>
          <b>Medyafaresi.com (Ankara)</b>
        </i>
      </p>
    </article>
  </body>
</html>