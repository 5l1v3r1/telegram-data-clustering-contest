<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/r-karoblis-negalima-supriesinti-lesu-gynybai-su-kitomis-sritimis-1752631/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T12:57:00+00:00"/>
    <meta property="og:title" content="R. Karoblis: „Negalima supriešinti lėšų gynybai su kitomis sritimis“"/>
    <meta property="og:description" content="Reklama"/>
  </head>
  <body>
    <article>
      <h1>R. Karoblis: „Negalima supriešinti lėšų gynybai su kitomis sritimis“</h1>
      <address><time datetime="2019-11-25T12:57:00+00:00">25 Nov 2019, 12:57</time> by <a rel="author">KAM</a></address>
      <p>Reklama</p>
      <p>
        <b>„Turime tvirtą visuomenės ir politikų paramą dėl 2 proc. nuo BVP skyrimo krašto apsaugai, taip pat rekordinę per keliolika metų visuomenės paramą kariuomenei – tai svarbiausia“, - sako krašto apsaugos ministras Raimundas Karoblis, komentuodamas naujienų agentūros BNS užsakytos apklausos duomenis apie visuomenės paramą gynybos biudžeto didinimui iki 2,5 proc. BVP.</b>
      </p>
      <p>„Apklausos duomenys – tiesioginis neišsprestų socialinių problemų atspindys bei klaidingas visuomenės įsivaizdavimas, jog krašto apsaugai tenka liūto dalis biudžete, - sako R. Karoblis. - <b>Pirma</b>, negalima supriešinti lėšų gynybai su lėšomis kitoms sritims – tai supriešina visuomenę ir kelia tiesioginę grėsmę nacionaliniam saugumui. <b>Antra</b>, krašto apsauga pagal finansavimą yra ketvirtoje vietoje po socialinės saugos, sveikatos ir švietimo, ir tai yra derama bei teisinga vieta; jei priskaitytume ES paramos lėšas, toji vieta būtų dar žemesnė. <b>Trečia</b>, 70 proc. gynybai skirtų lėšų sugrįžta į biudžetą per Lietuvoje įsigytas prekes ir paslaugas bei sumokėtus mokesčius, tad didžioji dalis ekonominės naudos tenka Lietuvos ekonomikai. <b>Ketvirta</b>, iki 2014 m. kariuomenė gyveno badmečiu, ir ją būtina modernizuoti. Mes savo ruožtu privalome užtikrinti skaidrias ir efektyvias investicijas į kariuomenės modernizaciją“.</p>
      <p>Ministras taip pat akcentuoja, jog būtinybė gynybai skirti ne mažiau kaip 2 proc. nuo BVP ir palaipsniui didinti juos iki 2,5 proc. pirmiausiai atsirado ne dėl įsipareigojimų partneriams, o dėl kardinaliai pasikeitusios saugumo situacijos: „Negalime pamiršti Gruzijos ir Ukrainos pamokų. Grėsmės realios ir didelės, niekas mūsų negins, jei nesiginsime patys. Toliau sieksime visuomenės sutarimo, jog politinių partijų, Valstybės gynimo tarybos priimti sprendimai dėl nuoseklaus gynybos finansavimo didinimo iki 2,5 proc. BVP ilgalaikėje perspektyvoje būtų visuomenės suprasti ir priimti kaip būtina stiprios valstybės sąlyga“.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuvos-naujienos/partijos-zada-geriau-finansuoti-gynyba-siekti-nuolatinio-jav-kariu-buvimo-1170645/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/hillary-clinton-pasigedo-didesnio-finansavimo-krasto-gynybai-658029/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/seimunas-siulo-didinti-gynybos-finansavima-503250/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/kitais-metais-lietuvoje-krasto-apsaugai-planuojama-skirti-088-proc-bvp-491944/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>