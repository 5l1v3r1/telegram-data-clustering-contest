<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/naftogaz-gotovyj-pryjnyaty-vid-gazpromu-gaz-zamist-groshej-u-rahunok-vyplaty-za-rishennyamy-sudu/"/>
    <meta property="og:site_name" content="Рубрика"/>
    <meta property="article:published_time" content="2019-11-25T12:46:12+00:00"/>
    <meta property="og:title" content="&quot;Нафтогаз&quot; готовий прийняти від &quot;Газпрому&quot; газ замість грошей у рахунок виплати за рішеннями суду"/>
    <meta property="og:description" content="НАК “Нафтогаз України” готовий розглянути можливість отримання від “Газпрому” природного газу замість грошей у рахунок виплат близько $3 млрд за рішеннями Cтокгольмського арбітражу, повідомив виконавчий директор “Нафтогазу” Юрій Вітренко. “Нас влаштовують кошти, але якщо “Газпром” хоче сплатити цей борг через постачання газу, ми готові розглянути таку пропозицію”, – написав він у своєму Facebook. Як повідомлялося, […]"/>
  </head>
  <body>
    <article>
      <h1>"Нафтогаз" готовий прийняти від "Газпрому" газ замість грошей у рахунок виплати за рішеннями суду</h1>
      <address><time datetime="2019-11-25T12:46:12+00:00">25 Nov 2019, 12:46</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/yurij-vitrenko-860x580-c-1.jpg"/>
      </figure>
      <p>Юрій Вітренко<br/><b><b>НАК “Нафтогаз України” готовий розглянути можливість отримання від “Газпрому” природного газу замість грошей у рахунок виплат близько $3 млрд за рішеннями Cтокгольмського арбітражу, повідомив виконавчий директор “Нафтогазу” Юрій Вітренко.</b></b></p>
      <p>“Нас влаштовують кошти, але якщо “Газпром” хоче сплатити цей борг через постачання газу, ми готові розглянути таку пропозицію”, – написав він у своєму <a href="https://www.facebook.com/yuriy.vitrenko/posts/10157056910448458">Facebook.</a></p>
      <p>Як повідомлялося, Стокгольмський арбітраж наприкінці лютого 2018 року за результатами двох арбітражних спорів між “Нафтогазом” і “Газпромом” на постачання і транзит газу зобов’язав російську компанію доплатити $2,56 млрд. “Газпром” подав апеляцію на це рішення до апеляційного суду округу Свеа (Швеція).</p>
      <p>Водночас “Нафтогаз” намагається стягнути борг із “Газпрому” в міжнародних судах, проводить кампанію щодо арешту його активів у Швейцарії, Великій Британії, Нідерландах і Люксембурзі.</p>
      <p>
        <b>“Нафтогаз” розраховує завершити процес стягнення з ПАТ “Газпром” близько $3 млрд ($2,6 млрд плюс відсотки ) до кінця 2020 року.</b>
      </p>
      <p>“Газпром” 18 листопада за підписом голови правління Олексія Міллера направив на адресу “Нафтогазу України” <a href="https://rubryka.com/2019/11/18/gazprom-napravyv-naftogazu-ofitsijnu-propozytsiyu-shhodo-tranzytu-gazu-yaki-umovy/">офіційну пропозицію</a> про продовження терміну дії чинного контракту або укладення нового договору про транзит газу через територію України терміном на один рік з урахуванням прогнозного попиту європейських покупців на газ на 2020 рік.</p>
      <p>У пропозиції “Газпрому”, зокрема, зазначено, що необхідними умовами продовження чинного контракту або укладення нового договору є відмова обох сторін від усіх взаємних претензій у міжнародному арбітражі та припинення всіх судових розглядів, зазначено в повідомленні управління інформації монополії.</p>
      <p>Раніше: <a href="https://rubryka.com/2019/11/25/u-naftogazi-zayavyvly-pro-sproby-frumana-ta-parnasa-kontrolyuvaty-kompaniyu/">у “Нафтогазі” заявивли про спроби соратників Джуліані контролювати компанію.</a></p>
      <p> </p>
    </article>
  </body>
</html>