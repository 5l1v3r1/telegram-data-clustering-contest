<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T12:20:00+00:00"/>
    <meta property="og:title" content="دعوت از روحانی برای حضور در دانشگاه تهران"/>
    <meta property="og:description" content="به گزارش فارس، جامعه اسلامی دانشجویان دانشگاه تهران طی نامه‌ای از حسن روحانی رئیس جمهور برای حضور در دانشگاه تهران برای پاسخگویی به سوالات دانشجویان دعوت کرد."/>
  </head>
  <body>
    <article>
      <h1>دعوت از روحانی برای حضور در دانشگاه تهران</h1>
      <address>
        <time datetime="2019-11-25T12:20:00+00:00">25 Nov 2019, 12:20</time>
      </address>
      <p>جامعه اسلامی دانشجویان دانشگاه تهران طی نامه‌ای از رئیس جمهور برای حضور در دانشگاه تهران برای پاسخگویی به سوالات دانشجویان دعوت کرد.</p>
      <p>به گزارش فارس، جامعه اسلامی دانشجویان دانشگاه تهران طی نامه‌ای از حسن روحانی رئیس جمهور برای حضور در دانشگاه تهران برای پاسخگویی به سوالات دانشجویان دعوت کرد.</p>
      <p>متن این نامه به شرح زیر است:</p>
      <p>«بسم الله الرحمن الرحیم</p>
      <p>اکنون انقلاب اسلامی ایران در مرحله شکوفایی و باروری استعدادهاست و زمان آبدیده شدن و مقاوم شدن خود را سپری می کند. زمانه رشد جوانان مؤمن و انقلابی برای به تحقق رساندن آرمانهای بلند انقلاب و هنگامه جوشش استعدادها و ابتکارهای جوانان برای رساندن بار گران سنگ زمینه‌سازی حکومت عدل جهانی اسلام به منزل مقصود است. باری که انبیا و اولیای خدا در طول اعصار طولانی تاریخ به دوش کشیدند و در زمانه ما زیر پرچم مقدس جمهوری اسلامی جوانان مؤمن انقلابی به پیروی از امام خویش شانه های خود را به زیر بار این مسئولیت داده اند، مسئولیتی که گرچه سنگین اما مایه عزت و شرف در دنیا و آخرت است.</p>
      <p>حال که کشور طلایه دار اسلام در مرحله پختگی و مستحکم شدن در برابر تهدیدات اقتصادی و فرهنگی سلطه گران جهانی قرار دارد این جوانان غیرتمند انقلابند که وظیفه دارند وارد میدان مطالبه دائم و هوشیارانه آرمانها شوند و به تحقق اهداف انقلاب کمک کنند. </p>
      <p>آقای رئیس جمهور ما، دانشجویان دانشگاه تهران، وظیفه خود می‌دانیم به نمایندگی از ملت ایران، دردها و مشکلات مردم را از رئیس جمهورشان مطالبه کنیم و از عملکرد شش ساله شما بپرسیم و شما به عنوان رئیس قوه مجریه این کشور موظفید سخن دانشجویان را که پاره دل ملت هستند، بشنوید و پاسخ دهید.</p>
      <p>متاسفانه در سالهای اخیر شاهد حضور نمایشی، تشریفاتی و به دروغ صمیمانه شما در دانشگاه تهران بودیم. بی‌احترامی بزرگی به دانشجویان است که به دانشگاه بیایید و برای کارکنان و اساتید دانشگاه سخنرانی کنید و حاضر به شنیدن صدای دانشجویان نباشید. مگر صدای دانشجو جز صدای مردم و صدای انقلاب است، مگر دانشجو جز مطالبه خواسته های به حق مردم خواسته دیگری دارد. حال آنکه جنابعالی داعیه انتقادپذیری دارید. آیا عملکرد دولت تان را بی عیب و نقص میدانید؟! یا شنیدن انتقادات و پیشنهادات دانشجویان که نخبگان جامعه هستند را ناخوش می دارید؟ </p>
      <p>در طول دوران ریاست جمهوری تان فقط یکبار در دانشگاه، اجازه صحبت به تشکل ها داده شد و آن هم هر کدام تنها ۳ دقیقه یعنی هر تشکل دانشجویی در دولت شما سالی ۳۰ ثانیه حق انتقاد از رئیس جمهور را داشته است. </p>
      <p>دانشجویان دغدغه مسائل اساسی کشور را دارند و ذهنی پر از سؤال نسبت به عملکرد دولت تان.</p>
      <p>بی تدبیری های صورت گرفته در گران کردن بنزین و خسارت های سنگین ناشی از این بی تدبیری ها، عدم نظارت بر بازار مسکن و نقش انفعالی دولت در این زمینه، واگذاری بدون برنامه و نظارت شرکتهای بزرگ صنعتی به بخش خصوصی که حقوق کارگران را ضایع و بخش هایی مهم از صنعت را از کار انداخته است ، سستی و کوتاهی در حمایت از تولیدکنندگان داخل و ایجاد رونق در فضای تولید که منجر به تمایل سرمایه دار به سرمایه گذاری بر واردات و یا بازارهای مسکن، ارز، سکه، خودرو و امثال اینها شده است، همه از سوالات دانشجویان است. پس از گذشت ۷۰ ماه از ریاست جمهوری باید پاسخگو باشید. برای حل مشکلات و چالشها از دانشگاه کمک بگیرید . راه های حل مسائل کشور در دست نخبگان دانشگاهی است.</p>
      <p>ما دانشجویان دانشگاه تهران خواستار حضور شما در دانشگاه تهران و پاسخ دادن به انبوه سوالات اساتید و دانشجویان هستیم.</p>
      <p>آقای دکتر روحانی در دانشگاه تهران حضور یابید و پاسخگوی عملکرد هشت ماهه خود در زمینه رونق تولید باشید.</p>
      <p>والسلام»</p>
    </article>
  </body>
</html>