<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983181_obrovske-nestastie-v-australii-v-rozpalenom-aute-zomreli-dve-deti-z-ich-smrti-vinia-matku"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Obrovské nešťastie v Austrálii: V rozpálenom aute zomreli dve deti, z ich smrti vinia matku"/>
    <meta property="og:description" content="Rodinu zasiahnutú tragédiou v minulosti preverovali sociálni pracovníci."/>
  </head>
  <body>
    <article>
      <h1>Obrovské nešťastie v Austrálii: V rozpálenom aute zomreli dve deti, z ich smrti vinia matku</h1>
      <h2>Rodinu zasiahnutú tragédiou v minulosti preverovali sociálni pracovníci.</h2>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">BRISBANE/kc</a></address>
      <p>Austrálska matka, ktorej deti zomreli v rozhorúčenom aute, je obvinená zo zavinenia ich smrti. Ku tragédii došlo v sobotu v štáte Queensland v meste Logan neďaleko Brisbane.</p>
      <p>Kerri-Ann Conleyová (27) nechala svoje dcéry vo veku jeden a dva roky zamknuté v aute, keď vonkajšia teplota vzduchu dosahovala 31 stupňov Celzia. Bezvládne telá z vozidla vytiahli až policajti, ktorých privolali okoloidúci ľudia.</p>
      <p>Dievčatám už nebolo pomoci. Zatiaľ nie je jasné, ako dlho boli v aute. Píše o tom portál <a href="https://www.news.com.au/national/queensland/news/two-children-found-dead-in-a-car-south-of-brisbane/news-story/87a911fd04cfea344a2d6e094a4ef160">news.com.au</a>.</p>
      <p>Matka čelí obvineniu zo zavinenia smrti z nedbanlivosti. Premíerka Queenslandu Annastacia Palasczuková uviedla, že rodinu zasiahnutú tragédiou v minulosti preverovali sociálni pracovníci.</p>
      <p>Austrálska polícia najnovšie uviedla, že sa prihlásil kľúčový svedok, ktorý má cenné informácie o nešťastnej udalosti.</p>
    </article>
  </body>
</html>