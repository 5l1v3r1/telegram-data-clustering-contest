<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2824880-mincifri-zapustilo-sajtprototip-majbutnoi-mapi-internetu-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="Мінцифри запустило сайт-прототип майбутньої мапи інтернету України"/>
    <meta property="og:description" content="Міністерство цифрової трансформації України збирає інформацію про реальне покриття України інтернетом і наразі запустило сайт - прототип майбутньої мапи інтернету України."/>
  </head>
  <body>
    <article>
      <h1>Мінцифри запустило сайт-прототип майбутньої мапи інтернету України</h1>
      <h2>Міністерство цифрової трансформації України збирає інформацію про реальне покриття України інтернетом і наразі запустило сайт - прототип майбутньої мапи інтернету України.</h2>
      <address>
        <time datetime="2019-11-25T12:04:00+00:00">25 Nov 2019, 12:04</time>
      </address>
      <p>Про це повідомляється на сторінці міністерства у <a href="https://www.facebook.com/eGovernanceUkraine/photos/a.740436362676302/2580379648681955/?type=3&amp;theater">Facebook</a>.</p>
      <p>"Наше завдання – виявити, чи відповідає швидкість у наявних мережах заявленій, де взагалі немає покриття, наскільки соціальні об’єкти у регіонах мають доступ до інтернету... Відсьогодні ми запускаємо сайт <a href="https://broadband.gov.ua/?fbclid=IwAR0nJiIqgCLJpPz3ZWAOVaqotJDKcy_kT1wG5U-kyN3z7UINWkMB5Xq_NiM">https://broadband.gov.ua/</a>, який дозволить мешканцям України доєднатися до цієї справи. Сайт є прототипом майбутньої мапи інтернету України", - йдеться в повідомленні.</p>
      <p>Мета - скласти реальну картину щодо доступу до <a href="https://www.ukrinform.ua/tag-internet">інтернету</a>, а в перспективі - покрити інтернетом 100% території України.</p>
      <p>На сайті broadband.gov.ua кожен може розповісти, чи є у нього інтернет та з якою швидкістю він працює. Швидкість з‘єднання визначається автоматично, достатньо лише зайти на сайт та пройти спідтест зі свого комп’ютера чи смартфону. Це можна зробити як анонімно, так і залишивши свої дані.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822566-mincifri-sukae-oblicca-demoversii-elektronnih-vodijskih-prav.html">Мінцифри шукає "обличчя" демо-версії електронних водійських прав</a>
      </blockquote>
      <p>"Наше завдання – виявити, чи відповідає швидкість у наявних мережах заявленій, де взагалі немає покриття, наскільки соціальні об’єкти у регіонах мають доступ до інтернету. Для цього ми використовуємо усі наявні джерела – дані офіційної статистики, інформацію регулятора, профільних асоціацій, технічні дані", - пояснили в Мінцифри.</p>
      <p>Окрім того, Мінцифри зібрала офіційну статистику щодо підключення до інтернету українських шкіл. Надалі Мінцифри має намір зібрати аналогічну інформацію щодо підключення до інтернету соціальних об’єктів.</p>
      <p>"На черзі – лікарні, відділки поліції, бібліотеки тощо. І цю інформацію ми також плануємо перевірити, як і дані щодо підключення у школах", - йдеться в повідомленні.</p>
      <p>Таким чином, Мінцифри має намір отримати достовірну інформацію про реальне покриття і зможе на її основі приймати зважені рішення. Користувачі інтернету – покращити якість доступу у своєму регіоні. А оператори, у свою чергу, отримають дані для розширення та вдосконалення своїх мереж.</p>
      <p>Міністерство цифрової трансформації України у найближчі п’ять років планує забезпечити 100-відсоткове покриття населених пунктів та їхніх соціальних об’єктів високошвидкісним інтернетом.</p>
    </article>
  </body>
</html>