<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402611/%D9%BE%DB%8C%D8%B1%D9%88%D8%B2%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%85%D9%82%D8%A7%D8%A8%D9%84-%D9%86%D8%B3%D8%A7%D8%AC%DB%8C-%D8%AF%D8%B1-%D9%86%DB%8C%D9%85%D9%87-%D9%86%D8%AE%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:52:43+00:00"/>
    <meta property="og:title" content="پیروزی استقلال مقابل نساجی در نیمه نخست"/>
    <meta property="og:description" content="مصاف استقلال و نساجی در نیمه نخست با یرتری یک بر صفر شاگردان استراماچونی به پایان رسید."/>
  </head>
  <body>
    <article>
      <h1>پیروزی استقلال مقابل نساجی در نیمه نخست</h1>
      <address><time datetime="2019-11-25T12:52:43+00:00">25 Nov 2019, 12:52</time> by <a rel="author">مرتضی یعقوبی</a></address>
      <p>مصاف استقلال و نساجی در نیمه نخست با یرتری یک بر صفر شاگردان استراماچونی به پایان رسید.</p>
      <p>به گزارش ایسنا، در ادامه هفته یازدهم فوتبال ایران، نساجی قائم‌شهر از ساعت ۱۵:۳۰ در ورزشگاه شهید وطنی میزبان استقلال بود. نیمه نخست این بازی با یک گل به نفع استقلال خاتمه یافت.</p>
      <p>علی کریمی در دقیقه ۳۳ برای استقلال گل زد.</p>
      <p>
        <b>موقعیت‌های حساس</b>
      </p>
      <p>در دقیقه ۱۳ نخستین موقعیت بازی توسط نساجی خلق شد که شوت محمد عباس‌زاده با اختلاف اندک از کنار دیرک دروازه استقلال به بیرون رفت.</p>
      <p>در دقیقه ۲۱، دومین موقعیت خطرناک هم به نام نساجی ثبت شد که رضا دهقانی از گوشه محوطه شش قدم اقدام به شوت‌زنی کرد و توپ با فاصله بسیار کم از کنار دیرک مخالف به بیرون رفت.</p>
      <p>با این حال نخستین بار توپ از روی خط دروازه نساجی عبور کرد. در دقیقه ۲۳ و در شلوغی محوطه جریمه چشمی دروازه حقیقی را گشود اما داور این گل را آفساید اعلام کرد.</p>
      <p><b>گل: </b>در دقیقه ۳۳، ارسال کرنر توسط مهدی قائدی به روی دروازه، با ضربه سر علی کریمی تبدیل به گل نخست استقلال شد.</p>
      <p>در دقیقه ۳۴، نساجی برای جبران گل خورده، دست به کار شد که محمد عباس‌زاده موقعیت تک به تک را از دست داد و سید حسین حسینی با خروج به موقع جلوی گل خوردن تیمش را گرفت.</p>
      <p>در دقیقه ۳۵، استقلال صاحب موقعیت گل شد اما ضربه مهدی قائدی از مقابل محوطه جریمه، خوب نبود و حقیقی به راحتی توپ را در آغوش گرفت. یک دقیقه بعد آبی‌ها صاحب موقعیت دیگری شدند که مدافعان نساجی کار را برای دیاباته دشوار کردند و ضربه این بازیکن به بیرون رفت.</p>
      <p>در دقیقه ۴۰، ضربه سر عباس‌زاده به شکلی خطرناک از کنار دروازه استقلال به اوت رفت.</p>
      <p>این دیدار در نهایت با برتری یک بر صفر استقلال در نیمه نخست به پایان رسید.</p>
      <p><b>ترکیب استقلال: </b>سید حسین حسینی، سیاوش یزدانی، روزبه چشمی، عارف غلامی، وریا غفوری، مسعود ریگی، علی کریمی (کارت زرد ۶)، هرویه میلیچ، فرشید اسماعیلی، مهدی قائدی و شیخ دیاباته.</p>
      <p><b>ترکیب نساجی:</b> علیرضا حقیقی، رضا علیاری، مجتبی بیژن،‌ مجتبی ممشلی، میلاد سرلک، علی اصغر عاشوری، رضا دهقانی، حسن جعفری، حامد شیری، سید محمد میری، محمد عباس‌زاده.</p>
      <p>انتهای پیام</p>
    </article>
  </body>
</html>