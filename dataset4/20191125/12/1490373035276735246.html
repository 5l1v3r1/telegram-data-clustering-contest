<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/hongkong-volby-cina-lamova-demonstrace-protesty_1911251121_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="Hongkong je stále součástí Číny, reagoval Peking na výsledky voleb. Správkyně slíbila, že bude naslouchat"/>
    <meta property="og:description" content="Takzvaná modrá tsunami smetla Hongkong. Tak hodnotí výsledky voleb tamní média a vítězné strany."/>
  </head>
  <body>
    <article>
      <h1>Hongkong je stále součástí Číny, reagoval Peking na výsledky voleb. Správkyně slíbila, že bude naslouchat</h1>
      <address><time datetime="2019-11-25T12:21:00+00:00">25 Nov 2019, 12:21</time> by <a rel="author">David Jakš</a></address>
      <p>
        <b>Volby v Hongkongu vyhrály prodemokratické strany, které v mnohém podporují požadavky demonstrantů v ulicích. Naopak pročínská koalice stran ztratila většinu v sedmnácti z celkem osmnácti městských distriktů. Správkyně města Carrie Lamová v reakci vzkázala, že hlasu obyvatel bude naslouchat. Záležet však bude hlavně na reálných krocích vedení města.</b>
      </p>
      <p>Volební komise přepočítává poslední hlasy. Bezmála tři miliony voličů vyslaly jasný vzkaz správkyni města Carrie Lamové, že se jim její politika nelíbí.</p>
      <figure>
        <audio src="https://www.irozhlas.cz/sites/default/files/audios/39a1342974f917066b43cb55ece3b253.mp3"/>
        <figcaption>David Jakš: Výsledky voleb v Hongkongu</figcaption>
      </figure>
      <p>„Výsledky voleb respektuji a vláda bude hlasu obyvatel pečlivě naslouchat,“ reagovala.</p>
      <p>Čínská centrální vláda nicméně v pondělí zdůraznila, že navzdory vítězství opozice v místních volbách bude Lamovou nadále pevně podporovat. Vzkaz čínského ministra zahraničí Wang Yi pak zní, že Hongkong je i nadále součástí Číny.</p>
      <h3>347 z 452 křesel</h3>
      <p>Volby ve všech 18 městských obvodech proběhly velmi klidně. </p>
      <p>Podle <a href="https://www.bbc.com/news/world-asia-china-50541627">BBC</a> by měli prodemokratičtí kandidáti obsadit 347 ze 452 křesel v místních radách, nezávislí uchazeči 45 a propekingští kandidáti 60 křesel. Britská stanice zároveň podotýká, že řada nezávislých kandidátů prodemokratické strany podporuje.</p>
      <p>Pro srovnání: před čtyřmi roky získali stoupenci Pekingu 292 křesel, zatímco prodemokratické síly měly 116 zástupců a nezávislí 32.</p>
      <p>„Zvítězili jsme díky protestům, které udělaly z místních voleb referendum,“ uvedl prodemokratický aktivista Jimmy Sham, který získal jeden z mandátů.</p>
      <p>„Je to v každém ohledu historická událost. V době, kdy se město mění z poloautonomního v poloautoritářské, jsme zareagovali a ukázali demokracii v akci,“ napsal na twitteru jeden z nejvýznamnějších vůdců prodemokratického hnutí Joshua Wong, který byl volební komisí jako kandidát z hlasování vyřazen. </p>
      <figure>
        <iframe data-src="https://twitter.com/anyuser/status/1198831619416756224" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Silný vzkaz</h3>
      <p>Nově zvolení zastupitelé nemají nijak veliké pravomoci, ale řada nich už oznámila, že bude i nadále bojovat. Čeká se hlavně na to, jak vedení města zareaguje na požadavky demonstrantů ohledně prošetření policejních zákroků proti lidem v ulicích.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-cina-volby-prodemokraticke-sily_1911250628_pj"/>
      </related>
      <p>Pokud by nové vedení města neudělalo žádné vstřícné kroky, které by demonstranty uspokojily, může se stát, že protesty v Hongkongu vypuknou znovu. Jednasedmdesát procent lidí u voleb je podle pozorovatelů silným vzkazem nejen pro vedení města, ale i pro čínskou komunistickou vládu.</p>
      <p>Situace v Hongkongu je jedním z důvodů, který komplikuje dohodu o nových obchodních podmínkách mezi Čínou a Spojenými státy. Prezident Donald Trump má Hongkong jako zajímavý žolík v rámci obchodního jednání. Pokud by teď Peking poslal do oblasti armádu, byla by to ekonomická sebevražda.</p>
      <p>Díky těmto mezinárodním okolnostem bude prodemokratické strany víc slyšet a hongkongský politický uzel se může pomalu rozplétat. Záležet ale bude na tom, s čím přijde centrální vláda.</p>
      <figure>
        <iframe data-src="https://twitter.com/anyuser/status/1198829423111180290" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/hongkong-volby-v-hongkongu-cina-2019-carrie-lamova_1911242205_ako"/>
        <a href="https://www.irozhlas.cz/zpravy-svet/hongkong-volby-carrie-lamova-cina_1911241146_pj"/>
        <a href="https://www.irozhlas.cz/zpravy-svet/hongkong-protesty-demonstrace-cina-slzny-plyn_1911231612_ako"/>
        <a href="https://www.irozhlas.cz/zpravy-svet/hongkong-protesty-demonstrace-nejvyssi-soud-zakryvani-tvare-policie_1911221631_luk"/>
        <a href="https://www.irozhlas.cz/zpravy-svet/hongkong-protesty-cina-demokracie-studenti-barbora-samalova-podcast-vinohradska_1911210600_cen"/>
      </related>
    </article>
  </body>
</html>