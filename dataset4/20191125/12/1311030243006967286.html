<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626220/%E0%A6%8F%E0%A6%AE%E0%A6%AC%E0%A6%BE%E0%A6%AA%E0%A7%8D%E0%A6%AA%E0%A7%87%E0%A6%95%E0%A7%87-%E0%A6%B0%E0%A6%BF%E0%A7%9F%E0%A6%BE%E0%A6%B2%E0%A7%87-%E0%A6%86%E0%A6%A8%E0%A6%BE%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE-%E0%A6%95%E0%A6%B0%E0%A6%AC%E0%A7%87%E0%A6%A8-%E0%A6%B9%E0%A7%8D%E0%A6%AF%E0%A6%BE%E0%A6%9C%E0%A6%BE%E0%A6%B0%E0%A7%8D%E0%A6%A1"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T12:43:00+00:00"/>
    <meta property="og:title" content="এমবাপ্পেকে রিয়ালে আনার চেষ্টা করবেন হ্যাজার্ড"/>
    <meta property="og:description" content="রিয়াল মাদ্রিদ কিলিয়ান এমবাপ্পেকে দলে চায়। এ কথা আর লুকানোর চেষ্টা করছে না তারা। পিএসজির নেইমার জুনিয়রকে নেওয়ার ব্যাপারে অন্তত সরাসরি কেউ মত প্রকাশ করেননি। কিন্তু ফ্রান্সের হয়ে বিশ্বকাপ জেতা ফরোয়ার্ডকে যে রিয়াল চায় এটা কোচ জিনেদিন জিদানই বলে দিয়েছেন। সেই এমবাপ্পে কাল যাচ্ছেন মাদ্রিদে। চ্যাম্পিয়নস লিগের গ্রুপ পর্বের খেলায় বার্নাব্যুতে মুখোমুখি হচ্ছে মাদ্রিদ ও পিএসজি। সে ম্যাচের আগে দলের নতুন..."/>
  </head>
  <body>
    <article>
      <h1>এমবাপ্পেকে রিয়ালে আনার চেষ্টা করবেন হ্যাজার্ড</h1>
      <address><time datetime="2019-11-25T12:43:00+00:00">25 Nov 2019, 12:43</time> by <a rel="author">খেলা ডেস্ক</a></address>
      <p>রিয়াল মাদ্রিদ কিলিয়ান এমবাপ্পেকে দলে চায়। এ কথা আর লুকানোর চেষ্টা করছে না তারা। পিএসজির নেইমার জুনিয়রকে নেওয়ার ব্যাপারে অন্তত সরাসরি কেউ মত প্রকাশ করেননি। কিন্তু ফ্রান্সের হয়ে বিশ্বকাপ জেতা ফরোয়ার্ডকে যে রিয়াল চায় এটা কোচ জিনেদিন জিদানই বলে দিয়েছেন। সেই এমবাপ্পে কাল যাচ্ছেন মাদ্রিদে। চ্যাম্পিয়নস লিগের গ্রুপ পর্বের খেলায় বার্নাব্যুতে মুখোমুখি হচ্ছে মাদ্রিদ ও পিএসজি। সে ম্যাচের আগে দলের নতুন তারকা এডেন হ্যাজার্ড আশা বাড়িয়ে দিলেন মাদ্রিদ ভক্তদের। জানালেন ম্যাচে এমবাপ্পেকে রিয়ালে আনার ব্যাপারে চেষ্টা করে দেখবেন!</p>
      <p>এ মৌসুমেই রিয়াল মাদ্রিদে এসেছেন এমবাপ্পে। বহুদিনের চেষ্টার পর ১০০ মিলিয়ন ইউরোতে চেলসি থেকে তাঁকে আনতে পেরেছে রিয়াল। ২০১২ সালেই রিয়ালকে হ্যাজার্ডের দিকে নজর দিতে বলেছিলেন জিদান। আর কোচ হিসেবে দায়িত্ব নেওয়ার পর ২০১৬ ইউরোর পর সরাসরিই হ্যাজার্ডকে স্প্যানিশ ক্লাবে আসার প্রস্তাব দিয়েছিলেন এই কিংবদন্তি। তিন বছর পর তাঁর চেষ্টা বাস্তবে রূপ নিয়েছে।</p>
      <p>এমবাপ্পেকেও জিদান ২০১৭ সাল থেকেই রিয়ালে দেখার চেষ্টা করছেন। সেটা সফলতা পাক, সে আশায় আছেন হ্যাজার্ড নিজেও। লা প্যারিসিয়ানে এমবাপ্পের স্তুতি করতে গিয়ে বলেছেন, ‘কয়েক বছরের মধ্যেই বিশ্বের সেরা খেলোয়াড় হবে সে। সে অসাধারণ প্রতিভা। যেভাবে খেলছে সে, সেটা চালিয়ে যেতে পারলে ইতিহাসেরই অন্যতম সেরা খেলোয়াড় হবে। একজন খেলোয়াড় সব সময় সেরাদের সঙ্গে খেলার স্বপ্ন দেখে। আর আগামীকাল যদি ওকে রিয়াল মাদ্রিদে আনার চেষ্টা করতে পারি, তবে অবশ্যই করব। যদিও মনে হয় না কেউ এ ব্যাপারে আমার মতামত জানতে চাইবে।’</p>
      <p>এক ফ্রেঞ্চ ফরোয়ার্ড নিয়ে কথা বলতে গিয়েই উঠে এসেছে অন্য ফরোয়ার্ড প্রসঙ্গ। এ মৌসুমে দুর্দান্ত ফর্মে আছেন করিম বেনজেমা। লিগে ১০ গোলের সঙ্গে সতীর্থদের দিয়ে ৪ গোল করিয়েছেন। কিন্তু ফ্রান্স দলের দরজা তাঁর জন্য চিরতরে বন্ধ করে দিয়েছেন কোচ দিদিয়ের দেশম। জিদানের কথায়ও লাভ হয়নি কোনো। সতীর্থ বেনজেমাকে পেলে ফ্রান্স যে আরও ভালো করবে এ ব্যাপারে কোনো সন্দেহ নেই হ্যাজার্ডের, ‘আমি শুধু তার পারফরম্যান্স দিয়ে বিচার করতে পারি, বাকিটা ফ্রান্স দলের সমস্যা। করিমের দলে ডাক না পাওয়া স্বাভাবিক নয় কারণ সে বর্তমানের সেরা ফরোয়ার্ড। সে গোল করছে এবং বিশ্বের সেরা ক্লাবে খেলছে। ফ্রান্স ওকে ছাড়াই যথেষ্ট শক্তিশালী কিন্তু ওকে পেলে আরও ভয়ংকর হবে।’</p>
    </article>
  </body>
</html>