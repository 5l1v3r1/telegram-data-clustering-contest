<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/gossip/vip/paola-barale-fluida.html"/>
    <meta property="og:site_name" content="Today"/>
    <meta property="article:published_time" content="2019-11-25T12:26:00+00:00"/>
    <meta property="og:title" content="Paola Barale si racconta: “Io fluida? Ci sono state parecchie voci su di me”"/>
    <meta property="og:description" content="La showgirl è stata ospite del programma di Rai Uno 'Io e te di notte' condotto da Pierluigi Diaco"/>
  </head>
  <body>
    <article>
      <h1>Paola Barale si racconta: “Io fluida? Ci sono state parecchie voci su di me”</h1>
      <h2>La showgirl è stata ospite del programma di Rai Uno 'Io e te di notte' condotto da Pierluigi Diaco</h2>
      <address><time datetime="2019-11-25T12:26:00+00:00">25 Nov 2019, 12:26</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/48491111070115/allerta-rossa-a-genova-pioggie-per-36-ore-consecutive.mp4"/>
      </figure>
      <p><b>Paola Barale </b>è tornata in tv per raccontarsi al pubblico di <b>‘Io e te di notte’</b>, programma condotto da Pierluigi Diaco su Rai Uno nella tarda serata del sabato. “Vista l’ora tarda si parlerà un po’ di tutto”, aveva anticipato<a href="http://www.today.it/persone/paola-barale/"> la showgirl </a>sul suo profilo Instagram, e così è stato, visto il dialogo che ha spaziato dalla sua vita lontana dalle telecamere a quella professionale, dal rapporto con la famiglia a quello con gli uomini.</p>
      <p>Definita <b>“fluida”</b> dal conduttore (“Uno perde qualsiasi tipo di identità sessuale quando ti incontra. Sei una donna che riesce a parlare anche a chi ha altri tipi di piaceri”, le ha detto Diaco),<b> Paola Barale </b>ha risposto in merito al suo privato: “<b>Non amo distinguere. </b>Ognuno fa quello che vuole nella vita. La nostra società ci ha inculcato che dobbiamo scegliere per forza una strada o un’altra. Detto questo ci sono già state parecchie voci su di me e non erano vere”. Se tutto questo parlare di lei e della sua vita personale le ha arrecato qualche fastidio? “Io non sono una di quelle persone che dice basta che se ne parli bene o male, l’importante è che se ne parli”, ha commentato: “<b>Per me meno se ne parla meglio sto. </b>Sembra una contraddizione ma io non sono così esibizionista”.</p>
      <h3>Paola Barale e il rapporto con con gli uomini</h3>
      <p>“Sono una scema io con gli uomini. Sono stata quasi una geisha e poi ho capito che le geishe hanno ragione di esistere laddove c’è un contratto. Ci vuole parità altrimenti se ne approfittano, non capiscono”, ha affermato Barale a proposito degli amori passati: “Sono molto delusa e la cosa che mi spiace è che <b>ho perso tutta la mia parte più romantica. </b>Io sono sempre stata una persona che ama stare in coppia, anche perché ho l’esempio della mia famiglia molto unita, i miei stanno insieme da 58 anni…”. Grande la stima e l’amore verso i <b>genitori: </b>“Lavorava solo mio papà, eravamo 5 in famiglia. Mamma casalinga, papà rappresentante. Quindi non c’era quasi mai perché partiva spesso ma non mi ha mai fatto sentire la sua mancanza”, ha confidato: “Ricordo che il sabato quando veniva a prendermi a scuola ero felicissima perché gli altri giorni non c’era”.</p>
      <h3>Paola Barale e i progetti professionali</h3>
      <p>L’intervista ha anche lasciato spazio ai desideri lavorativi di<b> Paola Barale: </b>“Mi piacerebbe fare un programma che mi somigli. Mi piacerebbe recitare e infatti ultimamente ho iniziato con il teatro”, ha affermato: “Mi piacerebbe molto fare un programma di viaggio che sia sì divertente che di contenuto. Mi piacciono quelle cose che ci fanno fermare e riflettere”. E su <b>Madonna </b>che qualche tempo fa a<a href="http://www.today.it/gossip/madonna-foto-paola-barale.html">veva postato la sua foto credendo fosse lei </a>che ha iniziato la sua carriera proprio come sosia della popstar: “Non ci siamo mai conosciute. Ma penso che lei bene o male sappia chi sono io”.</p>
      <figure>
        <embed-post data-src="https://www.instagram.com/p/B5NVIf6qAyn" data-service="Instagram"/>
      </figure>
      <h4>
        <a href="http://www.today.it/gossip/">Tutte le notizie di Gossip</a>
      </h4>
    </article>
  </body>
</html>