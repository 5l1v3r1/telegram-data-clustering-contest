<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/11/25/3996731_menda_stoianova_i_valeri_simeonov_predlagat_imotite_v/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T12:25:00+00:00"/>
    <meta property="og:title" content="Менда Стоянова и Валери Симеонов предлагат имотите в Airbnb да са с категория"/>
    <meta property="og:description" content="В утвърдената вече от години традиция и особено в периода на обсъждане на бюджета управляващите са внесли поредната поправка в един закон чрез друг."/>
  </head>
  <body>
    <article>
      <h1>Менда Стоянова и Валери Симеонов предлагат имотите в Airbnb да са с категория</h1>
      <address><time datetime="2019-11-25T12:25:00+00:00">25 Nov 2019, 12:25</time> by <a rel="author" href="https://www.dnevnik.bg/author/419" target="_blank">Татяна Димитрова</a></address>
      <p>В утвърдената вече от години традиция и особено в периода на обсъждане на бюджета управляващите са внесли поредната поправка в един закон чрез друг. В този случай с промяна между две четения на проектозакона за бюджета за 2020 г. се предлага изменение в Закона за туризма. С него се въвежда категоризация за имотите, отдавани под наем чрез електронни платформи като Airbnb, Booking, Facebook и др. Предложението е на депутатите Менда Стоянова от ГЕРБ, която е и председател на бюджетната комисия в парламента, и на Валери Симеонов, "Обединени патриоти", който отскоро е и зам.-председател На народното събрание. В предишната му роля на вицепремиер той активно се занимаваше с теми, свързани с туризма.</p>
      <p>Депутатите предлагат с нов текст в Закона за туризма предлаганите имоти за краткосрочно настаняване чрез платформи като Airbnb, Booking, Facebook групи, Homeway и др. да са с категория както хотелите и къщите за гости.</p>
      <p>Предлаганите по този начин имоти, които са най-много в София, се търсят както от чужденци, така и от българи, които се нуждаят от краткосрочен престой. Предлаганите конкретно в София имоти през платформата Airbnb са близо 3 хил., като са се утроили за последните две години, казват мениджъри на такива имоти.</p>
      <p>В момента човек, който не е търговец по смисъла на Търговския закон, може да настанява гости в стаи или къщи за гости, когато те са част от обитаваното от него жилище в жилищна сграда. С предлаганите промени се допълва, че това важи и когато тези места за настаняване не са част от обитаваното от отдаващия под наем жилище в жилищна сграда.</p>
      <p>В измененията, внесени между първо и второ четен на проектозакона за бюджета за 2020 г., се предвижда министърът на туризма при системни нарушения да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които са в нарушение на новите разпоредби и предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове.</p>
      <p>Който предлага туристическа услуга, която не е категоризирана или допуска включване в електронна платформа на некатегоризиран туристически обект, се глобява от 500 до 5 хил. лв., а еднолични търговци и юридически лица от хиляда до 10 хил. лв., е записано още в проекта.</p>
      <p>Собствениците на отдавани по този начин имоти имат три месеца срок да се категоризират след влизането в сила на закона.</p>
      <h3>Каква е целта на вносителите</h3>
      <p>Вносителите на проекта не отговориха на позвъняване на "Дневник", за да бъдат уточнени техните мотиви и причините тези текстове да се прокрадват по такъв начин. Към внесения от тях проект обаче са посочени аргументи.</p>
      <p>В мотивите те обясняват, че през последните години има бум в отдаването на апартаменти за краткосрочен наем и в търсенето им чрез електронни платформи. Посочват, че тези услуги по същество са настаняване в смисъла на туристическата услуга, но тя "протича при неспазване на Закона за туризма", в който е предвиден ред за регулиране на тези дейности. Посочва се, че категоризирането на обектите върви и с минимални задължителни изисквания към тях, а те се вписват и в Националния туристически регистър.</p>
      <p>"Целта на предложените изменения и допълнения не е да се ограничат продажбите чрез електронните платформи", посочват вносителите. Но подчертават, че е важно да се осигури спазване на законодателството "в икономическата дейност, в частност в сферата на туризма", да се осигури равнопоставеност на различните доставчици на туристически услуги и да има гаранции за потребителското удовлетворение.</p>
      <p>Не става известно защо вносител на подобни промени не е ресорното министерство, нито дали е взета неговата позиция. "Дневник" изпрати въпроси на ведомството.</p>
    </article>
  </body>
</html>