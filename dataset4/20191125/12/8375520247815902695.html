<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/stikhy/ukrajina-peretvorilasya-na-dzhokerlend-642231.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T12:13:29+00:00"/>
    <meta property="og:title" content="Україна перетворилася на Джокерленд"/>
    <meta property="og:description" content="Політики паляться, мов нічні метелики, які летять на садовий ліхтар, купуються на примітивну приманку Джокера один за одним"/>
  </head>
  <body>
    <article>
      <h1>Україна перетворилася на Джокерленд</h1>
      <address><time datetime="2019-11-25T12:13:29+00:00">25 Nov 2019, 12:13</time> by <a rel="author">Сергій Тихий</a></address>
      <h4>Політики паляться, мов нічні метелики, які летять на садовий ліхтар, купуються на примітивну приманку Джокера один за одним</h4>
      <p>В країні, в якій уже третій місяць безперешкодно лютує пранкер Джокер, хочеться не лише ставити питання, але й отримувати на них відповіді. Навіть, на ті з них, які риторичні. Чи є сенс заперечувати, що така от «діяльність» на виду у всіх без прикриття спецслужби неможлива? Для чого? Ну, ви розумієте, - досьє треба накопичувати, робочі інструменти впливу готувати… Тільки яка саме це спецслужба? СБУ? Є багато причин у цьому сумніватися. Я, наприклад, не мав би нічого проти, якби це було б ЦРУ, або Моссад. Тільки ж не з нашим щастям!</p>
      <p>Політики паляться, мов нічні метелики, які летять на садовий ліхтар, купуються на примітивну приманку Джокера один за одним. Скандал поспішає за скандалом з інтервалом в лічені дні - «генеральному прокурору» видають все: обставини вибачень після подружньої зради з хвойдами, роздачу депутатам «налу» в конвертах, організацію оборони у справі про зґвалтування неповнолітньої… І від того виникає враження, що розігрується якась грандіозна постановка. Але це навряд. Надто вже багато «дійових осіб та виконавців» - воно б вилізло у ЗМІ моментально. Втім, для чого і кому потрібна така вистава?</p>
      <p>А може, це все для того, щоб показати, як працює механізм вищої влади в Україні? Те що у всіх на виду – сесії, засідання, офіційні повідомлення пресслужб, ток-шоу на «перших кнопках» – то все таке, для 73%, а реальне управління здійснюється отак, саме в стилі Джокера за допомогою тих же слів та ідіом, до речі. Тому «на автоматі» й вірять, купуються, паляться.</p>
      <p>… Тут нічого не змінюється - ні з часом, ні зі зміною влади. Мрію дочекатися мемуарів пана Джокера. О, це буде бестселер! Дарую назву: «Яка Україна? Джокерленд!»</p>
      <footer>Джерело: <a href="https://www.facebook.com/profile.php?id=100006615105679&amp;hc_ref=ARRmMWFr6pcoYT-a564w2eHfwbzXEvo-28IOv">Блог Сергія Тихого</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/skandal-pid-chas-pryamogo-efiru-shou-tanci-z-zirkami-kanal-11-perervav-translyaciyu-vistupu-odnijeji-z-par-foto-642105.html"/>
        <a href="https://glavcom.ua/country/politics/prosluhovuvannja-u-kabineti-trubi-mogli-vstanoviti-lishe-dvi-strukturi-ekspert-642025.html"/>
        <a href="https://glavcom.ua/country/criminal/150-jevro-za-gromadjanstvo-pravoohorontsi-vikrili-zakarpattsja-jakij-pidrobljav-pasporti-rumuniji-642022.html"/>
      </related>
    </article>
  </body>
</html>