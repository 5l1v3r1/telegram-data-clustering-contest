<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/svit/miliarder-ta-eksmer-niu-yorka-maikl-blumberh-vstupyv-u-prezydentsku-honku-u-ssha-203423.html"/>
    <meta property="og:site_name" content="5 канал"/>
    <meta property="article:published_time" content="2019-11-25T12:37:00+00:00"/>
    <meta property="og:title" content="Мільярдер та ексмер Нью-Йорка Майкл Блумберг вступив у президентську гонку у США"/>
    <meta property="og:description" content="Він змагатиметься за номінацію в кандидати від Демократичної партії"/>
  </head>
  <body>
    <article>
      <h1>Мільярдер та ексмер Нью-Йорка Майкл Блумберг вступив у президентську гонку у США</h1>
      <address>
        <time datetime="2019-11-25T12:37:00+00:00">25 Nov 2019, 12:37</time>
      </address>
      <p>Колишній мер Нью-Йорка мільярдер 77 річний Майкл Блумберг оголосив про офіційний початок своєї передвиборчої кампанії на президентських перегонах 2020. Про таке повідомляє "<a href="https://ukrainian.voanews.com/a/5179063.html">Голос Америки</a>".</p>
      <p>Він змагатиметься за номінацію в кандидати від Демократичної партії.</p>
      <p>"Я балотуюсь в президенти для того, щоб перемогти Дональда Трампа та відбудувати Америку", – зазначили в заяві на сайті передвиборчої кампанії Блумберга.</p>
      <p>"Ми не можемо дозволити собі ще чотири роки нерозсудливих та неетичних дій президента Трампа. Він становить екзистенціальну загрозу нашій країні та нашим цінностям. Якщо він отримає ще один президентський термін, ми, можливо, ніколи не отямимось від завданої шкоди", – підкреслив кандидат.</p>
      <p>Блумберг пообіцяв покращити економіку країни, систему охорони здоров’я, освіти, імміграційну систему, довкілля.</p>
      <p>Крім того мільярдер також виступає за посилення законів, які регулюють використання вогнепальної зброї.</p>
      <p>Довідка. Майкл Блумберг членом демократичної партії Блумберг став лише у минулому році. Форбс назвав колишнього мера 11-ю найбагатшою людиною світу зі статками приблизно у 50 мільярдів доларів. Він вже заявив про свій намір витратити на передвиборчу кампанію щонайменше 150 мільйонів.</p>
      <p>Слід зазначити, що участь Блумберга в перегонах викликає гостру критику з боку деяких інших кандидатів.</p>
      <p>"Мені огидно від самої ідеї, що Майкл Блумберг чи будь-який інший мільярдер думає, що вони можуть обійти демократичний процес та витратити десятки мільйонів доларів, щоб купити перемогу на виборах", – написав сенатор-демократ Берні Сандерс.</p>
      <blockquote>Як повідомляв 5.UA, у США була оприлюднена розсекречена скарга "викривача" з-поміж представників американської розвідки. Документ указував на можливий тиск з боку Дональда Трампа на українське керівництво з метою порушення кримінального розслідування в Україні проти родини Джо Байдена. Нагадаємо, <a href="https://www.5.ua/svit/nikhto-nevyshchyi-zazakon-u-ssha-oholosyly-pro-zapusk-protsedury-impichmentu-trampa-199825.html">у США оголосили про запуск процедури імпічменту</a> президента Дональда Трампа. Також було оприлюднено<a href="https://www.5.ua/polityka/ziavylasia-stenohrama-telefonnoi-rozmovy-trampa-iz-zelenskym-199874.html"> текст стенограми розмови</a> Трампа й Зеленського. </blockquote>
      <p> </p>
    </article>
  </body>
</html>