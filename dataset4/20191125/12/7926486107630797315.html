<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013449/%D9%84%DB%8C%D9%BE%DB%8C-%D8%B3%D8%A7%D8%B1%DB%8C-%D9%85%D8%B1%D8%A8%DB%8C-%D8%A8%D8%A7%D9%87%D9%88%D8%B4%DB%8C-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T12:18:28+00:00"/>
    <meta property="og:title" content="لیپی: ساری مربی باهوشی است"/>
    <meta property="og:description" content="سرمربی پیشین تیم ملی فوتبال ایتالیا معتقد است یوونتوس هنوز موتورش آنطور که باید گرم نشده و تا به اینجای فصل روی کیفیت بازیکنانش نتیجه گرفته است."/>
  </head>
  <body>
    <article>
      <h1>لیپی: ساری مربی باهوشی است</h1>
      <address>
        <time datetime="2019-11-25T12:18:28+00:00">25 Nov 2019, 12:18</time>
      </address>
      <p>
        <i>سرمربی پیشین تیم ملی فوتبال ایتالیا معتقد است یوونتوس هنوز موتورش آنطور که باید گرم نشده و تا به اینجای فصل روی کیفیت بازیکنانش نتیجه گرفته است.</i>
      </p>
      <p>به گزارش مشرق، <b>مارچلو لیپی </b>که در کارنامه‌ حرفه‌ای‌اش سرمربیگری دو تیم <b>یوونتوس</b> و <b>اینتر </b>دیده می‌شود، در گفت‌وگو با روزنامه ایتالیایی «کوریره دلو اسپورت» با اشاره به رقابت تنگاتنگ این دو تیم در صدر جدول رده‌بندی سری A ایتالیا گفت: اینکه یوونتوس و اینتر رقابت نزدیکی با هم دارند، خیلی خوب است چون باعث شده شروع فصل هیجان‌انگیزتر شود و فکر می‌کنم تا پایان فصل هم این رقابت‌ ادامه داشته باشد.</p>
      <blockquote>بیشتر بخوانید:<br/><a href="https://www.mashreghnews.ir/news/1012929/%D8%B1%D9%88%D9%86%D8%A7%D9%84%D8%AF%D9%88-%D8%B3%D8%AA%D8%A7%D8%B1%D9%87-%D9%85%D9%86%DA%86%D8%B3%D8%AA%D8%B1-%D8%B1%D8%A7-%D8%A8%D9%87-%DB%8C%D9%88%D9%88%D9%86%D8%AA%D9%88%D8%B3-%D8%AF%D8%B9%D9%88%D8%AA-%DA%A9%D8%B1%D8%AF">رونالدو ستاره منچستر را به <i>یوونتوس</i> دعوت کرد</a></blockquote>
      <p>وی  همچنین با اشاره به اختلاف 15 امتیازی ناپولی با یوونتوس صدرنشین افزود: در ماه آگوست فکر می‌کردم رقابت برای قهرمانی اسکودتو رقابتی سه جانبه باشد، اما ناپولی از کورس عقب افتاده و خیلی سخت است که آنها بتوانند یووه و اینتر را بگیرند. آنچلوتی سرمربی خیلی خوبی است و می‌توانم تضمین بدهم که او باعث پیشرفت ناپولی خواهد شد، اما اگر او موفق شود با ناپولی از این دوره سخت بگذرد، باز فاصله زیادی بین این تیم و صدر جدول وجود دارد.</p>
      <p>سرمربی پیشین تیم ملی ایتالیا تصریح کرد: سری A این فصل نسبت به سال‌های گذشته بازتر است و این برای فوتبال ایتالیا خیلی خوب است. در ایتالیا، یوونتوس هنوز شکست‌ناپذیر است و صدر جدول را هم در اختیار دارد. آنها صعودشان از مرحله گروهی لیگ قهرمانان اروپا را هم قطعی کرده‌اند و تمامی این اتفاقات در حالی افتاده که تنها از 60 یا 70 درصد موقعیت‌های خود استفاده کرده‌اند.</p>
      <p>لیپی صحبت‌هایش را اینطور ادامه داد: یوونتوس در حال گذر از دوره تغییر شکل از سبک ماسیمیلیانو آلگری به سبک مائوریتزیو ساری است. یوونتوس البته این فصل بیشتر به خاطر کیفیت فنی بازیکنانش به پیروزی رسیده تا سبک بازی‌اش. برتری در برگامو مقابل آتالانتا این را ثابت کرد. آنها در جریان بازی خیلی به دردسر افتادند اما سپس کیفیت بازی ایگواین، دیبالا و دیگر بازیکنان بود که کفه ترازو را به سوی یووه سنگین کرد.</p>
      <p>سرمربی پیشین ناپولی تصریح کرد: رقبای یوونتوس باید نگران باشند. زمانی که عملکرد یوونتوس بهبود پیدا کند، آنها امسال هم نمی‌توانند داستانی داشته باشند. در فوتبال شما نمی‌توانید روی هر چیزی حساب کنید و ریاضیات چیز دیگری است. تیمی که هشت سال متوالی قهرمان سری A ایتالیا شده و ترکیب خود را هم در تابستان تقویت کرده، اجتناب‌ناپذیر است که انتظار داشته باشیم این دوره ادامه پیدا خواهد یافت.</p>
      <p>لیپی 71 ساله در پایان خاطرنشان کرد: اگر ساری سرمربی باهوشی نبود، تغییر سرمربی می‌توانست تأثیر منفی روی یوونتوس بگذارد و مشکلاتی را به وجود بیاورد. مائوریتزیو اما سرمربی باهوشی است و دنیای فوتبال را به خوبی می‌شناسد. ساری توانسته برخی از ایده‌های خود را بدون تأثیر منفی بر عملکرد پیشین این تیم که در زمان کونته و آلگری داشت، در یوونتوس پیاده کند.</p>
      <p>منبع: تسنیم</p>
    </article>
  </body>
</html>