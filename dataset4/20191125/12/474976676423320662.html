<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121508/napieralski-czarzasty-powinien-sie-bac-zaspal-nie-jest-liderem-lewicy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T12:56:00+00:00"/>
    <meta property="og:title" content="Napieralski: Czarzasty powinien się bać, zaspał, nie jest liderem Lewicy"/>
    <meta property="og:description" content="– Widać, że Czarzasty albo zaspał, albo zajął się czymś innym, albo zachłysnął się byciem wicemarszałkiem, bo jednak Zandberg próbuje go obejść. Jednak dzisiaj to on świeci jako lider klubu, to on częściej występuje w mediach, to on częściej zabiera głos, to on jest bardziej ofensywny w swoich postulatach. Proszę zobaczyć, ile ustaw tak naprawdę on ogłasza, bo może nie składa projektów ustaw, ale ogłasza przynajmniej medialnie, więc widać, że ta inicjatywa jest po jego stronie – powiedział były szef SLD, poseł Koalicji Obywatelskiej Grzegorz Napieralski w programie Ewy Bugały „W pełnym świetle&quot; w TVP Info. - No powinien się trochę bać – dodał."/>
  </head>
  <body>
    <article>
      <h1>Napieralski: Czarzasty powinien się bać, zaspał, nie jest liderem Lewicy</h1>
      <address>
        <time datetime="2019-11-25T12:56:00+00:00">25 Nov 2019, 12:56</time>
      </address>
      <h4>– Widać, że Czarzasty albo zaspał, albo zajął się czymś innym, albo zachłysnął się byciem wicemarszałkiem, bo jednak Zandberg próbuje go obejść. Jednak dzisiaj to on świeci jako lider klubu, to on częściej występuje w mediach, to on częściej zabiera głos, to on jest bardziej ofensywny w swoich postulatach. Proszę zobaczyć, ile ustaw tak naprawdę on ogłasza, bo może nie składa projektów ustaw, ale ogłasza przynajmniej medialnie, więc widać, że ta inicjatywa jest po jego stronie – powiedział były szef SLD, poseł Koalicji Obywatelskiej Grzegorz Napieralski w programie Ewy Bugały „W pełnym świetle" w TVP Info. - No powinien się trochę bać – dodał.</h4>
      <p>
        <b>Napieralski: Trochę mi szkoda, że nie jestem w Lewicy</b>
      </p>
      <p>Poseł zapytany, czy jako polityk o poglądach lewicowych, czuje się na uboczu w Koalicji Obywatelskiej, przyznał: – Trudno mi powiedzieć, czy jesteśmy spychani, czy niedoceniani, czy jesteśmy niezauważeni. Jeżeli tak będzie to oczywiście pani powiem w następnym programie. Na dziś jesteśmy uważani jako grupa pełnoprawnych członków klubu, czyli mamy prawo zgłaszać ustawy, walczymy o bycie w prezydiach komisji, chcemy być zauważeni przez kierownictwo – ocenił.</p>
      <p>Powiedział, że „po części trochę mu szkoda", że nie jest dziś posłem Lewicy. – Oczywiście, że po części, czy po trosze mi szkoda, no ale tak się stało, no życie polityczne jest brutalne, nie jest lekkie. Moi koledzy i koleżanki z SLD nie chcieli mnie, wyrzucili mnie w 2015 roku – dodał.</p>
      <p>
        <b>Napieralski o powtórzonym głosowaniu: Gdyby marszałek Sejmu powiedziała, że maszynki nie działają to by było ok</b>
      </p>
      <p>Poseł Koalicji Obywatelskiej odniósł się do powtórzonego głosowania w sprawie wyboru członków KRS, które miało miejsce w czwartek. – Ja nie wiem czy nie działały, właśnie, bo gdyby pani marszałek powiedziała: nie działały, mamy na to dowód, no to ok, ale pani marszałek nie powiedziała tego i dlatego są te niejasności – stwierdził Napieralski.</p>
      <p>–Problem pani marszałek jest następujący, że ona popełniła błąd proceduralny. Jeżeli Pani marszałek faktycznie usłyszała głosy, że jest coś nie tak z głosowaniem, tak naprawdę wg prawa powinna powiedzieć: proszę państwa są takie głosy, zarządzam reasumpcję głosowania, bo trzeba, a nie anulowanie głosowania – dodał.</p>
      <p>
        <b>Napieralski: My nie krzyczeliśmy tak, jak Lewica w parlamencie: zbada prokuratura, zbada prokuratura!</b>
      </p>
      <p>Polityk podkreślał,że Koalicja Obywatelska nie popiera stanowiska Lewicy, która zawiadomiła prokuraturę w sprawie podejrzenia popełnienia przestępstwa przez marszałek Sejmu Elżbietę Witek. – My nie krzyczeliśmy tak, jak Lewica w parlamencie: zbada prokuratura, zbada prokuratura! (Jesteśmy) bardziej merytoryczni bym powiedział w tej sprawie – dodał.</p>
      <p>
        <b>Napieralski: Kidawa-Błońska była pierwsza, ma więcej zwolenników w Koalicji Obywatelskiej niż Jacek Jaśkowiak</b>
      </p>
      <p>Zdaniem Grzegorza Napieralskiego, Małgorzata Kidawa-Błońska ma więcej zwolenników w Koalicji Obywatelskiej niż Jacek Jaśkowiak. – To prawda, była pierwsza, to zawsze daje, to trochę tak, jak w biegu, kto wystartuje pierwszy, temu jest zawsze trochę łatwiej dobiec do mety. Była pierwsza, jest wicemarszałkiem Rzeczypospolitej Polski, była marszałkiem Sejmu.</p>
      <footer>/ Źródło: <a href="http://www.tvp.info/">TVP Info<br/></a>/ kga</footer>
    </article>
  </body>
</html>