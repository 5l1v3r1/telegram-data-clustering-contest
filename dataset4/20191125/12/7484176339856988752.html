<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/de-wever-woedend-op-open-vld-ongelooflijk-dom-en-niet-correct"/>
    <meta property="og:site_name" content="Zita"/>
    <meta property="article:published_time" content="2019-11-25T12:55:21+00:00"/>
    <meta property="og:title" content="De Wever woedend op Open Vld: “Ongelooflijk dom en niet correct”"/>
    <meta property="og:description" content="N-VA-voorzitter Bart De Wever vindt dat Open Vld “met een georkestreerde aanval” zijn partij “in de rug heeft geschoten”. De uitspraken van Bart Somers, die zei dat zelfs een blinde ziet dat N-VA in de oppositie wil gaan,  betekenen voor informateur Paul Magnette (PS) ook een “geweldig cadeau”, aldus De Wever. Er zit duidelijk ruis"/>
  </head>
  <body>
    <article>
      <h1>De Wever woedend op Open Vld: “Ongelooflijk dom en niet correct”</h1>
      <address>
        <time datetime="2019-11-25T12:55:21+00:00">25 Nov 2019, 12:55</time>
      </address>
      <p>
        <b>N-VA-voorzitter Bart De Wever vindt dat Open Vld “met een georkestreerde aanval” zijn partij “in de rug heeft geschoten”. De uitspraken van Bart Somers, die zei dat zelfs een blinde ziet dat N-VA in de oppositie wil gaan,  betekenen voor informateur Paul Magnette (PS) ook een “geweldig cadeau”, aldus De Wever.</b>
      </p>
      <p>Er zit duidelijk ruis op de lijn tussen de twee Vlaamse coalitiepartners N-VA en Open Vld. De Vlaams-nationalisten pikken de uitspraken van Bart Somers bij VTM Nieuws niet. Somers had verklaard dat “zelfs een blinde kan zien dat de N-VA naar de oppositie wil en federaal geen verantwoordelijkheid wil nemen”. Bovendien heeft de N-VA volgens de Vlaamse minister van Inburgering “een traject en een geschiedenis van het weglopen van hun verantwoordelijkheid op federaal vlak”.</p>
      <h3>“Cadeau aan de PS”</h3>
      <p>N-VA-voorzitter Bart De Wever reageert vanmorgen ‘not amused’ op Somers’ uitspraken: “Open Vld heeft ons met een georkestreerde aanval in de rug geschoten en Paul Magnette een geweldig cadeau gedaan”, zegt De Wever voor aanvang van het partijbureau. “Dit is ongelooflijk dom en niet correct.”</p>
      <p>“Ik ben al 14 dagen met Magnette bezig”, legt De Wever uit. “We wisselen nota’s uit, dat verloopt vrij correct: hij heeft zijn ideeën, ik de mijne.” Maar toch is het duidelijk dat de informateur de N-VA er niet bij wil, zegt De Wever. “Hij wil ons absoluut niet, maar hij is daar ook heel eerlijk in. Magnette zegt publiek dat hij paars-groen wil en dat hij het niet ziet zitten met ons. Hij zegt ons dat vlakaf, maar ook voor de camera’s. Hij maakt daar geen geheim van.”</p>
      <p>De Wever geeft aan dat hij al twee weken “niets meer gehoord” heeft van Open Vld. “Ik dacht ook niet dat dat een probleem was, want we hebben een Vlaams regeerakkoord en de lijn is duidelijk. Maar plots gebeurt dit, en dat is natuurlijk een geweldig cadeau voor Magnette. Die heeft nu door dat de Vlamingen zich uit elkaar laten spelen en dat de partijen die de belangen moeten verdedigen van de mensen die werken, sparen en ondernemen, niet meer op één lijn zitten. Nu zal hij zeker niet meer toegeven en kunnen we terug van nul beginnen.”</p>
      <related>
        <h4>Lees ook:</h4>
        <a href="https://nl.metrotime.be/2019/11/25/must-read/frozen-2-haalt-360-miljoen-binnen-tijdens-openingsweekend/"/>
      </related>
      <footer>Het bericht <a href="https://nl.metrotime.be/2019/11/25/must-read/de-wever-woedend-op-open-vld-ongelooflijk-dom-en-niet-correct/">De Wever woedend op Open Vld: “Ongelooflijk dom en niet correct”</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>