<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607358"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="จีนลั่นไม่ว่าจะเกิดอะไรขึ้นฮ่องกงก็ยังคงเป็นของจีน"/>
    <meta property="og:description" content="หวางอี้ รัฐมนตรีต่างประเทศจีน กล่าวย้ำว่า ฮ่องกงเป็นส่วนหนึ่งของประเทศจีนไม่ว่าจะเกิดอะไรขึ้นก็ตาม หลังจากพรรคการเมืองฝ่ายสนับสนุนรัฐบาลจีนพ่ายแพ้อย่างยับเยินในศึกเลือกตั้งสภาท้องถิ่น ส่วนฝ่ายประชาธิปไตยต่อต้านรัฐบาลจีนครองที่นั่งในสภาในสัดส่วนถึง 90%"/>
  </head>
  <body>
    <article>
      <h1>จีนลั่นไม่ว่าจะเกิดอะไรขึ้นฮ่องกงก็ยังคงเป็นของจีน</h1>
      <address><time datetime="2019-11-25T12:46:00+00:00">25 Nov 2019, 12:46</time> by <a rel="author">PostToday</a></address>
      <p>หวางอี้ รัฐมนตรีต่างประเทศจีน กล่าวย้ำว่า ฮ่องกงเป็นส่วนหนึ่งของประเทศจีนไม่ว่าจะเกิดอะไรขึ้นก็ตาม หลังจากพรรคการเมืองฝ่ายสนับสนุนรัฐบาลจีนพ่ายแพ้อย่างยับเยินในศึกเลือกตั้งสภาท้องถิ่น ส่วนฝ่ายประชาธิปไตยต่อต้านรัฐบาลจีนครองที่นั่งในสภาในสัดส่วนถึง 90%</p>
      <p>หวางอี้ กล่าวย้ำในเรื่องนี้ในช่วงที่ยังคงมีการนับคะแนนผลการเลือกตั้ง แต่ผลลัพธ์บางส่วนชี้ให้เห็นว่าผู้สมัครที่นิยมประชาธิปไตยได้คะแนนนำโด่ง</p>
      <p>“ผลการนับท้ายที่สุดยังไม่ออกมา เรามารอดูผลสุดท้ายกันดีกว่า อย่างไรก็ตามเป็นที่ชัดเจนว่าไม่ว่าจะเกิดอะไรขึ้นฮ่องกงเป็นส่วนหนึ่งของประเทศจีนและเขตปกครองพิเศษของจีน” หวางอี้ กล่าวกับผู้สื่อข่าวหลังจากเข้าพบนายกรัฐมนตรีชินโซ อาเบะ แห่งญี่ปุ่นที่กรุงโตเกียว</p>
      <p>หวางอี้ย้ำว่า "ความพยายามใด ๆ ที่จะทำให้ฮ่องกงเกิดความโกลาหล หรือทำลายความมั่งคั่งและความมั่นคงของฮ่องกงจะไม่ประสบความสำเร็จ"</p>
      <p>ด้านนายกรัฐมนตรีชินโซ อาเบะแห่งญี่ปุ่นกล่าวกับหวางอี้ว่า เขาปรารถนาให้จีนรักษาเสรีภาพและสังคมที่เปิดกว้างในฮ่องกง เพราะเป็นสิ่งที่มีความสำคัญในการทำให้ฮ่องกงเจริญรุ่งเรืองภายใต้หลักการหนึ่งประเทศสองระบบ</p>
      <p>Photo by WU HONG / POOL / AFP</p>
    </article>
  </body>
</html>