<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/materialkrisen-som-stallde-in-operationer-ska-granskas/"/>
    <meta property="og:site_name" content="DN.SE"/>
    <meta property="article:published_time" content="2019-11-25T12:05:37+00:00"/>
    <meta property="og:title" content="Materialkrisen som ställde in operationer ska granskas"/>
    <meta property="og:description" content="Höstens problem med leverans av förbrukningsmaterial till hälso- och sjukvården i fem regioner ska nu granskas."/>
  </head>
  <body>
    <article>
      <h1>Materialkrisen som ställde in operationer ska granskas</h1>
      <address><time datetime="2019-11-25T12:05:37+00:00">25 Nov 2019, 12:05</time> by <a rel="author" href="https://www.dn.se/av/dn-tt/" target="_blank">DN-TT</a></address>
      <p>
        <b>Höstens problem med leverans av förbrukningsmaterial till hälso- och sjukvården i fem regioner ska nu granskas.</b>
      </p>
      <p>De berörda regionerna; Sörmland, Uppsala, Västmanland, Dalarna och Örebro, har beslutat att tillsätta en gemensam utredning och har utsett Toivo Heinsoo som särskild utredare, enligt ett pressmeddelande.</p>
      <p>Heinsoo har bland annat varit landstingsdirektör i Stockholms läns landsting och har tidigare erfarenhet av utredningar tillsatta av regeringen.</p>
      <p>Uppdraget är att utreda orsakerna till de bristande och bristfälliga leveranserna för att få underlag till framtida beslut i syfte att förebygga att något liknande inträffar igen.</p>
      <p><b>Problemen med leveranser</b> av sjukvårdsmaterial orsakade stora problem i de drabbade regionerna under hösten. Bland annat ställdes närmare 500 planerade operationer in i regionerna Uppsala, Västmanland och Dalarna på grund av materialbrist. Leverantören, företaget Apotekstjänst, som orsakat haveriet har fått kraftig kritik. </p>
      <p>Parallellt har även den statliga utredningen om hälso- och sjukvårdens beredskap fått ett tilläggsdirektiv om att se över hur samhället kan förebygga och hantera bristsituationer som uppstår trots att det inte finns någon yttre påverkan, som en naturkatastrof eller ett krig i närområdet. Den utredningen ska vara klar den 30 september 2021.</p>
      <p>
        <b>Läs också: </b>
      </p>
      <p>
        <a href="https://www.dn.se/nyheter/sverige/ivo-oppnar-utredning-mot-fem-regioner-rorande-sjukhusens-materialbrist/">Ivo öppnar utredning mot fem regioner</a>
      </p>
      <p><a href="https://www.dn.se/ekonomi/videofilm-och-kaffe-tidigare-satsningar-for-agarna-till-apotekstjanst/">Videofilm och kaffe tidigare satsningar för ägarna till Apotekstjänst</a> </p>
      <details>
        <summary>Fakta. Materialskandalen</summary>
        <p>Detta har hänt:</p>
        <p>- Företaget Apotekstjänst vann upphandlingen för leveranser av förbrukningsvaror till regionerna Uppsala, Södermanland, Västmanland, Dalarna och Örebro. Affären avser bland annat förbrukningsmateriel till ett uppskattat värde av 50 miljoner per 12 månadersperiod. Avtalet är skrivet på två år, med möjlighet till ett års förlängning.</p>
        <p>- Tidigare hade Mediq haft uppdraget. Bytet skedde den 1 oktober. Sedan dess har leveranserna krånglat.</p>
        <p>- På torsdagen den 10 oktober beslutade Region Uppsala att ställa in planerade operationer på grund av materielbrister. Fyra av de fem regionerna är i stabsläge, vilket innebär att de leds av särskild organisation.</p>
        <p>- Akademiska sjukhuset i Uppsala beslutade att ställa in planerade operationer från och med fredag den 11 oktober till måndag den 21 oktober.</p>
        <p>- Region Dalarna införde också operationsstopp under måndagen den 21 oktober. På tisdagen genomfördes operationer och stabsläget hävdes senare på tisdagskvällen.</p>
        <p>- Västmanland beslutade att ställa in sina planerade operationer från den 17 oktober fram till den 23 oktober i Köping och 24 oktober i Västerås.</p>
        <p>- Region Örebro är i stabsläge men genomför alla sina planerade operationer.</p>
        <p>- Region Sörmland är den enda regionen som har normalläge, då sjukhusen har ett beredskapslager sedan tidigare.</p>
        <p>- Myndigheten för samhällsskydd och beredskap, MSB, har tidigare till TT konstaterat att beredskapen hos regionerna är för låg. Även vid ett byte av leverantör måste verksamheten fungera.</p>
        <p>
          <i>Källa: Varuförsörjningsnämnden, Socialstyrelsen, MSB</i>
        </p>
      </details>
    </article>
  </body>
</html>