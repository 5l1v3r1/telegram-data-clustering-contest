<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/socoteala-lui-teodorovici-ne-obliga-pe-noi-toti/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T12:55:25+00:00"/>
    <meta property="og:title" content="Socoteala lui Teodorovici: „Ne obligă pe noi toți”"/>
    <meta property="og:description" content="Teodorvici a afirmat că PSD are șanse să câștige alegerile locale și parlamentare din 2020, din moment ce numărul de voturi din turul doi al prezidențialelor este similar cu cel din 2016. El a subliniat că votul de duminică a fost unul de &quot;blam&quot; și &quot;anti-PSD&quot;."/>
  </head>
  <body>
    <article>
      <h1>Socoteala lui Teodorovici: „Ne obligă pe noi toți”</h1>
      <address><time datetime="2019-11-25T12:55:25+00:00">25 Nov 2019, 12:55</time> by <a rel="author">(R.C.)</a></address>
      <p>Eugen Teodorovici a afirmat că PSD are șanse să câștige alegerile locale și parlamentare din 2020, din moment ce numărul de voturi din turul doi al prezidențialelor este similar cu cel din 2016. El a subliniat că votul de duminică a fost unul de „blam” și „anti-PSD”.</p>
      <p>„Calm și rațiune! Numărul de voturi obținut de PSD în turul 2 este aproape similar cu numărul de voturi obținut în decembrie 2016. Identitatea noastră politică este sigură și bine definită. Profilul nostru electoral este și el bine definit și este ceva mai echilibrat decât al votanților adversarilor noștri. Votul de susținere al celor peste 3 milioane de cetățeni români ne obligă pe noi toți, de la conducerea PSD de la nivel central și local, primari, președinți de Consilii Județene, până la membrii și susținătorii acestui partid”, a scris Eugen Teodorovici, luni, pe Facebook.</p>
      <p>Președintele executiv al PSD a subliniat că votul de la prezidențiale a fost unul de „blam”, ducând la realegerea unui președinte „anti-PSD”.</p>
      <p>„Totuși, votul de susținere a pierdut în fața votului de blam al unui număr mult mai mare de cetățeni români, ce s-a tradus în realegerea unui președinte anti-PSD și atât – fără trecut și fără planuri de viitor. Ce înseamnă asta, dragi colegi pesediști, dincolo de «oportunitatea» pe care unii o văd deja în a-și arăta mușchii sau colții? Sau de «ocazia» de a se furișa pe ușa din dos sau de a fura startul în relansarea așa-zisului război pe care, iată, președintele Iohannis și PNL-ul deja ne invită să-l continuăm!”, a completat Teodorovici.</p>
      <p>Social-democratul a mai spus că cei din conducerea PSD și structurile de la nivel local și județean nu pot fi acuzate de neimplicare sau sabotaj.</p>
      <p>„Ei au luptat fără arme, doar sub stindardul anti-PSD și iată că a funcționat!!! Noi, deși am avut muniție și arme – toate măsurile economice și sociale luate de guvernele PSD, se pare că nu am avut ceva. Ne-a lipsit ceva. Și nu puteți spune că a lipsit voința sau că nu a fost implicare și mobilizare maximă din partea candidatului nostru sau din partea structurilor noastre de la nivel central și din toată țara! Cred că niciunul dintre cei aflați la conducerea PSD, niciunul dintre președinții organizațiilor județene și locale sau dintre primarii și președinții de Consilii Județene nu poate fi acuzat de neimplicare sau de sabotaj!”, a explicat Eugen Teodorovici.</p>
      <p>Președintele executiv al PSD a mai afirmat că PSD are toate șansele să câștige alegerile locale și parlamentare din 2020.</p>
      <p>„Avem toate condițiile să câștigăm alegerile locale și parlamentare de la anul, indiferent că vor fi organizate separat sau împreună. Trebuie doar să dovedim calm și rațiune. Nu e rău să discutăm despre viitor, ba chiar este obligatoriu să facem acest lucru! Doar să nu lăsăm ambițiile și interesele personale să ne întunece rațiunea!”, a conchis Teodorovici.<br/>Ședința Comitetului Executiv al PSD va avea loc marți, la ora 18:30, la sediul PSD din Șoseaua Kiseleff. Social-democrații vor analiza rezultatul alegerilor prezidențiale, dar și nemulțumirile din partid. La ședință există posibilitatea și convocării unui Congres pentru perioada următoare.</p>
    </article>
  </body>
</html>