<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/zvaltovana-tekhnika-i-stara-merezha-skilky-zarobliaye-pidpryyemstvo-ele/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T12:34:00+00:00"/>
    <meta property="og:title" content="«Зґвалтована» техніка і стара мережа: скільки заробляє ЛПЕ"/>
    <meta property="og:description" content="За місяць за рахунок продажу квитків, проїзних Луцьке підприємство електротранспорту заробляє 2,8 мільйона гривень."/>
  </head>
  <body>
    <article>
      <h1>«Зґвалтована» техніка і стара мережа: скільки заробляє ЛПЕ</h1>
      <address>
        <time datetime="2019-11-25T12:34:00+00:00">25 Nov 2019, 12:34</time>
      </address>
      <p>За місяць за рахунок продажу квитків, проїзних Луцьке підприємство електротранспорту заробляє 2,8 мільйона гривень.<br/><br/>Про це йшлося 25 листопада під час засідання постійної комісії луцької міської ради з питань планування соціально-економічного розвитку, бюджету та фінансів.<br/><br/>Так, до кінця року видатки ЛПЕ з міського бюджету пропонують збільшити з 59 до 75 мільйонів гривень. Ці кошти підприємству потрібні на виплату заробітної плати, оплату електроенергії та витрати, пов’язані з технічним обслуговуванням транспорту.<br/><br/>Як розповів керівник ЛПЕ <b>Володимир Пуц</b>, всі потреби підприємства він описав у зверненнях до міської ради.<br/><br/>Також він повідомив, що за місяць підприємство отримує 2,8 мільйона гривень власних коштів.<br/><br/>«Ми заробляємо 2,8–3 мільйона гривень у місяць. Це – наш максимум», – сказав Володимир Пуц.<br/><br/>Водночас звернув увагу, що у 2017 році, коли він очолив підприємство, техніка була «зґвалтована», а за шість років (до 2017 року) 29 транспортних засобів просто «поставили під паркан».<br/><br/>«Цього року ми провели 98 капітальних і поточних ремонтів транспортних засобів, у 2018 році – 125. А в 2016 році таких ремонтів провели всього 14. Зараз усі 44 наші тролейбуси виходять на лінію і жодного не поставлено під паркан», – зазначив Володимир Пуц і додав, що цього року, на жаль, не вдалося замінити жодного кілометру контактного проводу. Реклама</p>
    </article>
  </body>
</html>