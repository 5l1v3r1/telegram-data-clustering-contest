<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Lubenec-hostil-geologa-ktery-na-Floride-objevil-tretihorni-Krusnohori-604603"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T12:26:00+00:00"/>
    <meta property="og:title" content="Lubenec hostil geologa, který na Floridě objevil „třetihorní Krušnohoří“"/>
    <meta property="og:description" content="Na Zemi existuje místo, kde příroda vypadá tak, jak vypadala severočeská uhelná pánev v třetihorách. Na území dnešního Česka se rozprostíralo moře, močál křižovali aligátoři, teplo jako na Floridě. O tom všem koncem týdne v Lubenci vyprávěl geolog Karel Mach z Lounska, který zkoumá fosilie v dole Bílina a za „obživlým pravěkem“ se vydal do amerických bažin."/>
  </head>
  <body>
    <article>
      <h1>Lubenec hostil geologa, který na Floridě objevil „třetihorní Krušnohoří“</h1>
      <address>
        <time datetime="2019-11-25T12:26:00+00:00">25 Nov 2019, 12:26</time>
      </address>
      <p>
        <b>Na Zemi existuje místo, kde příroda vypadá tak, jak vypadala severočeská uhelná pánev v třetihorách. Na území dnešního Česka se rozprostíralo moře, močál křižovali aligátoři, teplo jako na Floridě. O tom všem koncem týdne v Lubenci vyprávěl geolog Karel Mach z Lounska, který zkoumá fosilie v dole Bílina a za „obživlým pravěkem“ se vydal do amerických bažin.</b>
      </p>
      <p>Zkameněliny třetihorního rostlinstva i živočišstva se na zdejších hnědouhelných dolech v sbírají více než 150 let. Díky tomu bylo možné provést podrobnou rekonstrukci třetihorních prostředí v severozápadních Čechách. Loni darovaly Severočeské doly několik tisíc fosilií Národnímu muzeu. „I ostatky krokodýlů byly nalezeny v mostecké pánvi,“ překvapuje řečník, jehož dosavadní průzkum skutečně ukazuje, že někdejší příroda připomínala prostředí současných řek a bažin jihovýchodě USA - od Floridy po Washington, jak si prověřil i na vlastní kůži.</p>
      <p>„Už dinosauři žrali jehličky z tohoto stromu,“ říká geolog Karel Mach, když na plátně ukazuje fotografii cypřiše bahenního – stromu, který fotografoval v mokřadech jihovýchodní Ameriky. Pár sekund na to prosvítí na soudobou fotografii snímek zkameněliny, kterou našli v uhelném dole Bílina. Diváci jsou překvapeni: obrys zkameněliny z českého Krušnohoří až neuvěřitelně věrně kopíruje živou větvičku dřeviny, která dnes běžně roste třeba na Floridě.</p>
      <p>V Čechách už se ale nesetkáme s tímto stromem z rodu tisovců, který vypadá jako kuželka, jejíž pařezová část vyrůstá ve vodě. Nadšený přírodovědec, který žije v Kozlech u Loun a besedoval koncem týdne v knihovně v Lubenci, pouštěl na plátno další „před“ a „po“.</p>
      <figure>
        <img src="https://cms.parlamentnilisty.cz/edition_files/uploaded-images/Geolog-KarelMach-soucasna_Florida.jpg"/>
      </figure>
      <p> </p>
      <figure>
        <img src="https://cms.parlamentnilisty.cz/edition_files/uploaded-images/geolog-zkamenelaRybaZeSbirkyBilina_FotoNarodniMuzeum3.jpg"/>
      </figure>
      <p>
        <i>Současná Florida objektivem Karla Macha a vedle otisky třetihorní přírody, jak se s ní setkává v Severočeské uhelné pánvi (fosilie předané Národnímu muzeu Praha).</i>
      </p>
      <p>Ukazuje na obrázcích, s čím vším se na americkém kontinentu potkal a zároveň to zná z uhelné Mostecké pánve, která se rozprostírá na území okresů Chomutov, Most, Teplice a Louny. Například močál Okefenokee ji připomíná i svým rozměrem: „Strašně se mi líbilo, že jsem přírodní podmínky mohl tedy pozorovat na srovnatelné ploše.“</p>
      <p>Vyprávění Karla Macha, zpestřené o srovnávací fotografie, přináší aktuální zprávu o amerických mokřadních oblastech a její porovnání s obdobím před 17-20 miliony let v českých zemích. Je otázka, zda bychom chtěli do Čech zpátky krajinu třetihor: Fotografie deseticentimetrových křižáků nebo roje komárů by pro některé choulostivce byly asi důvodem k záporné odpovědi.</p>
      <p>Machovy poznatky rozhodně neznamenají, že na Floridě jednou budeme kutat uhlí. Na rozdíl od Krušných hor zde, ani přes velkou podobnost fauny a flóry, nevznikne. „Žádná americká bažina nemá podmínky k tomu, aby se zde vytvořilo uhlí. Neprobíhá zde totiž horotvorná činnost, tedy rašelinu, která vzniká z odumřelých těl, nic nepřikryje. Takový nános vznikne jen v pánvích,“ vysvětluje geolog Mach, který bude na USA vzpomínat i kvůli tamním lidem. „Znal jsem Američany jen z televize - ze seriálů, z politiky. Člověk si myslí, že jsou to arogantní lidé, ale nám tamní obyvatelé vždy pomáhali, poradili. Navíc síť silnic je perfektní, cena benzínu je o polovinu nižší než u nás,“ uzavírá přednášku, kterou pořádal spolek SOS Lubenec.</p>
      <figure>
        <img src="https://cms.parlamentnilisty.cz/edition_files/uploaded-images/_DSC1145.JPG"/>
      </figure>
      <p>  </p>
      <figure>
        <img src="https://cms.parlamentnilisty.cz/edition_files/uploaded-images/_DSC1154.JPG"/>
      </figure>
      <p>
        <i>Beseda s Karlem Machem (vlevo) v lubenecké knihovně. Foto: Lucie Bartoš</i>
      </p>
      <p>
        <i><b>Karel Mach</b> (*1964) působí jako geolog v Severočeských dolech. Vystudoval Moskevský geologicko-průzkumný institut a Univerzitu Karlovu v Praze. Zabývá se především modelováním ložisek uhlí a poznáváním procesů, které vedly k jejich vzniku. V roce 2003 spoluzakládal neziskovou organizaci Bílinská přírodovědná společnost, která se věnuje ochraně přírody a přírodovědným vzděláváním hlavně s dětmi.<br/>Je spoluautorem řady publikací, například Třetihorní rostliny severočeské hnědouhelné pánve, Významné dřeviny města Bíliny, Bořeň očima geologa, Jezero mezi sopkami: Kučlín u Bíliny.</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Louny-Masarykovy-sady-ziskaly-1-misto-v-soutezi-Park-roku-2019-602510"/>
        <a href="https://www.parlamentnilisty.cz/zpravy/tiskovezpravy/SZDC-Vlaky-dojedou-z-centra-Loun-do-Lovosic-za-hodinu-601574"/>
        <a href="https://www.parlamentnilisty.cz/zpravy/tiskovezpravy/MZP-vydalo-souhlasne-stanovisko-EIA-k-prodlouzeni-tezby-uhli-na-lomu-Bilina-o-pet-let-591068"/>
        <a href="https://www.parlamentnilisty.cz/politika/obce-volicum/Bilina-Mesto-nesouhlasi-s-navrhem-Ministerstva-pro-mistni-rozvoj-na-zavedeni-hranice-celoplosneho-najemneho-585426"/>
      </related>
    </article>
  </body>
</html>