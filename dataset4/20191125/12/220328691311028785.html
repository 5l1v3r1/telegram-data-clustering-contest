<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/laleta-v-tsvetovete-na-flaga-ni-v-sofiya-naprolet-407580.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T12:09:25+00:00"/>
    <meta property="og:title" content="Лалета в цветовете на флага ни в София напролет"/>
    <meta property="og:description" content="Те бяха засадени в градинката срещу Софийския университет"/>
  </head>
  <body>
    <article>
      <h1>Лалета в цветовете на флага ни в София напролет</h1>
      <address>
        <time datetime="2019-11-25T12:09:25+00:00">25 Nov 2019, 12:09</time>
      </address>
      <p>Министърът на външните работи Екатерина Захариева, кметът на София Йорданка Фандъкова и посланикът на Нидерландия у нас Беа тен Тъшър засадиха 5 от над 3000 лалета „Сердика” в градинката срещу Софийския университет, предаде БГНЕС.</p>
      <p>"Този подарък е един от най-ценните, които сме получавали. Първо, защото това е специално селектиран сорт, в цветовете на българския флаг и второ, защото носи специално име", каза министър Захариева и добави, че ние сме подарили на холандското правителство 110 рози "Дамасцена". Тя честити и патронния празник на университета. </p>
      <p>От своя страна, кметът Фандъкова благодари на посланика на Холандия и заяви, че двете страни имат близки отношения. "Първият ни подарък с лалета беше по време на европредседателството ни, когато Холандия ни подари лалетата зад НДК и ние направихме логото на председателството", заяви тя. Кметът подчерта, че в последните години градът се е превърнал в цветен и зелен.</p>
      <p>"Вече са засадени есенните луковици, които напролет ще украсят града ни. Над 600 000 луковици са засадени, като над 300 000 са лалетата. София се превърна в град на лалетата. По улиците и градините в града има повече лалета отколкото в Амстердам", коментира още Фандъкова.</p>
      <p>Тя обяви още, че над 3000 луковици на лалета са подарили на училищата и детските градини в рамките на инициативата "Моето зелено училище". </p>
    </article>
  </body>
</html>