<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/surse-el-va-fi-noul-selectioner/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T12:07:43+00:00"/>
    <meta property="og:title" content="Propunerea pentru noul selecţioner e oficială"/>
    <meta property="og:description" content="Marți, 26 noiembrie, Comitetul Executiv al FRF va discuta varianta propusă și va lua o decizie."/>
  </head>
  <body>
    <article>
      <h1>Propunerea pentru noul selecţioner e oficială</h1>
      <address><time datetime="2019-11-25T12:07:43+00:00">25 Nov 2019, 12:07</time> by <a rel="author">(R.C.)</a></address>
      <p>Site-ul oficial al Federației Române de Fotbal a anunțat că Mirel Rădoi este propunerea Comisiei Tehnice pentru postul de selecționer al României. Marți, 26 noiembrie, Comitetul Executiv al FRF va discuta varianta propusă și va lua o decizie.</p>
      <p>„Întrunită azi, 25 noiembrie, Comisia Tehnică a Federației Române de Fotbal a decis să îl propună pe Mirel Rădoi pentru postul de selecționer al Echipei Naționale.</p>
      <p>Mirel Rădoi are în palmares 67 de meciuri pentru echipa națională a României, pentru care a marcat două goluri. Ca fotbalist, a evoluat în cea mai mare parte a carierei sale la Steaua București, între anii 2000-2009, Al-Hilal Riyadh, între 2009 și 2011, Al-Ain, între anii 2011-2014.</p>
      <p>Începând din martie 2018, Rădoi a ocupat funcția de manager sportiv al echipei naționale U21 a României, iar în luna august a aceluiași an a preluat banca tehnică, după ce Daniel Isăilă a decis să accepte o ofertă din Arabia Saudită. A reușit să califice reprezentativa Under 21 la EURO 2019, unde a ajuns până în semifinalele competiției, performanță ce a însemnat calificarea la Jocurile Olimpice după o pauză de 56 de ani!</p>
      <p>În total, pe banca selecționatei U21, Mirel Rădoi a bifat 15 partide, reușind să câștige 9 dintre ele și să bifeze trei remize.</p>
      <p>Propunerea Comisiei Tehnice pentru postul de selecționer al reprezentativei României, Mirel Rădoi, va fi dezbătută în Comitetul Executiv al FRF, în cadrul ședinței de marți, 26 noiembrie”, este comunicatul emis pe frf.ro.</p>
      <related>
        <h4>Articole asemănătoare</h4>
        <a href="https://www.cotidianul.ro/inceput-de-saptamana-cu-ploi-si-frig/"/>
        <a href="https://www.cotidianul.ro/si-totusi-burleanu-nu-se-da-la-o-parte/"/>
        <a href="https://www.cotidianul.ro/cazul-burleanu-tara-in-oglinda/"/>
      </related>
    </article>
  </body>
</html>