<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/doua-extreme-ale-prezidentialelor-in-tara-cea-mai-scazuta-prezenta-din-istoria-post-decembrista-in-diaspora-au-votat-mai-multi-romani-decat-la-toate-scrutinele-din-1992-pana-in-2014-cumulat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T12:14:43+00:00"/>
    <meta property="og:title" content="Două extreme ale prezidențialelor: În țară, cea mai scăzută prezență din istoria post-decembristă; în diaspora au votat mai mulți români decât la toate scrutinele din 1992 până în 2014, cumulat"/>
    <meta property="og:description" content="Turul doi al alegerilor prezidențiale a marcat două recorduri la capitolul prezența la urne: în vreme ce în țară s-a înregistrat cea mai slabă prezență"/>
  </head>
  <body>
    <article>
      <h1> Două extreme ale prezidențialelor: În țară, cea mai scăzută prezență din istoria post-decembristă; în diaspora au votat mai mulți români decât la toate scrutinele din 1992 până în 2014, cumulat </h1>
      <address><time datetime="2019-11-25T12:14:43+00:00">25 Nov 2019, 12:14</time> by <a rel="author">Cristian Citre</a></address>
      <p>Turul doi al alegerilor prezidențiale a marcat două recorduri la capitolul prezența la urne: în vreme ce în țară s-a înregistrat cea mai slabă prezență din istoria post-decembristă a scrutinului pentru Cotroceni, diaspora s-a situat la polul opus: pe lângă recordul absolut de prezență, la secțiile de votare din afara granițelor au mers mai mulți români decât la toate celelelalte alegeri prezidențiale cumulat.</p>
      <p><b>Alegerile prezidenţiale din 1990</b> au fost singurele din istoria electorală de după 1989 în urma cărora preşedintele României a fost ales din primul tur de scrutin. <b>S-au prezentat la urne 86,19% dintre cetăţenii cu drept de vot</b>, procent care nu a mai fost niciodată egalat. Dintre aceștia, peste 85% (12,2 milioane) l-au votat pe Ion Iliescu.</p>
      <p><b>În 1992,</b><b>la primul tur</b> al alegerilor prezidenţiale au venit să voteze 12.496.430 de cetăţeni cu drept de vot, reprezentând <b>76,29%</b> din totalul alegătorilor înscrişi pe liste. <b>La al doilea tur,</b> s-au prezentat la urne 12.153.810 de votanţi, adică <b>73,23%</b> din total, potrivit <a href="http://alegeri.roaep.ro/">alegeri.roaep.ro</a>. Câștigător a fost tot Ion Iliescu, care l-a învins pe Emil Constantinescu cu scorul de 61,4% (7,3 milioane de voturi) vs. 38,6% (4,6 milioane de voturi).</p>
      <p>La următorul scrutin prezidenţial, cel din<b> 1996</b>, <b>în primul tur</b> au fost prezenţi la urne 13.088.388 de cetăţeni cu drept de vot, adică <b>76,01%</b> din totalul alegătorilor înscrişi pe liste. <b>La cel de-al doilea tur</b>, şi-au exprimat opţiunea 13.078.883 de cetăţeni cu drept de vot, reprezentând <b>75,90%</b> din total. Alegerile au fost câștigate de Emil Constantinescu, care și-a luat revanșa în fața lui Iliescu cu scorul de 54,4% (7,05 milioane de voturi) vs. 45,5% (5,9 milioane de voturi).</p>
      <p><b>În anul 2000</b>, <b>la primul tur</b> de scrutin prezidenţial au votat 11.559.458 de cetăţeni, ceea ce a însemnat o prezenţă de <b>65,31%</b>. <b>La cel de-al doilea tur,</b> s-au prezentat la urne 10.184.715 de români, adică <b>57,50%</b> din totalul alegătorilor. A fost anul în care Ion Iliescu a revenit, pentru a treia oară, la Palatul Cotroceni, după ce l-a învins pe extremistul Corneliu Vadim Tudor cu 66,8% (6,69 milioane de voturi) vs. 33,1% (3,32 milioane de voturi).</p>
      <p>Următoarele alegeri pentru Preşedintele României au avut loc <b>în 2004</b>. La primul tur, au votat 10.794.653 de cetăţeni români, adică <b>58,51%</b> din total. <b>La turul al doilea</b>, totalul alegătorilor prezenţi la urne a fost de 10.112.262, ceea ce a însemnat o prezenţă de <b>55,21%. </b>Traian Băsescu s-a impus în fața candidatului PSD, Adrian Năstase, cu scorul de 51,2% (5,12 milioane de voturi) vs. 48,7% (4,88 milioane de voturi).</p>
      <p><b>La primul tur al prezidenţialelor din 2009</b>, la urne au fost 9.946.748 de cetăţeni, adică <b>54,37%</b> din total. <b>La cel de-al doilea,</b> au venit să-şi exprime votul 10.620.116 de cetăţeni, reprezentând <b>58,02%</b> din total. Traian Băsescu a câștigat cel de-al doilea mandat de președinte, după ce l-a învins pe Mircea Geoană, candidatul PSD, cu scorul de 50,3% (5,27 milioane de voturi) vs. 49,6% (5,2 milioane de voturi) – o diferență de doar 70.321 de voturi.</p>
      <p>La precedentele alegeri prezidenţiale, <b>în 2014, la primul tur</b> au fost prezenţi la urne 9.723.232 de cetăţeni cu drept de vot, ceea ce a însemnat o prezenţă de <b>53,18%</b>. <b>În turul doi</b>, au venit să voteze 11.719.344 de cetăţeni români, adică <b>64,11%</b> din totalul alegătorilor înscrişi în liste. Din nou, candidatul PSD, Victor Ponta, a fost învins la urne de către Klaus Iohannis, care s-a impus cu scorul de 54,4% (6,28 milioane de voturi) vs. 45,5% (5,26 milioane de voturi).</p>
      <p>În schimb, prezidențialele din 2019 au marcat un record negativ de prezență, atât în <b>turul 1</b>, cât și în turul 2. Astfel, pe 10 noiembrie s-au prezentat la urne, în țară și în diaspora, <b>9.359.036</b> de cetățeni români cu drept de vot, ceea ce reprezintă <b>51,37%</b> din total. Deși la <b>turul al doilea</b> mobilizarea a fost ceva mai bună în țară și exemplară în diaspora, per total prezența se situează la coada clasamentului: au votat <b>9.953.659</b> dintre români, reprezentând <b>54,46%</b> din numărul total al alegătorilor înscrişi în listele electorale permanente.</p>
      <figure>
        <img src="https://cdn.g4media.ro/wp-content/uploads/2019/11/prezent%CC%A6a-la-vot-prezident%CC%A6iale-1992-2019.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezent%CC%A6a-la-vot-prezident%CC%A6iale-1992-2019.jpg"/>
      </figure>
      <p>În schimb, situația este cu totul diferită dacă analizăm separat prezența la urne a românilor din diaspora. La turul 2 al alegerilor prezidențiale din 2019 au votat aproape un milion de oameni, mai exact 944.077. Este un record absolut de prezență la vot a românilor din afara granițelor, fiind mai mulți votanți decât la toate celelalte scrutine cumulat. Recordul precedent fusese stabilit la turul 1, care a avut loc pe 10 noiembrie: 675.348 de votanți în diaspora.</p>
      <figure>
        <img src="https://cdn.g4media.ro/wp-content/uploads/2019/11/prezent%CC%A6a-la-vot-diaspora-prezidentiale-1992-2019.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezent%CC%A6a-la-vot-diaspora-prezidentiale-1992-2019.jpg"/>
      </figure>
      <p>Participarea românilor din străinătate la alegerile prezidenţiale după 1989 arată o prezenţă mai slabă înainte de 2009 şi un trend de creştere începând cu scrutinul din urmă cu zece ani. De asemenea, se observă că în intervalul 1992-2004 nu există diferenţe mari de participare între turul unu şi turul doi. La scrutinurile din 2009 şi 2014 însă prezenţa diasporei la tururile doi s-a dublat faţă de turul întâi.</p>
      <p>La alegerile prezidenţiale din <b>1992, la turul întâi s-au prezentat 43.882 de alegători</b> la circumscripţia electorală nr. 43 din străinătate, în timp ce <b>la</b><b>turul al doilea participarea a fost de 46.106</b>. S-au organizat <b>121 de secţii de votare</b> în străinătate, potrivit site-ului <a href="http://alegeri.roaep.ro/">Autorităţii Electorale Permanente</a> (AEP).</p>
      <p>Prezenţa la vot a românilor din afara graniţelor a crescut la alegerile prezidenţiale din <b>1996</b> în raport cu cele din 1992. Astfel, <b>la primul tur participarea a fost de 72.358, în timp ce la turul doi s-a înregistrat o prezenţă de 84.957</b>, la cele <b>176 de secţii din diaspora</b>.</p>
      <p>Cea mai mică prezenţă la urne a cetăţenilor români din diaspora s-a înregistrat la alegerile din <b>2000</b>, când <b>la primul s-au prezentat 33.169 de alegători, iar la turul al doilea, jumătate din câţi au venit în primul tur: 16.331</b>. Au fost organizate <b>152 de secţii de votare</b> în afara ţării.</p>
      <p>În <b>2004</b>, prezenţa diasporei la alegerile prezidenţiale a mai crescut uşor faţă de 2000. La secţiile de vot din străinătate, <b>în primul tur s-au prezentat 40.869 de persoane, iar la al doilea tur 40.149</b>. Au fost organizate <b>153 de secţii</b> în străinătate.</p>
      <p>La scrutinul din <b>2009</b>, primul de după 1989 care a avut loc separat de alegerile parlamentare, voturile alegătorilor români din străinătate s-au reunit în cadrul circumscripţiei nr. 48. Astfel, <b>la primul tur prezenţa a fost de 95.068, în timp ce la turul al doilea au participat 147.754, la cele 294 de secţii din afara ţării</b>. Prezenţa la urne, pe ţară, la primul tur a fost de 54.37 % (9.946.748 cetăţeni) şi de 58.02 % (10.620.116 cetăţeni) la al doilea tur de scrutin, scrie sursa citată.</p>
      <p>Cea mai ridicată prezenţă a diasporei la prezidenţiale după 1989 se înregistrase la alegerile din <b>2014</b>, când <b>în primul tur s-au prezentat 161.262 de alegători iar la al doilea tur participarea a fost de 379.116, la cele 294 de secţii de votare</b>.</p>
      <p>În ceea ce priveşte numărul de secţii de votare din străinătate la prezidenţiale, evoluţia este următoarea: în 1992 au fost organizate 121 de secţii, în 1996 – 176 de secţii, în 2000 – 152 de secţii, în 2004 – 153 de secţii, în 2009 – 294 de secţii, în 2014 – 294 secţii. În ceea ce priveşte alegerile prezidenţiale din 2019, AEP a aprobat, la 20 octombrie, la propunerea misiunilor diplomatice şi a oficiilor consulare, un total de 835 de secţii de votare în străinătate, potrivit unui comunicat al AEP din aceeaşi zi.</p>
      <p><b>Prezidenţiale 1992: prezenţa în străinătate:</b><br/>Prezenţă primul tur: 43.882<br/>Prezenţă turul al doilea: 46.106<br/>Secţii de vot în străinătate: 121</p>
      <p><b>Prezidenţiale 1996: prezenţa în străinătate:</b><br/>Prezenţă primul tur: 72.358<br/>Prezenţă turul al doilea: 84.957<br/>Secţii de vot în străinătate: 176</p>
      <p><b>Prezidenţiale 2000: prezenţa în străinătate:</b><br/>Prezenţă primul tur: 33.169<br/>Prezenţă turul al doilea: 16.331<br/>Secţii de vot în străinătate: 152</p>
      <p><b>Prezidenţiale 2004: prezenţa în străinătate:</b><br/>Prezenţă primul tur: 40.869<br/>Prezenţă turul al doilea: 40.149<br/>Secţii de vot în străinătate: 153</p>
      <p><b>Prezidenţiale 2009: prezenţa în străinătate:</b><br/>Prezenţă primul tur: 95.068<br/>Prezenţă turul al doilea: 147.754<br/>Secţii de vot în străinătate: 294</p>
      <p><b>Prezidenţiale 2014: prezenţa în străinătate:</b><br/>Prezenţă primul tur: 161.262<br/>Prezenţă turul al doilea: 379.116<br/>Secţii de vot în străinătate: 294</p>
      <p>
        <i>Sursa foto: Ambasada României în Danemarca</i>
      </p>
    </article>
  </body>
</html>