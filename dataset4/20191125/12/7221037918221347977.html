<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/emekli-vekillere-omur-boyu-saglik-kiyagina-hdp-ve-chp-ne-dedi/927661"/>
    <meta property="og:site_name" content="medya faresi"/>
    <meta property="article:published_time" content="2019-11-25T12:03:00+00:00"/>
    <meta property="og:title" content="Bakanlar ve ailelerine ömür boyu sağlık kıyağına HDP ve CHP ne dedi?"/>
    <meta property="og:description" content="TBMM Başkanlığına 18 Kasım 2019 tarihinde sunulan ve ‘ Bazı Kanunlarda ve 375 sayılı Kanun Hükmünde Kararnamede Değişiklik Yapılmasına Dair Kanun’ teklifi 28 kanun ve 1 kanun hükmünde kararnamede değişiklik yapıyor."/>
  </head>
  <body>
    <article>
      <h1>Bakanlar ve ailelerine ömür boyu sağlık kıyağına HDP ve CHP ne dedi?</h1>
      <h2>TBMM Başkanlığına 18 Kasım 2019 tarihinde sunulan ve ‘ Bazı Kanunlarda ve 375 sayılı Kanun Hükmünde Kararnamede Değişiklik Yapılmasına Dair Kanun’ teklifi 28 kanun ve 1 kanun hükmünde kararnamede değişiklik yapıyor.</h2>
      <address>
        <time datetime="2019-11-25T12:03:00+00:00">25 Nov 2019, 12:03</time>
      </address>
      <p>İçişleri Komisyonu’nda hızlıca yapılan görüşmelerle kabul edilen teklife eklenen yeni üç maddeyle değişiklik yapılan kanun ve KHK sayısı toplam 30’a, madde sayısı ise 98’e yükseldi.</p>
      <p>
        <b>Hülya Karabağlı - Medyafaresi.com Özel Haber </b>
      </p>
      <p>CHP, İçişleri Komisyonu’nda kabil edilen 98 maddelik, ‘375 sayılı Kanun Hükmünde Kararnamede Değişiklik Yapılmasına Dair Kanun Teklifine’ muhalefet şerhi düştü.</p>
      <p>Teklife sonradan eklenerek, Cumhurbaşkanı yardımcıları ve bakanların, bakmakla yükümlü olmadıkları anne ve babaların da sağlık giderlerinin de milletvekillerinin tabi olduğu hükümler çerçevesinde Cumhurbaşkanlığı bütçesinden ödenmesini öngören maddeyle ilgili CHP, ‘ ömür boyu tanınmış bir imtiyaz niteliğindedir’ dedi ve Anayasa’ya aykırılık itirazında bulundu.</p>
      <p>Teklife şerh koyan HDP, yeni seçilen dernek yöneticilerinin, dernek üyelerinin ve üyelikten çıkarılanların en geç 30 gün içerisinde ilgili mülki idari amirliklerine bildirilmesinin zorunlu hale getiren Dernekler Kanunu’nun 23. Maddesindeki değişiklik için “ Bu düzenleme açık bir fişlemedir” dedi.</p>
      <p>
        <b>CHP’nin teklife ilişkin muhalefet şerhinde yer alan bazı bölümler şöyle:</b>
      </p>
      <p>16 Nisan 2017 Anayasa referandumuyla kabul edilen Anayasa değişikliklerine “evet” denilmesini savunan siyasi partilerin en temel argümanı, Anayasa değişikliklerinin “güçler ayrılığı ilkesini pekiştireceği, dolayısıyla yasama ve yürütme erklerinin birbirinden kesin çizgilerle ayrılmasının sağlanacağı” şeklindeydi.</p>
      <p>Yürütmenin yasama faaliyetlerine katılamayacağı, yasama faaliyetlerinin yalnızca Türkiye Büyük Millet Meclisinin elinde olacağı, bütçe yasaları hariç tüm yasaların milletvekilleri tarafından hazırlanarak teklif edileceği ve TBMM’de görüşülüp yasalaşacağı ifade edilmiştir.</p>
      <p>Bugün gelinen noktada ise yasa tekliflerinin yürütme organının talimatıyla ve bakanlık bürokratları tarafından hazırlanıp, milletvekillerine imzalatıldıktan sonra TBMM Başkanlığına sunulduğu gözlenmektedir. Teklifler TBMM’ye gelmeden önce içerikleri ilgili Bakan ve bürokratlar tarafından açıklanmaktadır. Kanun tekliflerin komisyonlarda görüşülmesi sırasında da yürütmenin müdahalesi açıkça hissedilmektedir. Komisyonda çoğunluğu bulunan partilere mensup üyeler, bürokratların onaylamadığı hiçbir öneriyi kabul etmemektedirler.</p>
      <p>Teknik olarak yasa tekliflerinde milletvekillerinin imzasının bulunması, tekliflerin yasama organı üyeleri tarafından hazırlandığı anlamına gelmemektedir. Tekliflerin milletvekili imzasıyla TBMM’ye sunulması hukuk tekniği açısından bir zorunluluğun yerine getirilmesinden ibarettir. Pratikte yaşanan durum ise tekliflerin yürütme organı tarafından hazırlanarak TBMM’ye gönderildiği şeklindedir. Bu kuvvetler ayrılığı ilkesinin etkin şekilde işlemediğini açıkça göstermektedir.</p>
      <p>Yaşananlar göstermektedir ki son Anayasa değişiklikleriyle birlikte Anayasal düzenin en temel işlevi olan denge-denetleme mekanizması tahribata uğramış ve etkinliğini kaybetmiş, yürütme gücünün sınırları uçsuz bucaksız bir şekilde genişletilmiş, buna karşın yasama erki güçten düşürülmüş, işlevi etkisizleştirilmiştir.</p>
      <p>Teklif içerisindeki maddeler ve görüşmeler esnasında komisyon başkanlığına sunulan karşı mahiyetteki önergeler yeterince müzakere edilmeden, yalnızca üye çoğunluğuna oturtulan bir mekanik demokrasi modeli ile ele alınmış ve oylanmıştır.</p>
      <p>Bu tekniğin sürdürülebilir olmadığı çok açıktır. Haliyle de kamu, toplum ve bireyin ihtiyaçlarının yerine, bir kişi ya da zümrenin önceliklerinin öne alınıp, merkezileşmenin ve çoğunlukçuluk metodunun yasa yapma tekniğine etki etmesi ve ileride telafi edilemeyecek düzeyde, öngörülemez durumlara sebebiyet vermesi kaçınılmazdır.</p>
      <p>Bir kez daha açık ve net şekilde ifade etmek gerekirse; torba yasa tekniğinden ve sadece yürütme organından gelen yasa taleplerinin karşılanmasına yönelik bir çalışma düzeninden derhal vazgeçilmelidir!</p>
      <h3>“ Mülakat kamera önünde olsun”</h3>
      <p>Teklifin 11’inci maddesiyle 3201 sayılı Emniyet Teşkilatı Kanununa yeni bir geçici madde eklenmektedir. Eklenmek istenen geçici 29’uncu maddeyle, 45 yaş sınırı nedeniyle daha önce Komiser Yardımcılığı sınavına giremeyen başpolis memurları ile kıdemli başpolis memurlarına bir defaya özgü olmak üzere sınava başvuru hakkı tanınmaktadır.Sayıları 4 bin 208 olduğu bildirilen başpolis memuru ve kıdemli başpolis memurlarına, komiser yardımcılığına yükselme şansı tanıyacak olan sınava katılma olanağı tanınmasının yerinde bir düzenleme olduğunu düşünüyoruz.</p>
      <p>Ancak, sınavın “yazılı ya da sözlü” olarak yapılması konusunda karar verme yetkisi İçişleri Bakanlığına verilmektedir. Son yıllarda işe giriş, terfi ve benzeri nedenlerle kamuda yapılan sözlü sınavların genellikle “kayırmacılık” amacıyla kullanılabildiği bilinmektedir. Değerlendirmelerin hangi kriterlere göre yapıldığı belli olmayan, sınav komisyonlarının sübjektif kriterlerle seçimler yapmasına izin veren sözlü sınavların, kamuda liyakat ve ehliyetin arka plana itilerek kayırmacılığı özendirdiğini göz önüne alarak, madde metnindeki “sözlü” ifadesinin kaldırılmasına yönelik olarak komisyonda verdiğimiz önerge reddedilmiştir. Ayrıca, sözlü sınavda ısrar edilecekse, bunun kameralar önünde yapılmasına yönelik önerilerimiz de dikkate alınmamıştır.</p>
      <p>Teklifin 47’nci maddesiyle 3055 sayılı Cumhurbaşkanı Yardımcıları ve Bakanların Ödenek ve Yollukları ile Temsil Ödenekleri Hakkında Kanun’a yeni bir madde eklenmektedir. Madde ile Cumhurbaşkanı yardımcıları ve bakanların, eşleri, anne ve babaları ile bakmakla yükümlü oldukları çocuklarının ve ölenlerden Sosyal Güvenlik Kurumu ile ilişiği bulunmayan dul ve yetimlerinin sağlık giderlerinin Türkiye Büyük Millet Meclisi üyelerinin tabi oldukları hükümler ve esaslar çerçevesinde Cumhurbaşkanlığı bütçesinden ödenmesi öngörülmüştür. Eklenen madde şöyledir:</p>
      <p>"MADDE 5- Cumhurbaşkanı yardımcıları ve bakanlar, bu görevlerde bulunmuş olanlar ile bunların eşleri, anne ve babaları ile bakmakla yükümlü oldukları çocuklarının ve ölenlerden Sosyal Güvenlik Kurumu ile ilişiği bulunmayan dul ve yetimlerinin sağlık giderleri Türkiye Büyük Millet Meclisi üyelerinin tabi oldukları hükümler ve esaslar çerçevesinde Cumhurbaşkanlığı bütçesinden ödenir."</p>
      <p>Maddeyle, Cumhurbaşkanı yardımcıları ve bakanların, bakmakla yükümlü olmadıkları anne ve babaların da sağlık giderlerinin de milletvekillerinin tabi olduğu hükümler çerçevesinde Cumhurbaşkanlığı bütçesinden ödenmesi öngörülüyor. Oysa Türk sosyal güvenlik sisteminde kamu görevlilerin yakınları için sağlık yardımlarından yararlanma hakkı “bakmakla yükümlü olmak” koşuluna bağlanmıştır. Bu koşulun Cumhurbaşkanı yardımcıları ve bakanlar için aranmaması onlara ömür boyu tanınmış bir imtiyaz niteliğindedir.</p>
      <p>Düzeleme Cumhurbaşkanı yardımcıları ve bakanlar için bir ayrıcalık, diğer kamu görevlileri açısından ayrımcılık oluşturmaktadır. Anayasamız, “hiçbir kişiye, aileye, zümreye veya sınıfa imtiyaz tanınamayacağına” hükmetmektedir. Düzenleme, Anayasanın 2’nci maddesinde belirlenen “hukuk devleti” ve 10’uncu maddesinde tarif edilen “Kanun önünde eşitlik” ilkelerine ve 60’ıncı maddesinde tanımlanan “sosyal güvenlik hakkına” da aykırıdır.</p>
      <p>HDP’li Muş Milletvekili Mensur Işıkve İstanbul Milletvekili Zeynel Özen tarafından hazırlanan, “2/2368 Sıra Sayılı Bazı Kanun ve 375 Sayılı Kanun Hükmündeki Kararnamede Değişiklik Yapılmasına Dair Kanun Teklifine ilişkin muhalefet şerhi şöyle:</p>
      <h3>Genel Değerlendirme</h3>
      <h3>Anayasanın Amir Hükümleri İhlal Ediliyor...</h3>
      <p>İktidarın ideolojik ajandası ile uyumlu olarak hazırlanan bu kanun teklifi Anayasanın amir hükümleri ile evrensel hukukun temel değerlerine aykırıdır. AKP iktidarının Türkiye’yi anayasasızlaştırma mücadelesi bu kanun teklifine de sirayet etmiştir. Anayasanın eşitlik ilkesini ihlal eden 47 nci madde, örgütlenme ve güven içinde yaşama ilkelerini ihlal eden 59 ve 62 nci maddeler, yaşam hakkını engelleyen 55 inci madde bu örneklerden bazılarıdır.</p>
      <h3>İstibdat Rejiminin Alamet-i Farikası: Fişleme</h3>
      <p>Kanun Teklifinin 59 ve 62 nci maddeleri 5253 Sayılı Dernekler Kanunu’nda değişiklik yapılmak istenmekte ve derneklere, üyeleri ile üyeliği sona erenlerin kişisel bilgilerinin mülki idare amirlerine bildirilmesi zorunluluğu getirilmektedir. OHAL kapsamındaki totaliter politikaları ile sivil toplum örgütleri ve dernekler üzerinde büyük bir istibdat uygulayan siyasi iktidar, bu maddelerle birlikte istibdadını genişletmek istemekte ve hukuk devletinin en temel güvencelerini bile ayaklar altına almaktadır. Kişisel verilerin iktidar tarafından elde edilmek istenmesi kuşkusuz ki, uluslararası hukuk ile hukukun ihlal edilmesidir.</p>
      <h3>Bir AKP Anonim Şirketi Klasiği: Misafir’den Müşteri’ye…</h3>
      <p>Kanun teklifinin en dikkat çekici kısımlarından biri 6458 sayılı Yabancılar ve Uluslararası Koruma Kanununda yapılmak istenen değişikliklerdir. Siyasi iktidarın yıllardır “mülteci” statüsü vermekten imtina ederek “misafir” dediği özellikle Ortadoğu’daki çatışmalardan dolayı Türkiye’ye doğru yerinden edilenlerin ikamet izni başvuruları ile ilgili süreçlerde “şirketler” yetkili kılınmaktadır. Bu başvurulardan elde edilecek gelirin %20’si Hazine’ye devredilmektedir. Diğer kısmı ise şirketlere bırakılmaktadır. Bu düzenleme ile birlikte AKP iktidarının yıllardır üzerinden siyasi söylem ürettiği ve öfke pompaladığı mülteciler müşteri statüsüne taşınmış olmaktadır. İnsani açıdan bakacak olursak; evlerinden, kentlerinden edilerek Türkiye’ye göç etmiş insanlar zaten yoksulluk ve gelirsizlik içerisinde yaşarken bir de böylesi bir maliyetle karşı karşıya bırakılmaları insani, vicdani ve hukuki açıdan kabul edilemezdir.</p>
      <h3>Bir Siyasi Şantaj Olarak IŞİD’lilerin Önü Açılıyor…</h3>
      <p>Kişi hakkında sınır dışı etme kararı verildikten sonra itiraz etme süresini on beş günden yedi güne indirmektedir. Örgüt yöneticisi, üyesi, destekleyicisi veya çıkar amaçlı suç örgütü yöneticisi, üyesi veya destekleyicisi olanlar, kamu düzeni veya kamu güvenliği ya da kamu sağlığı açısından tehdit oluşturanlar, sınır dışı etme süresine tabi değil iken, ilgili madde ile dâhil edilmektedir. Bu düzenleme açıktır ki, IŞİD mensuplarının Türkiye’den gönderilmesini hızlandıracaktır.IŞİD’e</p>
      <p>Yine bu düzenleme ile Türkiye’de bulunmak zorunda olan mültecilerle ilgili verilen karara yedi gün içinde itiraz etmek mümkün görünmemektedir. Hakkında verilen karar kişiye ulaşana ve işlemler yapılana kadar geçmesi muhtemel süre yedi günden fazla olacaktır. Bu durum da mültecilerin haklarını savunmalarını engellemektedir.</p>
      <p>
        <b>Hülya Karabağlı - Medyafaresi.com Özel Haber </b>
      </p>
    </article>
  </body>
</html>