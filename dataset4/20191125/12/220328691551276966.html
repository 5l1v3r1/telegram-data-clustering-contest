<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/ochakvame-pokana-za-chlenstvo-v-kluba-na-bogatite-407579.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T12:07:08+00:00"/>
    <meta property="og:title" content="Очакваме покана за членство в &quot;Клуба на богатите&quot;"/>
    <meta property="og:description" content="Премиерът Бойко Борисов вече заяви след разговор с генералния секретар на Организацията за икономическо сътрудничество и развитие Анхел Гурия само пре..."/>
  </head>
  <body>
    <article>
      <h1>Очакваме покана за членство в "Клуба на богатите"</h1>
      <address>
        <time datetime="2019-11-25T12:07:08+00:00">25 Nov 2019, 12:07</time>
      </address>
      <p>България ще получи покана за започване на преговори за присъединяване към Организацията за икономическо сътрудничество и развитие (ОИСР) в рамките на кабинета „Борисов 3“, пише "Епицентър", цитирайки дипломатически източници по повод визитата на премиера Бойко Борисов в Белия дом.</p>
      <p>ОИСР е известна като „Клуба на богатите“ и в нея членуват най-развитите страни в света.</p>
      <p>Поканата на България за ОИСР не е обвързана пряко с посещението на премиера във Вашингтон, но ще бъде във фокуса на разговорите с американския президент Доналд Тръмп заедно  с ключовите теми като сигурността и енергийната диверсификация на страната ни. </p>
      <p>Само преди ден Н.Пр. посланикът на САЩ Херо Мустафа също заяви,  че очаква „САЩ да обсъдят възможността да подкрепят България за членство в ОИСР“. </p>
      <p>Очаква се България да получи поканата за преговорите за членство в ОИСР през 2020 година, а правителството ни е извело началото им за свой приоритет, като кабинетът ни е предприел редица мерки за ускоряване на подготовката ни за членство в ОИСР. </p>
      <p>За влизане в Клуба на богатите политически съображения са напълно допустими, нещо което е недопустимо по въпроса за визите. При темата за отпадането на визите това е невъзможно, тъй като законът в САЩ ясно посочва, че отказите за туриистически визи не бива да са над 3  процента. В момента отказите за България са 11 процента. Отпадането на визите при това положение може да стане единствено с промяна на закона, която в САЩ отнема минимум две години. </p>
      <p>Премиерът Бойко Борисов вече заяви след разговор с генералния секретар на Организацията за икономическо сътрудничество и развитие Анхел Гурия само преди месец, че България очаква да получи конкретна дата за започване на преговори за присъединяване към Организацията, чието седалище е в Париж.</p>
      <p>С вноска от 25% САЩ са най-големият финансов стимулатор на ОИСР и точно разговорите в Белия дом тази вечер в българско време от 21 часа ще са знакови за поканата ни.</p>
      <p>В делегацията на премиера Борисов освен военният министър Красимир Каракачанов са и вицепремиерът Томислав Дончев, финансовият министър Владислав Горанов и икономическият министър Емил Караниколов. Точно Караниколов  официално представи Плана за действие на България за присъединяване към ОИСР пред Съвета на Организацията в Париж в края на септември.</p>
      <p>Икономическият министър посочи, че Планът, който е изготвен със съдействието на Секретариата на ОИСР, отразява политическата воля на България<b> </b>и постигнатия напредък в процеса на подготовка за членство в Организацията през последните години. Той също показва готовността на българското правителство да ускори действията си по покриване на стандартите и изпълнение на критериите за членство и цели да подпомогне продължаващите вътрешни реформи в ключови области.</p>
      <p>Страната ни е поставила конкретни цели в 22 области на сътрудничеството между България и ОИСР и е обвързана с приета през декември 2017 г. национална „пътна карта“ и нейното финансово осигуряване до края на 2020 г. </p>
      <p>Непосредствено преди визитата на премиера Борисов в САЩ правителството одобри допълнителни разходи през 2019 година за финансиране на дейности по присъединяването на страната ни към Организацията. Сумата от 2 817 215 лева ще бъде насочена за дейности по присъединяването на България към ОИСР.</p>
    </article>
  </body>
</html>