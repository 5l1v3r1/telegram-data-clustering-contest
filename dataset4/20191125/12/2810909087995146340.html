<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359582"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-25T12:39:00+00:00"/>
    <meta property="og:title" content="Анђелковић: Грешка што је 1918. српско питање рјешавано као југословенско"/>
    <meta property="og:description" content="Важно је подсјећати на јединство Војводине са остатком Србије, али и истицати јединство српског народа у другим крајевима са Србијом, као и то да је српство интегрално повезано, истиче историчар Драгомир Анђелковић."/>
  </head>
  <body>
    <article>
      <h1>Анђелковић: Грешка што је 1918. српско питање рјешавано као југословенско</h1>
      <address>
        <time datetime="2019-11-25T12:39:00+00:00">25 Nov 2019, 12:39</time>
      </address>
      <p>
        <i>Важно је подсјећати на јединство Војводине са остатком Србије, али и истицати јединство српског народа у другим крајевима са Србијом, као и то да је српство интегрално повезано, истиче историчар Драгомир Анђелковић.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1302/130236.jpg"/>
        <figcaption>Драгомир Анђелковић (Фото: mc.rs)</figcaption>
      </figure>
      <p>Он наводи да су Срби због тога што нису, као са Војводином, спровели уједињење и са другим српским крајевима, направили велику грешку коју су скупо платили.</p>
      <p>Анђелковић је изјавио Срни да је одлука о присаједињењу Војводине Краљевини Србији 25. новембра 1918. године веома значајна јер су се Срби преко Саве и Дунава ујединили директно са Србијом, али је и подсјећање да је направљена озбиљна грешка што српско питање 1918. није рјешавано искључиво као српско, а не југословенско.</p>
      <p>Према његовим ријечима, као што је Војводина до данас у саставу Србије, и српски простор би до данашњег дана био обједињен да је српско питање рјешавано тако што би уједињење са Србијом било не само формално, већ тај процес заокружен и сви српски крајеви преко Дрине и Црна Гора, па тек онда можда прављена југословенска конфедерација.</p>
      <p>- Али, макар Војводина до данашњег дана постоји као део Србије, као српска северна покрајина и срећом, уз све трагедије које смо имали деведесетих година прошлог века, успели смо да одржимо и Републику Српску - рекао је Анђелковић.</p>
      <p>Он је нагласио да је одлука о присаједињењу од великог значаја и зато што су се цијели низ срезова са српском православном већином у БиХ, као и Црна Гора, такође ујединили са Србијом прије него што је створена Југославија.</p>
      <p>Анђелковић указује да је битно редовно се подсјећати на јединство Војводине са остатком Србије.</p>
      <p>- Потребно је редовно истицати и јединство нашег народа у другим крајевима са Србијом, јер, као што наши противници раде на свођењу српства само на Србију и разбијање српског корпуса, ми морамо да будемо упорни на томе да је српство интегрално повезано, целовито и да обухвата крајеве и у саставу Србије и ван Србије који су историјски етнички наши - поручује Анђелковић.</p>
      <p>Велика народна скупштина Срба, Буњеваца и осталих Словена у Банату, Бачкој и Барањи одржана је у Новом Саду 25. новембра 1918. године и прогласила је присаједињење тих крајева Краљевини Србији.</p>
    </article>
  </body>
</html>