<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/sicurezza/2019/11/25/news/driver_condition_monitor_la_tecnologia_che_ti_salva_la_vita-241884947/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Driver Condition Monitor, la tecnologia che ti salva la vita"/>
    <meta property="og:description" content="Il sistema, disponibile di serie su tutta la gamma Jaguar, allerta il guidatore appena rileva i primi sintomi di stanchezza al volante"/>
  </head>
  <body>
    <article>
      <h1>Driver Condition Monitor, la tecnologia che ti salva la vita</h1>
      <h2>Il sistema, disponibile di serie su tutta la gamma Jaguar, allerta il guidatore appena rileva i primi sintomi di stanchezza al volante</h2>
      <address>
        <time datetime="2019-11-25T12:31:00+00:00">25 Nov 2019, 12:31</time>
      </address>
      <p> <br/>Studi autorevoli e ricerche approfondite confermano che la stanchezza dei conducenti non va d’accordo con la guida dei veicoli.<br/>Un recente sondaggio effettuato nel Regno Unito ha evidenziato come un conducente su otto abbia ammesso di essersi addormentato al volante della propria auto, evento che costituisce la causa principale del 25% degli incidenti mortali.<br/> <br/>I risultati hanno anche rivelato che quasi il 37% dei guidatori a volte è stato così stanco di avere il timore di addormentarsi durante la guida.<br/>Per combattere il fenomeno, e nell’ambito di una visione più ampia finalizzata al miglioramento della vita dei guidatori e dei passeggeri, i progettisti Jaguar hanno messo a punto il sistema “Driver Condition Monitor”, una tecnologia in grado di rilevare i segnali di sonnolenza e avvertire tempestivamente il conducente.<br/> <br/>Il funzionamento è semplice: il sistema riceve e analizza migliaia di input, alcuni dei quali misurati ogni millesimo di secondo, tra cui quelli provenienti dall’Electronic Power Assisted Steering, dai pedali e dal complessivo andamento della guida.<br/>A questo punto, per determinare con precisione se il conducente è in una condizione di affaticamento, ci pensano dei complessi algoritmi che analizzano tutti questi dati.<br/> <br/>Insomma, il Driver Condition Monitor, disponibile di serie sul suv E-Pace e su tutte le altre vetture della gamma Jaguar, rileva se il guidatore inizia a mostrare segni si sonnolenza e, se necessario, lo avvisa in tempo reale consigliandogli di fermarsi per una pausa rigenerativa.<br/> <br/>L’allerta viene trasmesso, ad esempio, sul quadro strumenti della E-Pace con la significativa icona di una tazza di caffè a cui, se necessario, viene abbinato un allarme acustico.<br/> <br/>“Le statistiche riguardanti i colpi di sonno dei guidatori sono scioccanti, soprattutto quando ci si rende conto che si tratta di un problema sottostimato – ha dichiarato Edmund King, director of the Aa Charitable Trust – Qualsiasi misura in grado di ridurre questo fenomeno, come ad esempio il Driver Condition Monitor di Jaguar, deve essere accolta con favore.<br/>L’unica vera cura per la stanchezza è il riposo. Se i guidatori si sentono affaticati o vengono avvisati di una potenziale stanchezza dalla propria auto, devono fermarsi nel luogo più sicuro possibile, bere caffè o bevande contenenti caffeina e fare un pisolino”.<br/> <br/>“In Jaguar, esaminiamo in modo costante tutte le più recenti scoperte in termini di sicurezza – ha sottolineato David Willey, Jaguar assisted and automated driving attributes senior manager – e sviluppiamo tecnologie innovative per migliorare l’esperienza di guida, rendendola più sicura e piacevole.<br/>Il Driver Condition Monitor, insieme a una vasta gamma di Advanced Driver Assistance Systems (Adas), è disponibile di serie su tutto il line-up dei nostri veicoli”.<br/> <br/>Da segnalare infine che sempre sulla E-Pace, e su tutti i modelli Jaguar, sono presenti di serie altri avanzati sistemi di assistenza alla guida, come l’Automated Emergency Braking, il Lane Keep Assist, il Cruise Control con SpeedLimiter, l’assistenza al parcheggio anteriore e posteriore e la telecamera posteriore.<br/> <br/>Il prezzo di listino del suv compatto della casa del giaguaro parte da 38.450 euro e può essere configurato online sul sito jaguar.it dove è anche possibile prenotare un test drive. (m.r.)</p>
    </article>
  </body>
</html>