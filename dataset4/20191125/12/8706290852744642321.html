<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686355/o-giryonis-epelavnei-eikones-katastrofis-stin-kineta-kindynefsan-"/>
    <meta property="og:site_name" content="enikos.gr"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="Ο &quot;Γηρυόνης&quot; επελαύνει: Εικόνες καταστροφής στην Κινέτα, κινδύνευσαν άνθρωποι - Εκατοντάδες οδηγοί εγκλωβίστηκαν στην Εθνική Οδό - ΦΩΤΟ- ΒΙΝΤΕΟ"/>
    <meta property="og:description" content="Ισχυρές βροχές και καταιγίδες έχει προκαλέσει σε πολλές περιοχές της χώρας η κακοκαιρία &quot;Γηρυόνης&quot;..."/>
  </head>
  <body>
    <article>
      <h1>Ο "Γηρυόνης" επελαύνει: Εικόνες καταστροφής στην Κινέτα, κινδύνευσαν άνθρωποι - Εκατοντάδες οδηγοί εγκλωβίστηκαν στην Εθνική Οδό - ΦΩΤΟ- ΒΙΝΤΕΟ</h1>
      <address>
        <time datetime="2019-11-25T12:04:00+00:00">25 Nov 2019, 12:04</time>
      </address>
      <p>Ισχυρές βροχές και καταιγίδες έχει προκαλέσει σε πολλές περιοχές της χώρας η <a href="http://www.enikos.gr/society/686359/i-kakokairia-giryonis-saronei-ti-chora-pou-tha-einai-entona-ta-fa">κακοκαιρία "Γηρυόνης"</a>, η οποία έφερε και πλήθος προβλημάτων. Δρόμοι μετατράπηκαν σε ποτάμια στην Αττική, δρομολόγια πλοίων δεν εκτελούνται σε αρκετά λιμάνια, δέντρα έπεσαν στη Θεσσαλονίκη λόγω των ισχυρών ανέμων, ανεμοστρόβιλος "σάρωσε" την Ιεράπετρα, ενώ πολλά ήταν τα προβλήματα και σε Κατερίνη και Χαλκιδική.</p>
      <p>Εικόνες καταστροφής παρουσιάζει η <a href="http://www.enikos.gr/society/686312/katoikos-kinetas-anevikame-stin-taratsa-gia-na-sothoume-to-aftoki">πολύπαθη Κινέτα</a>, όπου η Πυροσβεστική δέχτηκε και τις περισσότερες κλήσεις για απάντληση υδάτων, ενώ αντιμετώπισε και περιστατικά εγκλωβισμού κατοίκων.</p>
      <p>Tα <a href="http://www.enikos.gr/society/686303/anoigoun-ta-scholeia-stin-attiki-meta-tis-1000-kleista-tha-parame">σχολεία στην Αττική</a> παρέμειναν κλειστά έως τις 10 π.μ. ενώ στα Μέγαρα εξακολουθούν να παραμένουν κλειστά. Η Εθνική Οδός Αθηνών- Κορίνθου είχε κλείσει με τα αυτοκίνητα να σχηματίζουν ουρές χιλιομέτρων ενώ πριν από λίγο άνοιξε το ρεύμα προς Αθήνα. Συγκεκριμένα, δόθηκε στην κυκλοφορία πριν από λίγο η δεξιά λωρίδα της <a href="http://www.enikos.gr/society/686358/anoixe-i-ethniki-odos-athinon-korinthou-sto-revma-pros-athina-tor">Εθνικής Οδού Αθηνών – Κορίνθου</a> στο ρεύμα προς Αθήνα, σύμφωνα με ενημέρωση της Ολυμπίας Οδού, ενώ κλειστή παραμένει η Παλαιά Εθνική Οδός σε διάφορα σημεία από την Κινέτα έως τους Αγίους Θεοδώρους.</p>
      <p>Η μεσαία λωρίδα παραμένει κλειστή για λόγους ασφαλείας ενώ συνεργεία της Ολυμπίας Οδού εργάζονται προκειμένου η αριστερή λωρίδα του ρεύματος προς Αθήνα να δοθεί στην κυκλοφορία για τα οχήματα που κινούνται με κατεύθυνση την Κόρινθο.</p>
      <figure>
        <img src="http://media.enikos.gr/data/photos/686355_ece7ff5857-a9a810b4b5881c35.jpg"/>
      </figure>
      <figure>
        <img src="http://media.enikos.gr/data/photos/686355_ce8d449c28-bce59e6897b4c60d.jpg"/>
      </figure>
      <p>
        <b>Δραματική η κατάσταση στην Κινέτα</b>
      </p>
      <p>Όπως φαίνεται σε φωτογραφίες που αναρτήθηκαν από την πρώτη στιγμή στο Διαδίκτυο και δη στα social media, η κατάσταση στην <a href="http://www.enikos.gr/society/686321/synergeia-tis-perifereias-attikis-stin-kineta-epicheiroun-gia-tin">Κινέτα</a> ήταν δραματική. Οι δρόμοι μετατράπηκαν σε ποτάμια, ενώ αρκετοί κάτοικοι ήταν εγκλωβισμένοι στα σπίτια τους.</p>
      <figure>
        <img src="http://media.enikos.gr/data/photos/686355_19664221c5-a60c8fecb82016d4.jpg"/>
      </figure>
      <p>Δείτε τα βίντεο:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F444993359537878%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F1187147874814221%2F&amp;show_text=0&amp;width=219" width="219" height="476" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F779807672484361%2F&amp;show_text=0&amp;width=219" width="219" height="476" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F473163426656906%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>
        <b>Κάτοικος Κινέτας: Ανεβήκαμε στην ταράτσα για να σωθούμε - Το αυτοκίνητό μου σταμάτησε σε κολόνα - ΒΙΝΤΕΟ</b>
      </p>
      <p>Κλειστοί δρόμοι, μπάζα και νερά αλλά και αυτοκίνητα και μηχανάκια που παρασύρθηκαν από τα ορμητικά νερά είναι οι εικόνες που είδαν οι κάτοικοι της <a href="http://www.enikos.gr/society/686288/o-giryonis-saronei-tin-ellada-dramatiki-i-katastasi-stin-kineta-d">Κινέτας</a>με το πρώτο φως της ημέρας.</p>
      <p>"Το είχα αφήσει λίγο πριν την Εθνική, μήπως και σωθεί και έφτασε εδώ που βλέπετε. Το κρατάει η κολόνα και το καλώδιο, ευτυχώς δεν πήγε μέσα στο σπίτι. Δεν ξέρω... Είχαμε 1.80 μ. νερό το λιγότερο στο σπίτι. Ανεβήκαμε στην ταράτσα για να σωθούμε, δεν είχαμε που αλλού να πάμε και πήραμε την Πυροσβεστική" δήλωσε ο ιδιοκτήτης ενός από τα αυτοκίνητα που παρασύρθηκαν.</p>
      <figure>
        <iframe src="https://www.youtube.com/embed/m810eOPbzhk" width="640" height="360" data-service="Youtube" scrolling="no"/>
      </figure>
      <p>
        <b>Συνεργεία της Περιφέρειας Αττικής στην Κινέτα - Επιχειρούν για την αποκατάσταση των ζημιών</b>
      </p>
      <p>Μεγάλες καταστροφές υπέστησαν στην <a href="http://www.enikos.gr/society/686288/o-giryonis-saronei-tin-ellada-dramatiki-i-katastasi-stin-kineta-d">Κινέτα</a> οι υποδομές, οικίες, επιχειρήσεις και περιουσίες από τους χείμαρρους που ξεχείλισαν, εξαιτίας της σφοδρής βροχόπτωσης που έπληξε την περιοχή τη νύχτα, όπως δήλωσε στο ΑΠΕ-ΜΠΕ ο αντιπεριφερειάρχης Δυτικής Αττικής, Λευτέρης Κοσμόπουλος.</p>
      <p>Με εντολή του περιφερειάρχη Αττικής Γιώργου Πατούλη έχουν μεταβεί στην περιοχή δύο συνεργεία της Περιφέρειας για την καταγραφή των ζημιών στις επιχειρήσεις. Περισσότερα από 20 βαρέων τύπου μηχανήματα μαζί με αυτά του δήμου Μεγαρέων επιχειρούν για την αποκατάσταση των υποδομών και τυχόν απεγκλωβισμούς.</p>
      <p>Στο μεταξύ έχει διακοπεί η κυκλοφορία στο 57ο χιλιόμετρο της Παλαιάς Εθνικής Οδού Αθηνών Κορίνθου, λόγω κατάρρευσης της γέφυρας από την υπερχείλιση του ρέματος της Πίκας, ενώ δεν προβλέπεται σύντομη αποκατάσταση, όπως ανέφερε ο κ. Κοσμόπουλος.</p>
      <p>Οι ορμητικοί χείμαρροι έχουν παρασύρει ογκώδη «φερτά» υλικά, κορμούς δέντρων και τόνους λάσπης μετακινώντας αυτοκίνητα και πλημμυρίζοντας σπίτια, παρά το γεγονός ότι είχε προηγηθεί ο καθαρισμός των ρεμάτων για την αποφυγή παρόμοιων φαινομένων.</p>
      <p>Τέλος σημειώνεται ότι η περιοχή παραμένει σε κατάσταση «έκτακτης ανάγκης» από το Σεπτέμβριο του 2018, οπότε υπάρχει η σχετική ευχέρεια των απαιτούμενων κινήσεων για την αντιμετώπιση των προβλημάτων.</p>
      <p>
        <b>Άνοιξε στο ρεύμα προς Αθήνα η Εθνική Οδός Αθηνών - Κορίνθου</b>
      </p>
      <p>Δόθηκε στην κυκλοφορία πριν από λίγο η δεξιά λωρίδα της Εθνικής Οδού Αθηνών – Κορίνθου στο ρεύμα προς Αθήνα, σύμφωνα με ενημέρωση της Ολυμπίας Οδού, ενώ κλειστή παραμένει η Παλαιά Εθνική Οδός σε διάφορα σημεία από την Κινέτα έως τους Αγίους Θεοδώρους.</p>
      <p>Η μεσαία λωρίδα παραμένει κλειστή για λόγους ασφαλείας ενώ συνεργεία της Ολυμπίας Οδού εργάζονται προκειμένου η αριστερή λωρίδα του ρεύματος προς Αθήνα να δοθεί στην κυκλοφορία για τα οχήματα που κινούνται με κατεύθυνση την Κόρινθο.</p>
      <p>Οι πολύ έντονες καιρικές συνθήκες καθόλη τη διάρκεια της νύχτας είχαν ως αποτέλεσμα μεγάλη εισροή υδάτων και φερτών υλικών στο οδόστρωμα στην περιοχή της Κινέτας (Χ.Θ. 53+800-61+000), σύμφωνα με ανακοίνωση από την «Ολυμπία Οδό».</p>
      <p>Συνεργεία της Ολυμπίας Οδού και υπεργολάβων επιχειρούν στην περιοχή, ενώ όλος ο μηχανισμός παραμένει σε επιφυλακή σε όλο το μήκος του δρόμου.</p>
      <figure>
        <img src="http://media.enikos.gr/data/photos/686355_44f36010c9-933c8c908e9fb341.jpg"/>
      </figure>
      <figure>
        <img src="http://media.enikos.gr/data/photos/686355_f386c6bc94-8d74ec4499fb5827.jpg"/>
      </figure>
      <p>
        <b>Υψηλά ποσοστά βροχής</b>
      </p>
      <p>Στον χάρτη παρουσιάζεται η αθροιστική <a href="http://www.enikos.gr/society/683311/agrievei-o-kairos-erchontai-ischyres-vroches-kai-kataigides-video">βροχή</a> που έχει καταγραφεί από το ξεκίνημα των φαινομένων του “Γηρυόνη” έως σήμερα το πρωί. Είναι χαρακτηριστικό ότι στους Αγίους Θεοδώρους Κορινθίας η συνολική βροχή του διημέρου ξεπέρασε τα 200 χιλιοστά.</p>
      <figure>
        <img src="http://media.enikos.gr/data/photos/686355_072a2a1969-8536277ef27ba95b.jpg"/>
      </figure>
      <p>Μεγάλα ύψη βροχής έχουν ήδη πέσει και στην ευρύτερη περιοχή της Αττικής, προκαλώντας πολύ σοβαρά προβλήματα κυρίως στην ευρύτερη περιοχή της Κινέτας. Στον χάρτη που ακολουθεί φαίνεται η κατανομή της συνολικής βροχής έως το σήμερα το πρωί.</p>
      <figure>
        <img src="http://media.enikos.gr/data/photos/686355_80eb262475-a65d3ce76ff6e0dd.jpg"/>
      </figure>
      <p>
        <b>Δεκάδες οι κλήσεις στην Πυροσβεστική</b>
      </p>
      <p>Το Ενιαίο Συντονιστικό Κέντρο Επιχειρήσεων του Πυροσβεστικού Σώματος μέχρι στιγμής έχει δεχτεί 64 κλήσεις για την περιοχή της Κινέτας εκ των οποίων οι 20 ήταν για άντληση υδάτων, 40 για απομακρύνσεις ατόμων και τέσσερις για κοπές δέντρων.</p>
      <p>Για περιοχές της Αττικής η Πυροσβεστική υπηρεσία δέχτηκε συνολικά 24 κλήσεις, οι επτά αφορούσαν αντλήσεις υδάτων και οι υπόλοιπες κοπές δέντρων.</p>
      <p>Στην Οδό Πειραιώς έχει αποκατασταθεί η κυκλοφορία. Λόγω καθίζησης του οδοστρώματος είναι κλειστή η έξοδος της οδού Χαμοστέρνας προς την Πειραιώς.</p>
      <p>Στη Θεσσαλονίκη το Πυροσβεστικό Σώμα δέχτηκε 10 κλήσεις για κοπές δέντρων.</p>
      <p>
        <b>Ανεμοστρόβιλος στην Ιεράπετρα</b>
      </p>
      <p>Ανεμοστρόβιλος έπληξε την Ιεράπετρα το βράδυ της Κυριακής, αρχής γενομένης από την συνοικία Μανωλιανά.</p>
      <p>Σύμφωνα με την ιστοσελίδα neakriti.gr, o ανεμοστρόβιλος αφού διέσχισε την πόλη, προκαλώντας ζημιές στα σπίτια, ξερίζωσε ένα δέντρο και κατέληξε μερικά χιλιόμετρο βορειοδυτικά στο μοναστήρι «Άξιον Εστί», όπου και προκάλεσε πολύ σοβαρές ζημιές σε 3 θερμοκήπια.</p>
      <figure>
        <img src="http://media.enikos.gr/data/photos/686355_f24afeb483-ab8ca8646d8fd793.jpg"/>
      </figure>
      <p>Ο καιρός στην Ιεράπετρα παραμένει άστατος ενώ από το πρωί επικρατεί σφοδρή θαλασσοταραχή με αποτέλεσμα τα κύματα να φθάνουν στα καταστήματα του παραλιακού μετώπου.</p>
      <p>
        <b>Και την Αργολίδα χτύπησε ο "Γηρυόνης" - Έκλεισαν δρόμοι, πλημμύρισαν σπίτια</b>
      </p>
      <p>Δύσκολη ήταν η νύχτα της Κυριακής για αρκετές περιοχές της <a href="http://www.enikos.gr/society/684198/anastatosi-stin-argolida-anatinaxan-atm-stis-mykines-photo">Αργολίδας </a>καθώς το κύμα κακοκαιρίας "Γηρυόνης" έπληξε τον νομό. Σύμφωνα με την ιστοσελίδα argolikeseidhseis.gr, ποτάμια και ρέματα φούσκωσαν.</p>
      <p>Πολλοί δρόμοι έγιναν αδιάβατοι εξαιτίας των υδάτων, ενώ πλημμύρισαν αυλές σπιτιών και υπόγειοι χώροι.</p>
      <figure>
        <img src="http://media.enikos.gr/data/photos/686355_f21de1e624-be74e37eb88992de.jpg"/>
      </figure>
      <p>Στα Ίρια Ναυπλίου ο χείμαρρος πέρασε μέσα από το χωριό, με αποτέλεσμα να πλημμυρίσουν αγροτικές εκτάσεις και σπίτια. Μεγάλες εκτάσεις μετατράπηκαν σε λίμνη, με τους αγρότες να κάνουν λόγο για μεγάλη καταστροφή.</p>
      <figure>
        <img src="http://media.enikos.gr/data/photos/686355_2f45c2649c-9111dc1b235f7b9d.jpg"/>
      </figure>
      <p>Επίσης, ο δρόμος από τα Ίρια προς τα Καρναζέικα είναι κλειστός καθώς φερτά υλικά, πέτρες και λάσπη, έκοψαν τον δρόμο στην μέση. Στο σημείο βρίσκονται συνεργεία του Δήμου με χωματουργικά για την απομάκρυνση τους.</p>
      <figure>
        <img src="http://media.enikos.gr/data/photos/686355_77f6db5420-bc52a86b1baa6380.jpg"/>
      </figure>
      <p>
        <b>"Έπνιξε" την Κατερίνη ο “Γηρυόνης” – Πλημμύρες και απεγκλωβισμοί κατοίκων</b>
      </p>
      <p>Αρκετά προβλήματα στην Πιερία προκάλεσε το κύμα <a href="http://www.enikos.gr/society/686277/o-giryonis-chtypa-tin-ellada-diekopi-i-kykloforia-se-nea-kai-pala">κακοκαιρίας </a>που έπληξε την περιοχή κατά τη διάρκεια της Νύχτας.</p>
      <p>Όπως ανέφερε ο υποδιοικητής Πυροσβεστικής Υπηρεσίας Κατερίνηε Παναγιώτης Πατσιαλής, στην ιστοσελίδα thesstoday.gr, πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Εξαιτίας της έντονης βροχόπτωσης και των ισχυρών ανέμων, δημιουργήθηκαν προβλήματα και στο παραλιακό μέτωπο της Κατερίνης. «Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε ο κ. Πατσιαλής.</p>
      <p>
        <b>Σε ετοιμότητα ο Δ. Κατερίνης για την αντιμετώπιση της κακοκαιρίας</b>
      </p>
      <p>Σε ετοιμότητα βρίσκεται ο μηχανισμός του δήμου Κατερίνης και το αρμόδιο Γραφείο Πολιτικής Προστασίας προκειμένου να αντιμετωπίσει το κύμα κακοκαιρίας που πλήττουν την περιοχή.</p>
      <p>Οι έντονες βροχοπτώσεις προκάλεσαν πλημμύρες στην παραλία της Κατερίνας όπου επιχειρούν μηχανήματα του Δήμου και της ΔΕΥΑΚ.</p>
      <p>Επειδή τα τα έντονα καιρικά φαινόμενα είναι σε πλήρη εξέλιξη παρακαλούνται οι οδηγοί να αποφεύγουν άσκοπες μετακινήσεις σε περιοχές που καταγράφονται προβλήματα.</p>
      <p>Να σημειωθεί ότι με απόφαση του Δημάρχου Κατερίνης, τα σχολεία και των δυο βαθμίδων εκπαίδευσης σε όλες τις Δημοτικές Ενότητες του Δήμου Κατερίνης (Πέτρας, Παραλίας, Κορινού, Ελαφίνας, Πιερίων) θα παραμείνουν κλειστά σήμερα Δευτέρα 25 Νοεμβρίου 2019, λόγω της πρόγνωσης έντονων καιρικών φαινομένων.</p>
      <p>
        <b>Τεράστια προβλήματα και στην παραλιακή από Βούλα προς Γλυφάδα</b>
      </p>
      <p>Πολλά προβλήματα δημιουργήθηκαν και στην παραλιακή στο ρεύμα από Βούλα προς Γλυφάδα από τη συσσώρευση υδάτων στον δρόμο όταν ο "Γηρυόνης" σάρωσε και την Αττική νωρίτερα.</p>
      <p>Η κυκλοφορία των οχημάτων διεξαγόταν μετ' εμποδίων, όπως φαίνεται και στο βίντεο που μας έστειλε αναγνώστης του enikos.gr</p>
      <p>Δείτε το βίντεο:</p>
      <figure>
        <iframe src="https://www.youtube.com/embed/wBPVRTbwsvQ" width="640" height="360" data-service="Youtube" scrolling="no"/>
      </figure>
      <p>
        <b>"Ποτάμια" οι δρόμοι στο Αιγάλεω</b>
      </p>
      <figure>
        <img src="http://media.enikos.gr/data/photos/686355_9f5a4a2c60-a7902ee10e817617.jpg"/>
      </figure>
      <p>Σε ποτάμια μετατράπηκαν και οι δρόμοι στο Αιγάλεω.</p>
      <p>Όπως φαίνεται στο βίντεο που μας έστειλε αναγνώστης του enikos.gr, συσσωρεύτηκαν πολλά νερά με αποτέλεσμα ο κεντρικός δρόμος προς Αγία Μαρίνα να θυμίζει ένα ορμητικό ποτάμι.</p>
      <figure>
        <iframe src="https://www.youtube.com/embed/SxW2-WBcEfw" width="640" height="360" data-service="Youtube" scrolling="no"/>
      </figure>
      <p>
        <b>Απαγόρευση απόπλου</b>
      </p>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ.</p>
      <p>Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <related>
        <h4>σχετικά άρθρα</h4>
        <a href="http://www.enikos.gr/society/686302/epnixe-tin-katerini-o-giryonis-plimmyres-kai-apegklovismoi-katoik%0A%20%20%20%20%0A"/>
        <a href="http://www.enikos.gr/society/686303/anoigoun-ta-scholeia-stin-attiki-meta-tis-1000-kleista-tha-parame%0A%20%20%20%20%0A"/>
        <a href="http://www.enikos.gr/society/686299/chardalias-eimaste-se-epifylaki-kai-egrigorsi-gia-tis-maches-me-t%0A%20%20%20%20%0A"/>
        <a href="http://www.enikos.gr/society/686297/ischyroi-anemoi-sti-thessaloniki-epesan-dentra-zimies-se-stathmev%0A%20%20%20%20%0A"/>
        <a href="http://www.enikos.gr/society/686296/poioi-dromoi-einai-kleistoi-logo-tis-kakokairias%0A%20%20%20%20%0A"/>
        <a href="http://www.enikos.gr/society/686294/provlimata-sta-aktoploika-dromologia-apo-tous-ischyrous-anemous%0A%20%20%20%20%0A"/>
        <a href="http://www.enikos.gr/society/686290/dimarchos-megareon-prospathoume-na-anoixei-to-ena-revma-toulachis%0A%20%20%20%20%0A"/>
        <a href="http://www.enikos.gr/society/686288/o-giryonis-saronei-tin-ellada-dramatiki-i-katastasi-stin-kineta-d%0A%20%20%20%20%0A"/>
        <a href="http://www.enikos.gr/society/686286/demena-ta-delfinia-me-proorismo-ton-argosaroniko-tora%0A%20%20%20%20%0A"/>
      </related>
    </article>
  </body>
</html>