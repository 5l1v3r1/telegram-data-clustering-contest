<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Kasztralna_a_visszaeso_pedofilokat_a_fideszes_kepviselo"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="Kasztrálná a visszaeső pedofilokat a fideszes képviselő"/>
    <meta property="og:description" content="Boldog István posztja mellett más témában is előkerültek hétfőn a szexuális bűncselekmények a Parlamentben."/>
  </head>
  <body>
    <article>
      <h1>Kasztrálná a visszaeső pedofilokat a fideszes képviselő</h1>
      <address><time datetime="2019-11-25T12:21:00+00:00">25 Nov 2019, 12:21</time> by <a rel="author">hvg.hu</a></address>
      <p>
        <b>Boldog István posztja mellett más témában is előkerültek hétfőn a szexuális bűncselekmények a Parlamentben.</b>
      </p>
      <p>Radikális javaslattal állt elő Boldog István fideszes országgyűlési képviselő a pedofil bűncselekmények miatt elítéltek számára. A politikus egy nagy visszhangot kapott ügyet úgy kommentált Facebook-oldalán:</p>
      <blockquote>a visszaeső pedofilokat kémiai kasztrálásra kell kötelezni”.</blockquote>
      <p>Boldog István <a href="https://24.hu/belfold/2019/11/22/zaklatas-iskola-gyerekek-borton-tapiosag-elozetes/">arra a hírre utalt</a>, amely szerint több tápiósági kislány nem mert egyedül iskolába menni pénteken, mert előző nap megszüntették az előzetes letartóztatását a környékükön élő Sz. Sándornak, aki két évvel korábban rendszeresen zaklatta őket. (<a href="https://hvg.hu/itthon/20180916_Kemiailag_kasztralna_a_szexualis_eroszaktevoket_egy_fideszes_kepviselo">Boldog már 2018-ban is felvettete ezt</a>, mármint a kasztrálás lehetőségét.)</p>
      <p>Az egyik áldozat édesanyja a <i>24.hu</i>-nak azt mondta, a lánya annyira fél, hogy mostantól reggel és délután is el kell kísérnie az iskolába.</p>
      <p>A szexuális bűncselekmények – más kontextusban – hétfőn az Országgyűlés ülésén is előkerültek. Vadai Ágnes, a Demokratikus Koalíció képviselője napirend előtt arról kérdezte a kormányt, hogy támogatják-e a párt javaslatát, amely amerikai mintára nyilvános listát készítene a pedofilokról – <a href="https://merce.hu/2019/11/25/a-pedofilokrol-kerdezett-a-dk-valaszaban-szexualis-eroszak-tamogatasaval-vadolta-az-ellenzeket-az-allamtitkar/?fbclid=IwAR04LF0i6wznkyV8H3CjsgxipY7170HntG-15IlQWCT8R_UJYspqoLaHwr4">írta a Mérce</a>. Völner Pál államtitkár válaszában viszont az ellenzéket kezdte el vádolni szexuális bűncselekmények támogatásával.</p>
      <blockquote>Nagyon szép volt a felsorolás, amit említett, milyen oktatókról, milyen személyekről van szó, én egy dolgot azért hiányoltam, lehet, hogy nem a pedofilokról van szó, de a színházi rendezők körét nyugodtan ide sorolhatta volna. A balliberális élet emblematikus alakjait, akiket önök fedeznek. Akik gyakorlatilag minden adatot titkolnak, mindenféle szabályzatokra hivatkoznak – mondta Völner.</blockquote>
      <related>
        <a href="https://hvg.hu/itthon/20190804_Boldog_Istvan_Coca_Cola_plakat_BKK_BKV"/>
        <a href="https://hvg.hu/itthon/20190919_Kiderult_Boldog_Istvan_fideszes_kepviselo_egy_felkesz_parkolot_adott_at_a_gyerekek_gyurujeben"/>
      </related>
    </article>
  </body>
</html>