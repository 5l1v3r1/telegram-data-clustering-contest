<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/25/clima-nuovo-record-gas-serra-nessun-segno-di-rallentamento-pn_20191125_00147/"/>
    <meta property="og:site_name" content="Askanews"/>
    <meta property="article:published_time" content="2019-11-25T12:27:31+00:00"/>
    <meta property="og:title" content="Clima, nuovo record gas serra: “Nessun segno di rallentamento”"/>
    <meta property="og:description" content="Roma, 25 nov. (askanews) – I gas serra nell’atmosfera hanno raggiunto nuovi livelli record nel 2018. Lo riferisce l’Organizzazione meteorologica mondiale (OMM), che nel suo bollettino odierno indica in 407,8 parti per milione (pmm) le concentrazioni medie globali di anidride carbonica (CO2). Nel 2017 la concentrazione di CO2 era stata stimata in 405,5 parti per […]"/>
  </head>
  <body>
    <article>
      <h1>Clima, nuovo record gas serra: “Nessun segno di rallentamento”</h1>
      <h2>OMM: in atmosfera concentrazione di CO2 a 405,5 parti per milione</h2>
      <address>
        <time datetime="2019-11-25T12:27:31+00:00">25 Nov 2019, 12:27</time>
      </address>
      <figure>
        <img src="http://www.askanews.it/wp-content/uploads/2019/11/20191125_132725_49C3B797.jpg"/>
      </figure>
      <p>Roma, 25 nov. (askanews) – I gas serra nell’atmosfera hanno raggiunto nuovi livelli record nel 2018. Lo riferisce l’Organizzazione meteorologica mondiale (OMM), che nel suo bollettino odierno indica in 407,8 parti per milione (pmm) le concentrazioni medie globali di anidride carbonica (CO2). Nel 2017 la concentrazione di CO2 era stata stimata in 405,5 parti per milione. L’incremento nel passaggio tra i due anni è risultato molto simile a quello registrato tra il 2016 e il 2017, poco sopra la media dell’ultimo decennio.</p>
      <p>L’Organizzazione, riferisce la Bbc, ha anche registrato concentrazioni di altri gas di riscaldamento, tra cui metano e protossido di azoto. Circa il 40% del metano emesso nell’aria proviene da fonti naturali e il 60% da attività umane, tra cui allevamento del bestiame, coltivazione del riso e discariche. Il metano è ora al 259% del livello preindustriale e l’incremento registrato nell’ultimo anno è stato superiore sia al tasso annuale precedente sia alla media negli ultimi 10 anni.</p>
      <p>Il protossido di azoto viene emesso da fonti naturali e umane, compresi gli oceani e l’uso di fertilizzanti in agricoltura. Secondo l’Organizzazione, è ora al 123% dei livelli esistenti nel 1750.</p>
      <p>“Non vi è alcun segno di rallentamento, per non parlare di calo, della concentrazione di gas serra nell’atmosfera, nonostante tutti gli impegni previsti dall’accordo di Parigi sui cambiamenti climatici”, ha affermato il segretario generale dell’OMM, Petteri Taalas. “Dobbiamo tradurre gli impegni in azioni e aumentare il livello di ambizione per il futuro benessere dell’umanità”, ha aggiunto.</p>
      <p>“Vale la pena ricordare che l’ultima volta che la Terra ha sperimentato una concentrazione comparabile di CO2 è stata dai tre ai cinque milioni di anni fa. All’epoca, la temperatura era più calda di 2-3°C e il livello del mare era di 10-20 metri più alto di adesso”, ha ricordato ancora Taalas.</p>
    </article>
  </body>
</html>