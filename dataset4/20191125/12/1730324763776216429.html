<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244606/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T12:16:40+00:00"/>
    <meta property="og:title" content="‘กัลฟ์’ หนุนเด็กคิดเด็กทำ เปิดเยาวชนออกแบบ ‘Gulf Growth Future’"/>
    <meta property="og:description" content="“กัลฟ์” ปรับทิศ เปิดเด็กเยาวชนออกแบบโครงการเพื่อสังคมเอง หนุนเครือข่ายประธานนักเรียนฯรวมกลุ่มพัฒนาทักษะความเป็นผู้นำ-ทีมเวิร์ก และกระตุ้นจิตสำนึกสิ่งแวดล้อม"/>
  </head>
  <body>
    <article>
      <h1>‘กัลฟ์’ หนุนเด็กคิดเด็กทำ เปิดเยาวชนออกแบบ ‘Gulf Growth Future’</h1>
      <address><time datetime="2019-11-25T12:16:40+00:00">25 Nov 2019, 12:16</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>“กัลฟ์” ปรับทิศ เปิดเด็กเยาวชนออกแบบโครงการเพื่อสังคมเอง หนุนเครือข่ายประธานนักเรียนฯรวมกลุ่มพัฒนาทักษะความเป็นผู้นำ-ทีมเวิร์ก และกระตุ้นจิตสำนึกสิ่งแวดล้อม</b>
      </p>
      <p><i><b>“ฮิป ! ฮิป ! ฮิป ! ฮิปโป โอ้โห ตัวมันใหญ่ มันเดินอุ้ยอ้าย มันเดินอุ้ยอ้าย ลัลลัลล้า ลัลลัลลา “</b></i> เพลงประกอบกิจกรรมที่เด็กๆเล่นด้วยกันอย่างสนุกสนาน หากดูเผินๆคิดว่าพวกเขาคงอยู่โรงเรียนเดียวกันมาเนิ่นนานหลายปี แต่ที่ไหนได้ 30 ชีวิตมาจากหลากหลายโรงเรียนในกรุงเทพและปริมณฑลและต่างชั้นเรียน</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191017_131542-%E0%B8%9B%E0%B8%81.jpg"/>
      </figure>
      <p>พวกเขารวมตัวกันเองในนาม <b>“กลุ่มเครือข่ายประธานนักเรียนกรุงเทพมหานครและปริมณฑล”</b> (President of Student Council for Bangkok &amp; Metropolitan Area Social Network :PSCN ) นับเป็นรุ่นที่ 9 เข้าไปแล้ว โดยเครือข่ายนี้ขับเคลื่อนโดยเด็กๆ เพื่อทำงานจิตอาสาในด้านต่างๆ ผ่านสายตาโรงเรียน และผู้ปกครอง ที่คอยสนับสนุนอยู่ห่างๆด้วยความชื่นชมและไว้วางใจ</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191016_141550-700x525.jpg"/>
      </figure>
      <p><b>“น้องเฟรม” ชนาพร เพิ่มดี</b> นักเรียนมัธยมปีที่ 6 โรงเรียนสตรีมหาพฤฒาราม ในพระบรมราชินูปถัมภ์ เล่าว่า เครือข่าย PSCN แบ่งการทำงานเป็นฝ่ายต่างๆ อาทิ ฝ่ายประสานงาน ฝ่ายโครงการ ฝ่ายสวัสดิการ เป็นต้น และทำกิจกรรมด้วยกันต่อเนื่องทุกปี ทั้งงานจิตอาสา เช่น ทำตุ๊กตาทำมือ มอบให้เด็กๆในชุมชนต่างๆในกรุงเทพและปริมณฑล รวมถึงกิจกรรมด้านสิ่งแวดล้อม ไปปรับภูมิทัศน์ ทาสีโรงเรียน ไม่นับรวมงานค่ายที่เราจะจัดประมาณ 4-5 ค่าย อย่างน้อยเราต้องมีค่ายใหญ่ 1 ครั้งประจำปี เพราะรุ่นใหม่จะต้องมาแทนรุ่นเก่าที่เข้ามหาวิทยาลัย เราทำค่าย เพื่อให้มาทำความรู้จักกัน</p>
      <p>สำหรับเงินทองที่มาใช้ในการทำกิจกรรมนั้น น้องเฟรม บอกว่า บางทีเราก็รวมตัวกันออกไปขอรับบริจาคตามที่ต่างๆมาใช้ในการทำกิจกรรมของเรา เช่น ตามสวนสาธารณะ ในวันหนึ่งขณะที่เด็กกลุ่มนี้ กำลังถือกล่องเชิญชวนพี่ป้าน้าอาบริจาค สร้างความประทับใจให้ผู้บริหารอย่าง<b>สารัชถ์ รัตนาวะดี</b> ประธานเจ้าหน้าที่บริหาร บริษัท กัลฟ์ เอ็นเนอร์จี้ ดีเวลลอปเมนท์ จำกัด (มหาชน) ที่มาเห็นโดยบังเอิญขณะไปออกกำลังกายที่สวนลุมพินีในวันนั้น</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191016_195439-700x525.jpg"/>
      </figure>
      <p>ไม่นานโครงการ <b>“Gulf Growth Future”</b> ก็เกิดขึ้น ครั้งแรกในปี 2561 โครงการนี้อาจดูเหมือนให้เด็กๆมารวมตัวทำกิจกรรมต่างๆ และศึกษาดูงานเหมือนโครงการอื่นๆ แต่จริงๆแล้วแตกต่าง เพราะโครงการทั้งหมดออกแบบโดยเด็กๆ ตั้งแต่การทำกิจกรรม สถานที่ศึกษาดูงาน แม้แต่การหาสถานที่พัก การประสานงาน รวมไปถึงการสำรวจพื้นที่ก่อนงานจริง โดยบริษัทฯเป็นเพียงผู้อำนวยความสะดวก</p>
      <p>การปล่อยให้เด็กคิดเอง ก็เพื่อส่งเสริมให้เกิดการพัฒนาทักษะความเป็นผู้นำ และการทำงานร่วมกันเป็นทีม ทำให้โครงการนี้จัดต่อเนื่องในปี 2562 เมื่อเดือนตุลาคม ที่จังหวัดระยอง</p>
      <p>สำหรับรูปแบบการทำกิจกรรม ที่เด็กๆออกแบบด้วยตัวเองในปีนี้ มีทั้งการเรียนรู้ทำผ้าเช็ดหน้าบาติก และมัดย้อม รวมถึงเก็บขยะริมชายหาดแม่รำพึง จังหวัดระยอง ผสานกิจกรรมประกวดชุดแฟนซีจากขยะ เรียนรู้ประโยชน์จากขยะ</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191017_172209-700x525.jpg"/>
      </figure>
      <p>โดยบริษัท กัลฟ์ คอยเติมเต็ม เช่น กิจกรรม <b>“Talk Show”</b> เพื่อให้กำลังใจ และสร้างแรงบันดาลใจในการใช้ชีวิตให้กับเด็กเยาวชน สอดแทรกด้วยธรรมะที่เข้าใจง่ายโดยศิลปิน ได้แก่ <b>นภ พรชำนิ อุ๋ย บุดดาเบลส และโจ ทศกัณฑ์</b> พวกเข้ามาแลกเปลี่ยนประสบการณ์ พร้อมกับชื่นชมน้องๆที่เข้าร่วมกิจกรรมในครั้งนี้อย่างจริงใจ นอกจากนี้บริษัท กัลฟ์ ยังพาน้องๆไปเรียนรู้มาตรการลดผลกระทบด้านสิ่งแวดล้อมของโรงไฟฟ้ากัลฟ์ตาสิทธิ์ 3-4 จังหวัดระยองด้วย</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191016_105734_0-700x525.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/IMG_20191017_091234-700x525.jpg"/>
      </figure>
      <p><b>“น้องวิน”</b> <b>กิตติพงศ์ สุนทรวัฒนพงศ์</b> นักเรียนชั้นมัธยมศึกษาปีที่ 5 โรงเรียนกรุงเทพคริสเตียนประธานเครือข่ายฯ เล่าว่า เรารวมตัวเพื่อทำกิจกรรมพัฒนาสังคมเป็นประจำ โดยเฉพาะเรื่องสิ่งแวดล้อม ซึ่งผมและเพื่อนๆมีความห่วงในเรื่องนี้มาก  อยากให้ทุกคนมีความตระหนักถึงสิ่งแวดล้อม เพราะว่าธรรมชาติ จะอยู่กับเราตลอดไป <i><b>“ถ้าเกิดว่าวันหนึ่งเกิดภัยธรรมชาติ ที่มาจากฝีมือของมนุษย์ นั่นก็เพราะเป็นการที่เราทำตัวเองนะครับ”</b></i></p>
      <p>หลังจากจบโครงการแล้ว เด็กๆกลุ่มนี้ยังคงทำกิจกรรมอย่างต่อเนื่อง เพราะเขามีภารกิจใหญ่ในการส่งต่อจิตสำนึกสาธารณะ และสิ่งแวดล้อมให้กับรุ่นน้องๆ ขณะเดียวกันการรวมตัวของพวกเขาทำกิจกรรมต่างๆ ทำให้เขารักกัน คอยดูแลกัน ใครมีปัญหาอะไรก็คอยปลอบใจ และให้กำลังใจกัน เดินข้างๆกันไปเป็นกลุ่มใหญ่ เป็นทรัพยากรอันมีค่าของประเทศ</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191017_115012-700x525.jpg"/>
      </figure>
      <p>
        <i>น้องเฟรม ย้ำกับเราว่า พอเราทำกิจกรรมร่วมกันบ่อยๆ เราก็ปรับตัวเข้าหากัน หลักในการทำงานของเรา คือ ยอมรับฟังกัน ไม่เช่นนั้นกิจกรรมของเราก็ไปไม่รอด เราเลยบอกได้ว่า กิจกรรมสาธารณะประโยชน์แบบนี้ นอกจากได้ประโยชน์ต่อส่วนรวมแล้ว ยังทำให้เรากันมากขึ้นด้วย</i>
      </p>
      <p>ทางด้านบริษัท กัลฟ์ ในฐานะผู้สนับสนุน <b>นายธนญ ตันติสุนทร</b> รองกรรมการผู้จัดการใหญ่ สายงานกิจการองค์กร ระบุว่า เราเห็นความสำคัญของกลุ่มเยาวชน ที่กำลังศึกษาอยู่ในระดับมัธยมศึกษา ซึ่งเป็นกลุ่มวัยรุ่นที่กำลังจะก้าวเข้าสู่การศึกษาในระดับอุดมศึกษา เป็นช่วงวัยที่เริ่มเผชิญกับความซับซ้อนของสังคมในหลากหลายมิติ</p>
      <p>จึงจัดตั้งโครงการ <b>Gulf Growth Future</b> ขึ้นมาเมื่อปี 2561 โดยเชื่อว่าจะช่วยพัฒนาศักยภาพ ของเด็กๆให้มีทักษะการคิดอย่างมีระบบ เน้นการทำงานเป็นทีม พัฒนาความคิดสร้างสรรค์ และภาวะผู้นำ เรียนรู้ความสัมพันธ์ของคนในสังคมบนพื้นฐานของหลักเหตุผล และคุณธรรม พร้อมเรียนรู้ด้านสิ่งแวดล้อม และพลังงานไปด้วย</p>
      <figure>
        <img src="https://www.thebangkokinsight.com/wp-content/uploads/2019/11/LINE_P20191125_141655744-%E0%B8%81%E0%B8%B1%E0%B8%A5%E0%B8%9F%E0%B9%8C-700x467.jpg"/>
      </figure>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244606%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243268/"/>
        <a href="https://www.thebangkokinsight.com/243228/"/>
        <a href="https://www.thebangkokinsight.com/243147/"/>
        <a href="https://www.thebangkokinsight.com/242624/"/>
      </related>
    </article>
  </body>
</html>