<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/vichnavich-v-ukraini-startuiut-aktsii-bezkoshtovnoho-testuvannia-na-vil-203697.html"/>
    <meta property="og:site_name" content="5 канал"/>
    <meta property="article:published_time" content="2019-11-29T10:07:00+00:00"/>
    <meta property="og:title" content="&quot;ВІЧ:НА:ВІЧ&quot;: в Україні стартують акції безкоштовного тестування на ВІЛ"/>
    <meta property="og:description" content="1 грудня зробити анонімний безкоштовний тест на ВІЛ зможе кожен охочий у спеціально обладнаних наметах"/>
  </head>
  <body>
    <article>
      <h1>"ВІЧ:НА:ВІЧ": в Україні стартують акції безкоштовного тестування на ВІЛ</h1>
      <address>
        <time datetime="2019-11-29T10:07:00+00:00">29 Nov 2019, 10:07</time>
      </address>
      <p>Пресслужба Міністерства охорони здоров'я <a href="https://moz.gov.ua/article/news/akcii-bezkoshtovnogo-anonimnogo-testuvannja-na-vil">повідомила</a>, що до Світового дня боротьби зі СНІДом, який відзначається 1 грудня, в Україні відбудеться низка заходів анонімного безкоштовного тестування на ВІЛ.</p>
      <p>"29 листопада розпочнеться акція "ВІЧ:НА:ВІЧ", під час якої благодійна організація "100% життя" разом із Центром громадського здоров'я презентує мобільний додаток HIV Test. Кожен, хто завантажить цей додаток і зробить онлайн тест з 1 до 14 грудня, зможе отримати заохочення", – зазначили у повідомленні.</p>
      <p>Слід відмітити, що захід відбудеться за адресою: м. Київ, вул. Лаврська, 23, біля меморіалу "Червона стрічка".</p>
      <p>З 10:00 до 13:00 на столичній Контрактовій площі пройде акція "Тест під хмарами". Міжнародний благодійний фонд "Альянс громадського здоров'я" спільно із ЦГЗ запрошують пройти тестування на ВІЛ за допомогою слинних тестів. Усі учасники отримають квиток на колесо огляду.</p>
      <p>1 грудня зробити анонімний безкоштовний тест на ВІЛ зможе кожен охочий у спеціально обладнаних наметах у гіпермаркетах "Ашан". Акція відбудеться у дев'яти містах України: Києві, Львові, Харкові, Дніпрі, Одесі, Чернівцях, Кривому Розі, Запоріжжі, Житомирі.</p>
      <p>Крім того, у МОЗ також нагадують, що зробити тест на ВІЛ можна щодня, звернувшись до сімейного лікаря, терапевта чи педіатра, або у найближчому пункті тестування, який можна знайти на мапі.</p>
      <blockquote>Як повідомляв 5.UA., в країні понад 244 тисячі <a href="https://www.5.ua/suspilstvo/suprun-rozpovila-skilky-ukraintsiv-zhyve-z-vil-infektsiieiu-194354.html">осіб живуть із ВІЛ-інфекцією</a>, і лише половина з них знає про свій статус. Вчасне діагностування хвороби є запорукою ефективного лікування, яке істотно продовжує життя.</blockquote>
    </article>
  </body>
</html>