<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233381/"/>
    <meta property="og:site_name" content="Українська правда"/>
    <meta property="article:published_time" content="2019-11-29T10:57:54+00:00"/>
    <meta property="og:title" content="Зеленський підписав закон про нові звання в армії"/>
    <meta property="og:description" content="Президент Володимир Зеленський підписав законопроєкт змін до статутів Збройних сил України та низки законів, що регулюють порядок виконання військового обов’язку."/>
  </head>
  <body>
    <article>
      <h1>Зеленський підписав закон про нові звання в армії</h1>
      <address>
        <time datetime="2019-11-29T10:57:54+00:00">29 Nov 2019, 10:57</time>
      </address>
      <p>Президент Володимир Зеленський підписав законопроєкт змін до статутів Збройних сил України та низки законів, що регулюють порядок виконання військового обов'язку.</p>
      <p><b>Джерело:</b> <a href="https://ua.interfax.com.ua/">Інтерфакс-Україна</a>, законопроєкт <a href="http://w1.c1.rada.gov.ua/pls/zweb2/webproc4_2?pf3516=0906&amp;skl=10">№0906</a></p>
      <p><b>Деталі:</b> Законопроект про виконання військового обов'язку та проходження військової служби вносить зміни до статутів ЗСУ та закони "Про військовий обов'язок і військову службу", "Про військову службу правопорядку в Збройних силах України".</p>
      <p>Закон скасовує військові звання "прапорщик, старший прапорщик" (мічман, старший мічман) і вводить звання "рекрут", "штаб-сержант" (штаб-старшина), "майстер-сержант" і "головний майстер-сержант" (корабельні – "старший майстер-старшина", "головний майстер-старшина").</p>
      <p>З'являються звання "головний сержант (головний старшина) батальйону", "головний сержант (головний старшина) бригади".</p>
      <p>Слово "полк" у званнях змінюється на "бригаду". "Командир полку" стає "командиром бригади".</p>
      <p>Передбачається поділ сержантського і старшинського складу на молодший і старший склади.</p>
      <p>Закон, зокрема, приводить військові звання у відповідність із "Кодами НАТО для класів військовослужбовців" (STANAG 2116), і сприяє переходу ЗСУ на професійну основу за зразком армії західноєвропейського зразка.</p>
      <p>Документ повернений в Раду з підписом президента.</p>
      <p>
        <b>Передісторія:</b>
      </p>
      <ul>
        <li>Проєкт закону зареєстрований в Раді 23 березня 2019 року. Серед ініціаторів –  нардепи "Народного фронту" Андрій Парубій та "Блоку Петра Порошенка" Ірина Геращенко.</li>
        <li>17 жовтня за документ у другому читанні і в цілому проголосувало 278 нардепів. Не голосувала за зміни лише фракція "Опозиційна платформа - За життя".</li>
        <li>30 травня Рада <a href="https://www.pravda.com.ua/news/2019/05/30/7216583/">проголосувала</a> за аналогічний проєкт <a href="https://w1.c1.rada.gov.ua/pls/zweb2/webproc4_1?pf3511=65720">№10181</a> "Про внесення змін до деяких законодавчих актів щодо виконання військового обов’язку та проходження військової служби", який передбачає приведення звань ЗСУ до стандартів НАТО.</li>
      </ul>
      <related>
        <a href="https://www.pravda.com.ua/news/2019/11/29/7233396/"/>
        <a href="https://www.pravda.com.ua/columns/2019/11/29/7233378/"/>
        <a href="https://www.epravda.com.ua/news/2019/11/29/654284/"/>
      </related>
    </article>
  </body>
</html>