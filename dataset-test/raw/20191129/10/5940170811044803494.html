<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-ap-alles-epoxes%E2%80%A6"/>
    <meta property="og:site_name" content="24sports.com.cy"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="ΑΠΟΕΛ: Απ’ άλλες εποχές…"/>
    <meta property="og:description" content="Το ρολόι του «Ζοσί Μπαρτέλ» έδειχνε το 90ο λεπτό, ο ρυθμός του τύμπανου βαρούσε ένα αργό - χαρούμενο ρυθμό."/>
  </head>
  <body>
    <article>
      <h1>ΑΠΟΕΛ: Απ’ άλλες εποχές…</h1>
      <h2>Το τρελό όνειρο γίνεται συνήθεια, βγαλμένη απ’ άλλες εποχές</h2>
      <address><time datetime="2019-11-29T10:11:00+00:00">29 Nov 2019, 10:11</time> by <a rel="author">Τάσος Χρυσοστόμου</a></address>
      <p>
        <b>Το ρολόι του «Ζοσί Μπαρτέλ» έδειχνε το 90<sup>ο</sup> λεπτό, ο ρυθμός του τύμπανου βαρούσε ένα αργό - χαρούμενο ρυθμό.</b>
      </p>
      <p>Το γνωστό σύνθημα «εμείς πιστεύουμε στου Θρύλου τις χαρές, εκείνες που είναι απ’ άλλες εποχές» ηχούσε πιο δυνατά από ποτέ, ας ελπίσουμε όχι μόνο στα αυτιά των παικτών και του προπονητή αλλά και στους αρμόδιους στην δική μας νήσο.</p>
      <p>Οι 600 οπαδοί των «γαλαζοκιτρίνων» θύμισαν σε όλους μας <b>άλλες εποχές σημαδεμένες με επιτυχίες.</b> Τόσο την περίοδο 2011-2012 στην Αγία Πετρούπολη, την Λυών όσο και την περίοδο 2016-2017. Οι δύο μεγαλύτερες Ευρωπαϊκές διακρίσεις των πρωταθλητών σημαδεύτηκαν με ασύλληπτες εμφανίσεις και στις κερκίδες.</p>
      <p>Ειδική αναφορά έκανε και ο Τόμας Ντολ στην διάσκεψη τύπου, <b>«θέλω να ευχαριστήσω τους οπαδούς μας που ήρθαν τόσο μακριά για να μας στηρίξουν. Έπρεπε να έρθω εδώ στο Λουξεμβούργο για να νιώσω τον παλμό».</b></p>
      <p>Και πώς να μην έπρεπε; Ο κύριος λόγος που απουσιάζει ο κόσμος του ΑΠΟΕΛ (όπως και όλων των ομάδων) από τα γήπεδα είναι η κάρτα φιλάθλου και γενικότερα όλη η σχετική νομοθεσία.</p>
      <p>Ένα πολυσυζητημένο ζήτημα με τις τελευταίες δράσεις των διοικήσεων των ομάδων (σε συνδυασμό με τις ανακοινώσεις των οργανωμένων οπαδών) να ανάβουν ξανά την φλόγα της συζήτησης. Με τον υπουργό δικαιοσύνης και τους αρμόδιους του ΚΟΑ να παραθέτουν τα δικά τους επιχειρήματα.</p>
      <p>Η ουσία του όλου θέματος είναι ότι παράγοντες και αρμόδιοι πρέπει να καθίσουν στο ίδιο τραπέζι και να βρουν την καλύτερη λύση για όλους. Είναι αποδεδειγμένο γεγονός ότι οι μεγάλες επιτυχίες των ομάδων μας και κατ’ επέκταση του Κυπριακού ποδοσφαίρου (όπως διατυμπανίζουν και οι ίδιοι στα ΜΜΕ) <b>ήρθαν με γεμάτα γήπεδα.</b></p>
      <p>Ο κόσμος ήταν, είναι και θα είναι καθοριστικός παράγοντας στην εξέλιξη ενός αγώνα. Τα συνθήματα και ο παλμός ορίζουν αποτελέσματα.. και κατ’ επέκταση την ιστορία μιας ομάδας!</p>
    </article>
  </body>
</html>