<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/duoto-masiv-atak-shte-tarsi-ekologichni-varianti-za-muzikalni-turneta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T10:38:00+00:00"/>
    <meta property="og:title" content="Дуото „Масив Атак“ ще търси екологични варианти за музикални турнета"/>
    <meta property="og:description" content="Групата е поръчала специално изследване на вредните емисии, които се отделят от индустрията"/>
  </head>
  <body>
    <article>
      <h1>Дуото „Масив Атак“ ще търси екологични варианти за музикални турнета</h1>
      <h2>Групата е поръчала специално изследване на вредните емисии, които се отделят от индустрията</h2>
      <address><time datetime="2019-11-29T10:38:00+00:00">29 Nov 2019, 10:38</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Групата „Масив Атак“ е поръчала огромно проучване за отделянето на въглеродни емисии от музикалната индустрия и по-специално от концертите и турнета на групи, пише „Пичфорк“. Целта е да открият екологични варианти, които да подпомогнат индустрията и да намалят вредните влияния върху околната среда.</p>
      <p>В официалното съобщение за проекта пише, че групата „обещава да проучи подробно въглеродния отпечатък на музикалните турнета и концерти и да предостави по-добри варианти за тяхното изпълнение бързо“.</p>
      <p>Резултатите от изследването, както и екологичните предложения на групата ще бъдат достъпни за всички. „Масив Атак“ са категорични, че усилията на една банда няма да бъдат достатъчни да се справят с екологичната заплаха.</p>
      <p>Проучването ще обхване частите от музикалната индустрия, които имат най-вредно влияние – транспортирането на публиката до даденото място на събитието, пътуването на самата банда, продукцията на концертното шоу и вредните емисии, които се отделят докато то тече.</p>
      <p>По-рано този месец британската група „Колдплей“ също обяви, че няма да прави турне за новия си албум, защото търсят по-екологичен вариант за неговата продукция.</p>
    </article>
  </body>
</html>