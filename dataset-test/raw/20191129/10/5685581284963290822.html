<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/cumhurbaskani-yardimcisi-fuat-oktay-dan-onemli-aciklamalar--1287737-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T10:42:00+00:00"/>
    <meta property="og:title" content="Cumhurbaşkanı Yardımcısı Fuat Oktay'dan önemli açıklamalar!"/>
    <meta property="og:description" content="Cumhurbaşkanı Yardımcısı Fuat Oktay, Kamuda büyük veri ve yapay zeka uygulamalarının etkin olarak kullanımını sağlamak amacıyla Ulusal Yapay Zeka Stratejisinin bu yılın sonunda yayımlanması hedeflenmektedir. açıklamasında bulundu."/>
  </head>
  <body>
    <article>
      <h1>Cumhurbaşkanı Yardımcısı Fuat Oktay'dan önemli açıklamalar!</h1>
      <h2>Cumhurbaşkanı Yardımcısı Fuat Oktay, "Kamuda büyük veri ve yapay zeka uygulamalarının etkin olarak kullanımını sağlamak amacıyla Ulusal Yapay Zeka Stratejisinin bu yılın sonunda yayımlanması hedeflenmektedir." açıklamasında bulundu.</h2>
      <address>
        <time datetime="2019-11-29T10:42:00+00:00">29 Nov 2019, 10:42</time>
      </address>
      <p>Cumhurbaşkanı Yardımcısı Fuat Oktay gündeme dair önemli açıklamalarda bulundu. Oktay, kamudaki yeni gelişmelerden bahsederek, "Kamuda büyük veri ve yapay zeka  uygulamalarının etkin olarak kullanımını sağlamak amacıyla Ulusal Yapay Zeka  Stratejisinin bu yılın sonunda yayımlanması hedeflenmektedir." dedi.</p>
      <p>
        <b>3 MİLYAR 152 MİLON TL TAHSİS EDİLDİ</b>
      </p>
      <p>Cumhurbaşkanlığı İdari İşler Başkanlığı ile ofislerinin 2018 yılı  kesin hesabına göre harcamasının 1 milyar 648 milyon 678 bin lira olduğunu ifade  eden Oktay, 2020 yılı bütçesinde ise bir önceki yılın 2 milyar 818 milyon 899 bin  lira olan başlangıç ödeneğine göre yüzde 11,8 oranında artışla 3 milyar 152  milyon 937 bin lira ödenek tahsis edilmesinin öngörüldüğünü söyledi. Oktay, <a href="http://www.gazetevatan.com/arama/?Keyword=Cumhurba%C5%9Fkanl%C4%B1%C4%9F%C4%B1">Cumhurbaşkanlığı</a> bütçesinden 165 milyon liranın acil destek  giderlerine, 1 milyar liranın İçişleri ve Milli Savunma Bakanlığınca kullanılan  barışı destekleme ve koruma hizmetlerine ve 330 milyon liranın ise  Cumhurbaşkanlığı Ofisleri bütçesine aktarılmak üzere ayrıldığını belirtti.</p>
      <p>Cumhurbaşkanlığı İdari İşler Başkanlığının yürüttüğü koordinasyon ve  icra hizmetlerine ek olarak, Cumhurbaşkanlığı Kütüphanesi'nin milletin hizmetine  sunulmasına yönelik çalışmalarda son aşamaya gelindiğini anlatan Oktay,  "Kütüphanede 2 milyona yakın basılı, 43 bine yakın elektronik <a href="http://www.gazetevatan.com/arama/?Keyword=Kitap">kitap</a>, muhtelif  yazılı ve elektronik süreli yayınlar ile 46 adet veri tabanı kullanıma  sunulacaktır." diye konuştu.</p>
      <p>Oktay, Cumhurbaşkanlığı İdari İşler Başkanlığıyla ilgili 2018 <a href="http://www.gazetevatan.com/arama/?Keyword=Say%C4%B1%C5%9Ftay">Sayıştay</a>  raporunda herhangi bir bulguya yer verilmediğine dikkati çekti. Cumhurbaşkanlığı Hükümet Sistemi'nin etkinliğinin artırılması, hızlı  ve dinamik bir yapıya sahip olması, kapsayıcı ve sürdürülebilir politikalar  geliştirebilmesi amacıyla Cumhurbaşkanlığına doğrudan bağlı olarak kurulan 4  ofis, 9 politika kurulu ve başkanlıkların faaliyet gösterdiğini anlatan Oktay,  politika kurullarının 2019 yılı faaliyetlerini şöyle sıraladı: Bilim, Teknoloji ve Yenilik Politikaları Kurulu tarafından 3, <a href="http://www.gazetevatan.com/arama/?Keyword=e%C4%9Fitim">Eğitim</a>  ve Öğretim Politikaları Kurulu tarafından 6, Ekonomi Politikaları Kurulu  tarafından 9, Güvenlik ve Dış Politikalar Kurulu tarafından 16, Hukuk  Politikaları Kurulu tarafından 20, Kültür ve Sanat Politikaları Kurulu tarafından  7, <a href="http://www.gazetevatan.com/arama/?Keyword=sa%C4%9Fl%C4%B1k">Sağlık</a> ve Gıda Politikaları Kurulu tarafından 10, Sosyal Politikalar Kurulu  tarafından 6 ve Yerel Yönetim Politikaları Kurulu tarafından 3 adet rapor veya  politika belgesi hazırlanmıştır.</p>
      <p>
        <b>"ULUSAL VERİ SÖZLÜĞÜ ÇALIŞMALARI BAŞLATILDI"</b>
      </p>
      <p>Dijital Türkiye ve siber güvenlik koordinasyonunun aynı çatı altında  toplayan Dijital Dönüşüm Ofisinin faaliyetlerini anlatan Oktay, şunları söyledi: Dijital Türkiye çalışmaları kapsamında kaynaklarımızı verimli  kullanarak, teknolojiyi sadece tüketen değil üreten bir Türkiye olmak için var  gücümüzle çalışmaya devam ediyoruz. Bu çerçevede, kurumlar arası veri paylaşım terminoloji birliğini ve kurumlar ile uygulamalar arası entegrasyonu sağlamak amacıyla 'Ulusal Veri Sözlüğü' çalışmaları başlatılmıştır.</p>
      <p>
        <b>"KAMUDA YAYGINLAŞTIRILACAK"</b>
      </p>
      <p>Kamuda büyük veri ve  yapay zeka uygulamalarının etkin olarak kullanımını sağlamak amacıyla Ulusal  Yapay Zeka Stratejisi'nin bu yılın sonunda yayımlanması hedeflenmektedir. Tek  Durak Hizmet Noktaları projesi kapsamında 2019 yılı sonunda pilot uygulamanın  hayata geçirilmesi ve 2020 yılı ve sonrasında yaygınlaştırma çalışmalarının  yapılması öngörülmektedir.</p>
      <p>Oktay, Tek Durak Hizmet Noktalarına ilişkin, "vatandaşın kapı kapı  dolaşmasını engelleyeceğiz, bitireceğiz" dediklerini hatırlatarak, bunun pilot  uygulamasının yıl sonuna kadar gerçekleştirileceğini ifade etti.</p>
      <p>KamuNET'in daha güvenli hale getirilmesi için geliştirilmesine katkı  verdikleri "yerli ve milli IP Kripto cihazı"nın pilot çalışmaları yapıldığını  dile getiren Oktay,  kullanımının yaygınlaştırılmasına yönelik çalışmaların da  başlatıldığını bildirdi.</p>
      <p>Fuat Oktay, Dijital Türkiye Platformu'na ilişkin çalışmalara da  değinerek, "Kasım 2019 itibariyle Dijital Türkiye Platformu üzerinde 44 milyondan  fazla kullanıcı sayısına erişilmiş olup 635 kurum ve kuruluşa ait toplam 5 bin77  hizmet sunulmaktadır." dedi.</p>
      <p>Sıfır belge politikası çalışmalarına ilişkin de bilgi veren Oktay, bu  kapsamda bir Cumhurbaşkanlığı Kararı ile 41 yönetmelik ve 13 tebliğde değişiklik  yapılarak, 111 adet sürecin sadeleştirildiğini, hizmet başına düşen ortalama  belge sayısının da 3,8 iken, talep edilen ortalama belge sayısının 0,34'e  düşürüldüğünü belirtti.</p>
      <p>Oktay, bunun çalışanlar tarafından kesinlikle talep edilmemesini  sağlayacaklarını dile getirdi.</p>
      <p>
        <b>KARİYER MERKEZLERİ 172'YE ULAŞTI</b>
      </p>
      <p>Cumhurbaşkanlığı İnsan Kaynakları Ofisinin çalışmalarına ilişkin de  bilgi veren Oktay, "Geçtiğimiz yıl 53 olan üniversitelerdeki <a href="http://www.gazetevatan.com/arama/?Keyword=kariyer">kariyer</a>  merkezlerinin sayısı Kasım 2019 itibari ile 172'ye ulaşmıştır. Tüm  üniversitelerin birinci sınıflarında 1 saatlik zorunlu ders olarak 'Kariyer  Dersi' müfredatı hazırlanmış ve üniversite yönetimlerine sunulmuştur.  Cumhurbaşkanlığı himayelerinde Bölgesel Kariyer Fuarları düzenlenmiştir. 'Yetenek  Her Yerde' sloganı ile bölgesel düzeyde 8 ilimizde 87 üniversitemizin katılımıyla  düzenlenen bu fuarlarda 70 binin üzerinde öğrenci ve mezunumuz, 351i kamu olmak  üzere toplam bin 315 firma ile buluşturulmuştur." diye konuştu. Oktay, YÖK ve <a href="http://www.gazetevatan.com/arama/?Keyword=SGK">SGK</a>'den temin edilen çalışan bilgilerinin 3,5 milyonu  aşkın mezunun verileriyle eşleştirilerek, "Üni-Veri Projesi"nin tamamlandığını  bildirdi.</p>
      <p>
        <b>YATIRIM OFİSİ ÇALIŞMALARINA DEĞİNDİ</b>
      </p>
      <p>Cumhurbaşkanlığı Yatırım Ofisi'nin çalışmalarına değinen Oktay, "2018  yılında dünya genelinde doğrudan yatırımlar yüzde 13 azalmasına rağmen Türkiye'ye  gelen yatırımlar yüzde 12,6 artmıştır. 2002 yılına kadar Türkiye'ye gelen  doğrudan yatırım tutarı 15 milyar <a href="http://www.gazetevatan.com/arama/?Keyword=dolar">dolar</a> olarak gerçekleşmişken, 2002-2018 arası  dönemde bu rakam toplam 209,9 milyar dolara ulaşmıştır." bilgisini paylaştı.</p>
      <p>Sergilenen bu güçlü performansın uluslararası yatırımcıların Türkiye  ekonomisine olan güveninin güçlü bir işareti olduğunu vurgulayan Oktay, "Yatırım  Ofisi, ülkemize 2018 yılında 518 milyon 750 bin dolar yatırım yapılmasını  sağlamıştır. Bu kapsamda 1.106 kişiye istihdam imkanı oluşturulmuştur." dedi.</p>
      <p>Yatırım Ofisinin 2006-2018 yılları arasında yaklaşık 24,5 milyar dolar  yatırım ve 45 bin 425 kişilik istihdama imza attığına dikkati çeken Oktay, bu  yatırımların 14 ülkeden 28 farklı sektöre yönelik olarak gerçekleştiğini aktardı.</p>
      <p>Yatırım Ofisi tarafından 2019 ve 2020 yıllarına ilişkin yatırım  projeleri kapsamında <a href="http://www.gazetevatan.com/arama/?Keyword=ABD">ABD</a>, <a href="http://www.gazetevatan.com/arama/?Keyword=Almanya">Almanya</a>, <a href="http://www.gazetevatan.com/arama/?Keyword=Hindistan">Hindistan</a>, Çin, <a href="http://www.gazetevatan.com/arama/?Keyword=Kanada">Kanada</a>, <a href="http://www.gazetevatan.com/arama/?Keyword=Fransa">Fransa</a> ve <a href="http://www.gazetevatan.com/arama/?Keyword=%C4%B0ngiltere">İngiltere</a>  gibi ülkeler başta olmak üzere toplam 32 ülkede, 27 sektörde toplam 186 yatırım  projesinin ülkeye kazandırılması için de takibin yapıldığının altını çizen Oktay,  "Ofisin 2018 yılı Sayıştay Denetiminde, 'Bütçe Yapılmaması' bulgu olarak yer  almıştır. Ofis Bütçesi, Cumhurbaşkanlığı Bütçesi içerisinde 'Yardım Kalemi' adı  altında tahsis edilen bütçeden oluştuğundan Yatırım Ofisi bütçesini de içerecek  şekilde bir bütün olarak Cumhurbaşkanlığı tarafından Sayıştay'a sunulmaktadır.  Konuya ilişkin ayrıca bir mevzuat çalışması devam etmektedir." diye konuştu.</p>
      <p>
        <b>CİMER'E BAŞVURU SAYISI ARTTI</b>
      </p>
      <p>Cumhurbaşkanlığı İletişim Başkanlığının faaliyetlerine ilişkin bilgi  veren Oktay, sözlerini şöyle sürdürdü: İletişim Başkanlığı bünyesinde çalışmalarına devam eden CİMER'e  yapılan başvuru sayısı bir önceki yıla göre yüzde 34 oranında artış göstermiş, başvuruların ortalama cevaplanma süresi ise 19 günden 15 güne düşmüştür. 2020  yılında ortalama cevap verme süresinin 10 güne kadar düşürülmesi hedeflenmektedir. 2019 yılı itibarıyla bugüne kadar CİMER'e yapılan toplam  başvuru sayısı 2 milyon 814 bindir. Başvuruların cevaplanma oranı yüzde 91'dir. </p>
      <p>Cumhurbaşkanı Yardımcısı Oktay, Basın, Yayın ve Enformasyon Genel  Müdürlüğü dahil olmak üzere 2018 yıl sonu harcaması 362 milyon 524 bin lira olan  İletişim Başkanlığına, 2019 yılında yapılan bütçe aktarma işlemleri ile toplam  395 milyon 531 bin lira ödenek tahsis edildiğini ve söz konusu ödeneğin yüzde  81'inin kullanıldığını belirtti. Oktay, Başkanlığa 2020'de ise 368 milyon 136 bin  lira ödenek tahsisinin öngörüldüğünü vurguladı.</p>
      <p>Bütçe sunumunda, Cumhurbaşkanlığına bağlı kurumların bütçelerine  ilişkin bilgi veren Oktay,  <a href="http://www.gazetevatan.com/arama/?Keyword=Diyanet">Diyanet</a> İşleri Başkanlığının yurt içinde il, ilçe,  köy ve mezralarda, yurt dışında ise 100'ü aşkın ülkede hizmetlerini ciddiyet ve  samimiyetle yürüttüğünü anlattı.</p>
      <p>Başkanlıkça din istismarıyla bilinç düzeyinde mücadele konusunda ülke  sathında çok ciddi çalışmalar başlatıldığını belirten Oktay, şöyle devam etti: Öğrenci evleri ve yurtlarının zamanında FETÖ gibi dini istismar eden  örgütlere adam yetiştirme işlevi gördüğü tecrübesinden hareketle, çocuklarımızın  bu tür muhtemel yapıların eline düşmemesi için Diyanet Vakfı aracılığıyla son 2  yılda 51 öğrenci yurdu daha açılarak yurt sayısı 70'e çıkarılmıştır. Birçok  alanda toplumu bilinçlendirme faaliyetleri yapılmış, özellikle aileyi ve bireyi  tehdit eden sorunlara dikkat çekmek ve çözümüne katkı sağlamak amacıyla 500 bine  yakın vatandaşımıza eğitim verilmiştir.</p>
      <p>Diyanet İşleri Başkanlığının 2018 yılı kesin hesap toplam giderinin 8  milyar 356 milyon 36 bin lira olarak gerçekleştiğini bildiren Oktay, "Başkanlığın  2019 Yılı başlangıç ödeneği 10 milyar 445 milyon 979 bin lira olup, 2020 Yılı  Bütçesi için teklif edilen toplam ödenek tutarı 11 milyar 519 milyon 609 bin  liradır. Kurum bütçesinin yaklaşık yüzde 97'si personel maaş ve SGK prim  giderlerine ayrılmıştır." dedi.</p>
      <p>Personel giderlerinde yüzde 10,42, diğer giderlerde yüzde 8,37,  toplamda ise yüzde 10,28 artış olduğunu aktaran Cumhurbaşkanı Yardımcısı Oktay,  "Yatırım ödeneklerinde ise herhangi bir artış yoktur. Başkanlığın 2018 yılı  Sayıştay Raporunda muhasebe konularında denetim görüşünü etkilemeyen 2 adet  tespit ve değerlendirme bulunmakta olup, bu hususların giderilmesine yönelik çalışmalar yapılmaktadır." diye konuştu.</p>
      <p>
        <b>"SAVUNMA SANAYİ BÜYÜK GELİŞİM GÖSTERDİ"</b>
      </p>
      <p>Savunma sanayisi sektörünün büyük gelişim gösterdiğini belirten Oktay,  kendi ihtiyaçlarını karşılamanın ötesine geçerek önemli ihracat başarılarına imza  atmaya başladığını vurguladı.</p>
      <p>Oktay, 2002'de 1 milyar dolar olan savunma ve havacılık cirosunun,  2018'de 8 katın üzerinde artarak 8 milyar 760 milyon dolar olduğunu aktararak,  "2002'de yalnızca 248 milyon dolar olan savunma ve havacılık ihracatı, 2018  itibarıyla 2 milyar 188 milyon dolara ulaşmıştır. 2019'un üçüncü çeyreğinde ise  ihracat geçtiğimiz yılın aynı dönemine göre yüzde 37,7 artarak 1 milyar 855  milyon dolara ulaşmıştır. Yine 2002 yılında 66 olan savunma sanayi projesi  sayısı, bugün 700'e yaklaşmıştır." dedi.</p>
      <p>
        <b>"AKSUNGUR TESTLERİ TAMAMLANDI"</b>
      </p>
      <p>Teslimatı yapılan ATAK helikopteri sayısının 50'nin üzerine çıktığını,  <a href="http://www.gazetevatan.com/arama/?Keyword=Deniz%20Kuvvetleri">Deniz Kuvvetleri</a> Komutanlığına teslim edileceği sözü verilen TCG Kınalıada  korvetinin envanterdeki yerini aldığını ve çıkarma gemisi TCG <a href="http://www.gazetevatan.com/arama/?Keyword=Anadolu">Anadolu</a>'nun da  denize indirildiğini anımsatan Fuat Oktay, şöyle devam etti: Özgün genel maksat helikopterimiz GÖKBEY ilk uçuşunu  gerçekleştirmiştir. Uydu yardımı ile uzun mesafelerden kontrol edilebilme  imkanına sahip SİHA'mız ANKA-S yerli motoru ile göklerdeki yerini  sağlamlaştırmıştır. BAYRAKTAR SİHA'mız yeni, özgün ürünlerle birlikte ihracatını  geliştirmeye devam etmektedir. AKINCI, uçuş testleri için piste çıkmış ve bir  diğer SİHA olan AKSUNGUR'un kalifikasyon testleri tamamlanmış olup yıl sonu  kullanıma hazır hale gelecektir.</p>
      <p>Yabancı muadillerinden daha üstün kabiliyetlere sahip milli gemisavar  füzemiz ATMACA, TCG Kınalıada korvetimize konuşlandırılmıştır. 2019 içerisinde  milli hava savunma sistemimizin bileşenleri arasında yer alan KORKUT hava savunma  sistemimizin teslimatlarına başlanmış, deniz platformlarında kullanımı için de  Gökdeniz hazır hale getirilmiş,  HİSAR-A hava savunma sistemimizin ise nihai atış  testleri tamamlanarak seri üretim aşamasına gelinmiştir."</p>
      <p>
        <b>"GÖKBEY'İN SÜRECİ DEVAM EDİYOR"</b>
      </p>
      <p>TCG Anadolu gemisinin 2020 yılı sonunda Deniz Kuvvetleri Komutanlığına  teslim edileceğini bildiren Oktay, "AKINCI'nın 2020 yılında envantere alınması,  GÖKBEY helikopterimizin sertifikasyon süreçlerine devam edilerek kullanıma hazır  hale gelmesi gibi hedefler yer almaktadır." dedi.</p>
      <p>Savunma Sanayii Başkanlığı'nın 2018 kesin hesabına göre yıl sonu  giderinin 83 milyon 244 bin lira olduğunu hatırlatan Oktay, "2019'da toplam 87  milyon 822 bin lira ödenek tahsis edilmiş, gelir fazlası ve likit karşılığı 11  milyon 54 bin lira ödenek eklenmiştir. 2020 yılı için ise toplam 100 milyon 839  bin lira ödenek tahsisi öngörülmüştür." ifadelerini kullandı.</p>
      <p>
        <b>"MİT MASADAKİ KONUMUMUZU GÜÇLENDİRİYOR"</b>
      </p>
      <p>Milli İstihbarat Teşkilatı (MİT) Başkanlığının görev ve faaliyetleri  hakkında bilgilendirme yapan Oktay, MİT'in, "MİT, Barış Pınarı Harekatı'nda Türk  Silahlı Kuvvetlerine askeri ve istihbari açıdan destek verdi, operasyonda  doğrudan rol oynadı ve sahadaki aktörlerle yapılan görüşmelerde diplomasi ayağına  büyük katkı sağlayarak Türkiye'nin masadaki konumunu güçlendirdi."  değerlendirmesinde bulundu.</p>
      <p>Oktay, 2018 yıl sonu kesin hesabına göre yıl sonu gideri 2 milyar 884  milyon 707 bin lira, 2019 yılı başlangıç ödeneği ise 2 milyar 157 milyon 761 bin  lira olan MİT'e, 2020 yılında toplam 2 milyar 182 milyon 381 bin lira ödenek  tahsisi öngörüldüğünü bildirdi.</p>
      <p>Milli Güvenlik Kurulu Genel Sekreterliğinin çalışmalarına da değinen  Oktay, "Milli güvenliğin sağlanması amacı ile iç ve dış savunma hareket  tarzlarına ait esasları kapsayan Milli Güvenlik Siyaseti Belgesi'nin  hazırlanmasına ilişkin çalışmaları yürütmektedir. 2018 yıl sonu kesin hesap  gideri 29 milyon 43 bin lira, 2019 yılı başlangıç ödeneği ise 32 milyon 341 bin  lira olan Genel Sekreterliğin 2020 yılı için teklif edilen toplam ödenek tutarı  34 milyon 787 bin liradır." bilgisini paylaştı.</p>
      <p>
        <b>"99 YENİ PROJE GÜNDEME ALINDI"</b>
      </p>
      <p>Fuat Oktay, Strateji ve Bütçe Başkanlığı koordinasyonunda yürütülen  11. Kalkınma Planı'nda, bir yandan farklı kurum, kuruluş, özel sektör, akademi ve  STK'lerle istişarelerin yapıldığın, diğer yandan analitik bir çalışmayla sektörel  önceliklendirme yaklaşımının hayata geçirildiğini söyledi.</p>
      <p>Türkiye'nin teknolojik dışa bağımlılığının azaltılması ve sanayide  yapısal dönüşümün sağlanmasına yönelik 11. Kalkınma Planı ile kamu maliyesinde  yapılabilecek tasarruflarla reform ve tedbir önerileri üzerinde Hazine ve Maliye  Bakanlığı ile müştereken 2020-2022 yıllarına ait Yeni Ekonomi Programı  yayımlandığını belirten Oktay, şunları kaydetti: Son bir yılda Strateji ve Bütçe Başkanlığınca merkezi kamu idareleri,  üniversite, KİT ve üst kurullara ait olmak üzere toplam 120 stratejik plan  değerlendirilmiştir.  Sayın Cumhurbaşkanımızın başkanı oldukları <a href="http://www.gazetevatan.com/arama/?Keyword=%C4%B0slam">İslam</a> İşbirliği  Teşkilatı Ekonomik ve Ticari İşbirliği Daimi Komitesi, Strateji ve Bütçe  Başkanlığı koordinasyonunda yürütülen, ülkemizin İslam dünyasına dönük en önemli  iktisadi ve ticari projesidir. Bu kapsamda, 2019 yılında toplam 22 proje  başarıyla uygulanmakta olup 2020 yılı için değerlendirilmek üzere 99 yeni proje  teklifi alınmıştır."</p>
      <p>Strateji ve Bütçe Başkanlığının 2018 yılı kesin hesap giderinin 45  milyon 514 bin lira olduğunu anımsatan Oktay, Başkanlığın 2019 yılı başlangıç  ödeneğinin 260 milyon 584 bin lira olduğunu,  2020 yılı bütçesi için 9 milyar 73  milyon 161 bin lira ödenek tahsis edildiğini ve bu tutarın yüzde 96,58'inin yedek  ödenek tertibi için kullanılacağını söyledi.</p>
      <p>
        <b>TMSF GÖRELERİNİ ANIMSATTI</b>
      </p>
      <p>Tasarruf Mevduatı <a href="http://www.gazetevatan.com/arama/?Keyword=sigorta">Sigorta</a> Fonu'nun (TMSF), görevlerini anımsatan  Oktay, "Mevduat sigorta limiti eylül sonu itibarıyla 100 bin liradan 150 bin  liraya çıkarılmış ve böylelikle toplam sigortalı mevduat tutarı ağustos ayı  sonunda 570 milyar lira iken Ekim itibarıyla 677 milyar liraya yükselmiştir.  TMSF'nin halihazırda yaklaşık 46 milyar lira mevduat sigortası rezervi  bulunmaktadır. Bu rezervin toplam sigortalı mevduatı karşılama oranı yüzde 6,8  olup gelişmiş ülkelere kıyasla oldukça yüksek bir seviyededir." ifadelerini  kullandı.</p>
      <p>TMSF'ye devredilen 26 bankadan eylül sonu itibarıyla 23,1 milyar dolar  tahsilat sağlandığını belirten Oktay, bu tutarın 12,4 milyar dolarının Hazine'ye,  1,4 milyar dolarının da <a href="http://www.gazetevatan.com/arama/?Keyword=Merkez%20Bankas%C4%B1">Merkez Bankası</a>'na borç geri ödemesi olarak aktarıldığını  ifade etti.</p>
      <p>TMSF'den Hazine ve <a href="http://www.gazetevatan.com/arama/?Keyword=Maliye%20Bakanl%C4%B1%C4%9F%C4%B1">Maliye Bakanlığı</a> başta olmak üzere 5,6 milyar dolar  kamu kurumlarına kaynak aktarıldığını bildiren Fuat Oktay, bundan sonraki süreçte  300 milyon dolar daha tahsilat beklendiğini ve Hazine'ye 150 milyon dolar ödeme  yapılmasının öngörüldüğünü kaydetti.</p>
      <p>Sayıştay Raporunda yer alan TMSF ile ilgili bulgulara da değinen  Oktay, "TMSF ile ilgili Sayıştay'ın 2017 Denetim Raporundaki bulgularının büyük  çoğunluğu TMSF ile Sayıştay'ın teknik görüş ayrılıklarından ve mevzuatın farklı  yorumlanmasından kaynaklanıyordu. 2017 Denetim Raporunda yer alan 18 bulgudan  11'inin yeni raporda bulunmaması, bu iki kurum arasındaki görüş ayrılığının büyük  ölçüde giderildiğini ve Kurumun işlem ve faaliyetlerinin şeffaflık ve hesap  verilebilirlik ilkelerine aykırı bir durumun olmadığını da göstermektedir." diye  konuştu.</p>
      <p>
        <b>"DEVLET ARŞİV AĞI PROJESİ"</b>
      </p>
      <p>Devlet Arşivleri Başkanlığının, Türk ve dünya tarihi açısından büyük  önemi olan arşivlere verilen değer doğrultusunda faaliyetlerini sürdürdüğünü  belirten Fuat Oktay, "Devlet Arşiv Ağı Projesi ile kamu kurum ve kuruluşları  tarafından üretilmiş belgelerin bir sistem içerisinde saklanacağı ve kontrollü  bir şekilde erişilebileceği Devlet Arşiv Veri Merkezi proje çalışmaları 2020'den  itibaren yürütülecektir. 2018'de kesin hesabı bulunmayan Başkanlığın 2019  başlangıç ödeneği 91 milyon 211 bin liradır. 2020'de ise Başkanlığa 101 milyon  632 bin lira ödenek tahsis edilmesi öngörülmüştür." dedi.</p>
      <p>Oktay, Milli Saraylar İdaresi Başkanlığınca, 2019'da Yıldız Şale  Köşkü, Kemaleddin Efendi Köşkü, <a href="http://www.gazetevatan.com/arama/?Keyword=Beykoz">Beykoz</a> Cam Billur Müzesi, <a href="http://www.gazetevatan.com/arama/?Keyword=Maslak">Maslak</a> Kasrı Mabeyn  Limonluk Köşkü, Kasr-ı Hümayun, Çadır Köşkü rölöve, restorasyon ve restitüsyon  projelerine devam edildiğini kaydetti.</p>
      <p>2020 yılı ve sonrası için de Topkapı Sarayı Seferli Koğuşu ve Hazine  Koğuşu, Beykoz Billur ve Cam Müzesi Açılışı, Yıldız Sarayı Hamidiye Silahhanesi,  Yıldız Sarayı Çukursaray, Yıldız Çini ve Porselen Fabrikası, <a href="http://www.gazetevatan.com/arama/?Keyword=Ankara">Ankara</a> Palas ile  Maslak Kasrı restorasyonları planlandığını aktaran Oktay, Milli Saraylar İdaresi  Başkanlığı'nın 2018 yıl sonu kesin hesap giderinin 22 milyon 600 bin lira  olduğunu söyledi. Oktay 2019 yılı başlangıç ödeneği 120 milyon 527 bin lira olan  söz konusu kuruma 2020 yılında 157 milyon 398 bin lira ödenek tahsisinin  öngörüldüğünü bildirdi.</p>
      <p>Cumhurbaşkanı Yardımcısı Oktay, 2020 yılı bütçesinin hayırlı olması  dileğinde de bulundu.</p>
    </article>
  </body>
</html>