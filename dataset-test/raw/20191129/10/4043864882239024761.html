<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233380/"/>
    <meta property="og:site_name" content="Українська правда"/>
    <meta property="article:published_time" content="2019-11-29T10:52:00+00:00"/>
    <meta property="og:title" content="&quot;Охоронця Яроша&quot; цькують у російській тюрмі через національність"/>
    <meta property="og:description" content="Українському політв’язню Олександру Шумкову, якого засудили у Росії до чотирьох років колонії загального режиму у справі “Правого сектору”, не надають належної медичної допомоги і ображають через його національність."/>
  </head>
  <body>
    <article>
      <h1>"Охоронця Яроша" цькують у російській тюрмі через національність</h1>
      <address>
        <time datetime="2019-11-29T10:52:00+00:00">29 Nov 2019, 10:52</time>
      </address>
      <p>Українському політв'язню Олександру Шумкову, якого засудили у Росії до чотирьох років колонії загального режиму у справі "Правого сектору", не надають належної медичної допомоги і ображають через його національність.</p>
      <p><b>Джерело:</b> <a href="https://www.facebook.com/denisovaombudsman/posts/3199207410151986">Facebook</a>-сторінка омбудсмена Людмили Денісової</p>
      <p><b>Дослівно:</b> "Нарешті отримала відповідь на моє звернення від "УФСИН России по Тверской области" стосовно незаконно засудженого Олександра Шумкова.</p>
      <p>За словами керівника служби виконання покарань в Тверській області РФ, наш громадянин за період незаконного ув’язнення отримував амбулаторну медичну допомогу. У тексті зазначено, що 27 серпня 2019 року його оглянув лікар-терапевт. За його призначенням, Шумков начебто отримав своєчасне лікування в повному обсязі.</p>
      <p>Відповідь аналогічного змісту написана і про лікування після закінчення ним голодування...</p>
      <p>Наш співвітчизник повідомив, що знову сталося два інциденти образливого та принизливого ставлення з боку працівників колонії через його національну приналежність".</p>
      <p><b>Деталі:</b> Крім того, у листі від "УФСИН" є інформація, що Шумков нібито не піддавався жорстокому поводженню, а фізичний та морально-психологічний тиск з боку співробітників пенітенціарної установи не здійснювався.</p>
      <p>Попри таку інформацію, Шумков скаржиться на періодичні головні болі та м'язові судоми.</p>
      <p>Днями Шумков зустрівся з консулом посольства України в РФ, де був присутній керівник медичної служби "УФСИН России по Тверской области".</p>
      <p>Він пояснив, що болі в українця виникають у результаті вегето-судинної дистонії, що є наслідком емоційного та нервового перенапруження і довготривалого перебування у стресовій ситуації.</p>
      <p>При цьому Денісова зазначає, що показань щодо проведення спеціалізованих обстежень судин головного мозку немає.</p>
      <p>Шумкову мають провести медичне обстеження судин головного мозку з використанням МРТ за власний кошт.</p>
      <p><b>Що передувало:</b> 7 листопада уповноважена Верховної Ради з прав людини Людмила Денісова повідомила про <a href="https://www.pravda.com.ua/news/2019/11/7/7231274/">погіршення стану здоров'я</a> незаконно засудженого українця Олександра Шумкова, якого утримують в Росії.</p>
      <p>
        <b>Передісторія:</b>
      </p>
      <ul>
        <li>Колишній охоронець Дмитра Яроша<a href="https://www.pravda.com.ua/news/2017/09/29/7156765/"> Олександр Шумков зник </a>у вересні 2017 року.</li>
        <li>Пізніше стало відомо, що він <a href="https://www.pravda.com.ua/news/2017/09/29/7156765/">перебуває в російському СІЗО</a>, а перетнув кордон з РФ 23 серпня 2017 року.</li>
        <li>За даними джерел "Української правди" в прикордонній службі, 23 серпня Шумков нібито на авто законно перетнув українсько-російський кордон.</li>
        <li>Мати та друзі українця не вірять у те, що він добровільно міг поїхати до Росії, оскільки був активним учасником правого руху в Україні.</li>
        <li>4 грудня 2018 року у Севському суді Брянської області РФ <a href="https://www.pravda.com.ua/news/2018/12/4/7200227/">Шумкова</a> засудили до 4 років загального режиму за участь в "екстремістській організації" (якою в РФ визнано "Правий сектор").</li>
        <li>20 вересня 2019 року тітка політв’язня Людмила Шумкова <a href="https://www.pravda.com.ua/news/2019/09/20/7226899/">розповіла</a>, що племінник залучався українськими спецслужбами до спецоперацій. Під час однієї з них він і був викрадений.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/29/7233379/"/>
        <a href="https://www.eurointegration.com.ua/news/2019/11/29/7103629/"/>
        <a href="https://www.pravda.com.ua/news/2019/11/29/7233359/"/>
      </related>
    </article>
  </body>
</html>