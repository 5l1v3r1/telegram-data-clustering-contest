<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2827913-sud-zalisiv-pasinskogo-pid-vartou-do-29-sicna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T10:43:00+00:00"/>
    <meta property="og:title" content="Суд залишив Пашинського під вартою до 29 січня"/>
    <meta property="og:description" content="Печерський районний суд Києва продовжив запобіжний захід колишньому народному депутату Сергію Пашинському у вигляді тримання під вартою до 29 січня."/>
  </head>
  <body>
    <article>
      <h1>Суд залишив Пашинського під вартою до 29 січня</h1>
      <h2>Печерський районний суд Києва продовжив запобіжний захід колишньому народному депутату Сергію Пашинському у вигляді тримання під вартою до 29 січня.</h2>
      <address>
        <time datetime="2019-11-29T10:43:00+00:00">29 Nov 2019, 10:43</time>
      </address>
      <p>Про це оголосив суддя, повідомляє кореспондент Укрінформу.</p>
      <p>Під час засідання суду Пашинський сидів поруч зі своїм адвокатом Андрієм Федуром.</p>
      <p>Сторона обвинувачення просила продовжити запобіжний захід Пашинському.</p>
      <p>Сам Федур на засіданні наполягав, що підозра, яку склав і підписав слідчий ДБР Пашинському, сфальсифікована.</p>
      <p>Адвокат підкреслив, що немає жодних правових підстав для продовження Пашинському запобіжного заходу у вигляді тримання під вартою безальтернативно.</p>
      <p>“Пашинський ніколи як підозрюваний не порушував покладених на нього обов'язків, передбачених статтею 42 КПК”, - заявив Федур.</p>
      <p>Кілька посадовців висловили бажання взяти Пашинського на поруки, серед яких - ексміністр молоді та спорту Дмитро Булатов, чинні народні депутати Вікторія Сюмар і Микола Величкович, екснардеп Олена Масоріна та інші.</p>
      <p>Сам Пашинський висловив переконання, що це “фейкова кримінальна справа”, і попросив суд відхилити клопотання прокурорів.</p>
      <p>“Вона (справа - ред.) розсиплеться. Я не винуватий у скоєнні злочину, і я це доведу в українських судах, а якщо не вийде — значить, в інших”, - зазначив Пашинський.</p>
      <p>Суд, у свою чергу, продовжив строк тримання під вартою Пашинському до 29 січня, відмовившись віддати Пашинського на поруки.</p>
      <p>Захисники Пашинського заявили, що оскаржуватимуть цю ухвалу Печерського суду.</p>
      <p>Як повідомлялося, слідчі ДБР 4 жовтня 2019 року оголосили підозру колишньому народному депутату Сергію Пашинському через стрілянину, вчинену 31 грудня 2016 року.</p>
      <p>Досудовим розслідуванням встановлено, що тоді на території Київської області відбувся словесний конфлікт між Пашинським та громадянином. Під час нього Пашинський дістав власну зареєстровану вогнепальну зброю (пістолет марки Glock-19) та вистрілив чоловіку в ліву ногу.</p>
      <p>Судово-медична експертиза визнала вогнепальне поранення та осколковий перелом стегнової кістки лівої ноги тяжкими тілесними ушкодженнями.</p>
      <p>7 жовтня Печерський райсуд заарештував Пашинського до 4 грудня.</p>
      <p>18 жовтня Київський апеляційний суд залишив у силі рішення Печерського райсуду Києва про арешт Пашинського.</p>
    </article>
  </body>
</html>