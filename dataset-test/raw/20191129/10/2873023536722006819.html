<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/ekpaideysi/221006_olotahos-san-kolegia-ta-dimosia-panepistimia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T10:45:05+00:00"/>
    <meta property="og:title" content="Ολοταχώς... σαν κολέγια τα δημόσια Πανεπιστήμια"/>
    <meta property="og:description" content="Το σχέδιο της ταχείας ιδιωτικοποίησης των ΑΕΙ της χώρας παρουσίασε η υπουργός Παιδείας, χθες, στο υπουργικό συμβούλιο. Με βασικό εργαλείο την «εξάρτηση» της χρηματοδότησης των ελληνικών πανεπιστημίων από την αξιολόγησή τους, η κ. Κεραμέως εξήγησε πώς με αυτόν τον τρόπο τα Ιδρύματα θα αυτονομηθούν και θα αναβαθμιστούν."/>
  </head>
  <body>
    <article>
      <h1>Ολοταχώς... σαν κολέγια τα δημόσια Πανεπιστήμια</h1>
      <address><time datetime="2019-11-29T10:45:05+00:00">29 Nov 2019, 10:45</time> by <a rel="author">Αννα Ανδριτσάκη</a></address>
      <p>Το σχέδιο της ταχείας ιδιωτικοποίησης των ΑΕΙ της χώρας παρουσίασε η υπουργός Παιδείας, χθες, στο υπουργικό συμβούλιο. Με βασικό εργαλείο την «εξάρτηση» της χρηματοδότησης των ελληνικών πανεπιστημίων από την αξιολόγησή τους, η κ. Κεραμέως εξήγησε πώς με αυτόν τον τρόπο τα Ιδρύματα θα αυτονομηθούν και θα αναβαθμιστούν.</p>
      <p>Οπως ανέφερε, προς ικανοποίηση προφανώς του πρωθυπουργού και των υπόλοιπων μελών του υπουργικού συμβουλίου, με το υπό επεξεργασία σχετικό σχέδιο νόμου, «για πρώτη φορά προβλέπεται συγκεκριμένο ποσοστό της χρηματοδότησης να εξαρτάται από την αξιολόγηση», για πρώτη φορά προβλέπονται θεματικές και συγκριτικές αξιολογήσεις των Ιδρυμάτων σε κρίσιμα πεδία, π.χ., εξωστρέφεια, πρόσβαση των ατόμων με αναπηρία, ηλεκτρονική μάθηση, κι επίσης για πρώτη φορά πιστοποίηση προγραμμάτων σπουδών πριν από την έναρξη λειτουργίας, εξέταση αν πληρούνται ποιοτικές προϋποθέσεις για να οργανώνουν προγράμματα σπουδών <b>α’, β’ </b>και<b> γ’ </b>κύκλου, αυτοτελής αξιολόγηση των ερευνητικών κέντρων των ΑΕΙ κ.ά.</p>
      <p>Μόνη προφανής αλήθεια, η πρωτιά στη λήψη των μέτρων. Τα υπόλοιπα αποτελούν απλώς αποπροσανατολιστική διατύπωση αφενός των πρωτοβουλιών της κυβέρνησης ώστε να απαλλαγεί από βασικές υποχρεώσεις, όπως τη χρηματοδότηση και στήριξη των ΑΕΙ, και αφετέρου των κινδύνων στους οποίους εκθέτει τα Ιδρύματα και εν γένει την ανώτατη δημόσια εκπαίδευση.</p>
      <p>Επί χρόνια υποχρηματοδοτούμενα, απαξιωμένα και υπονομευόμενα (κυρίως από τη Ν.Δ.) και χωρίς στρατηγικά σχέδια ανάκαμψης, τα Ιδρύματα μέσα σε μια μέρα δέχτηκαν μια κλοτσιά από την κυβέρνηση και θα βγουν στον δρόμο για την ελεύθερη αγορά. Πράγματι, για πρώτη φορά και τόσο γρήγορα κινδυνεύουν να πάθουν τέτοια «εξάρτηση». Οι καλύτεροι και καλύτερα ελεγχόμενοι πελάτες της αγοράς της εκπαίδευσης, της έρευνας, του γενικού εμπορίου κ.ο.κ. Η επιτομή του νεοφιλελευθερισμού.</p>
      <p>Σύμφωνα, λοιπόν, με το υπουργείο Παιδείας, στο σχέδιο νόμου που από καιρό έχει εξαγγελθεί, η ΑΔΙΠ (Αρχή Διασφάλισης της Ποιότητας), εξελίσσεται σε απόλυτο ελεγκτικό όργανο. Τυπικά αντικαθίσταται από την Εθνική Αρχή Ανώτατης Εκπαίδευσης (ΕΘΑΑΕ), ουσιαστικά αναβαθμίζεται διά της καταργήσεώς της.</p>
      <p>Περασμένα-ξεχασμένα τα όσα με μανία έλεγε, μέχρι πριν από λίγους μήνες, η αντιπολιτευόμενη Ν.Δ. για την εξαιρετικού επιπέδου ΑΔΙΠ που δεν χρειαζόταν αναβάθμιση – όπως επιχειρούσε η κυβέρνηση ΣΥΡΙΖΑ. Η νέα Αρχή θα αναλάβει <b>α) </b>αξιολόγηση των Πανεπιστημίων (σ.σ. την είχε), σύνδεση με τη χρηματοδότηση και στρατηγικό σχεδιασμό, <b>β) </b>διεύρυνση των αρμοδιοτήτων πιστοποίησης, <b>γ) </b>προσωπική και λειτουργική ανεξαρτησία των μελών της.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/ekpaideysi/209777_shedia-idiotikopoiisis-ton-aei"/>
        <a href="https://www.efsyn.gr/ellada/ekpaideysi/204779_kleinoyn-oi-portes-ton-panepistimion"/>
        <a href="https://www.efsyn.gr/ellada/ekpaideysi/218095_keramida-se-38-tmimata-aei"/>
        <a href="https://www.efsyn.gr/ellada/ekpaideysi/216859_eyhologio-dialogoy-metaxy-fili-kerameos"/>
        <a href="https://www.efsyn.gr/ellada/ekpaideysi/215616_nees-foyrtoynes-stin-paideia"/>
        <a href="https://www.efsyn.gr/ellada/ekpaideysi/212787_nai-kai-ohi-apo-toys-prytaneis"/>
      </related>
    </article>
  </body>
</html>