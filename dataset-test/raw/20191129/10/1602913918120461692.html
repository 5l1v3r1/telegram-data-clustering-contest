<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/avantul-cursului-de-schimb-s-a-mai-temperat-dupa-galopul-din-ultimele-zile-dar-ramane-peste-4-77-lei-euro-18628495"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T10:14:00+00:00"/>
    <meta property="og:title" content="Avântul cursului de schimb s-a mai temperat după galopul din ultimele zile, dar rămâne peste 4,77 lei/euro"/>
    <meta property="og:description" content="Cursul de schimb leu/euro a rămas sub vârful istoric stabilit săptămâna trecută în raport cu euro, leul fiind cotat ieri de BNR la 4,7788 lei/euro, în scădere faţă de nivelul de 4,7792 lei pentru un euro din şedinţa de miercuri. "/>
  </head>
  <body>
    <article>
      <h1>Avântul cursului de schimb s-a mai temperat după galopul din ultimele zile, dar rămâne peste 4,77 lei/euro</h1>
      <address>
        <time datetime="2019-11-29T10:14:00+00:00">29 Nov 2019, 10:14</time>
      </address>
      <p>Cursul de schimb leu/euro a rămas sub vârful istoric stabilit săptămâna trecută în raport cu euro, leul fiind cotat ieri de BNR la 4,7788 lei/euro, în scădere faţă de nivelul de 4,7792 lei pentru un euro din şedinţa de miercuri. </p>
      <p>Precedentul maxim istoric, de 4,7808 lei/euro, a fost atins joia trecută, în 21 noiembrie. Pe piaţa valutară euro a fost cotat cu 4,8 lei miercuri după-amiază şi în dimineaţa zilei de joi. În ultimele săptămâni, leul şi-a accentuat tendinţa de depreciere care a început să se contureze mai vizibil în septembrie în raport cu moneda unică europeană, cursul atingând maxim istoric după maxim istoric. Faţă de finalul lui 2018 creşterea cursului leu/euro este de circa 2,5%.</p>
      <p>Analiştii CFA anticipează deprecierea monedei naţionale în 12 luni, cursul urmând să urce la 4,85 lei/euro.</p>
      <p>Astfel, valoarea medie a anticipaţiilor CFA pentru orizontul de 6 luni este de 4,7992 lei/euro, în timp ce pentru orizontul de 12 luni valoarea medie a cursului anticipat este de 4,8597 lei/euro după cum a declarat ieri Adrian Codîrlaşu, preşedintele CFA. De asemenea, analiştii financiari estimează o rată anticipată a inflaţiei pentru orizontul de 12 luni de 3,6%.</p>
      <p>„România are cea mai mare inflaţie din UE, cel mai mare deficit de cont curent şi cel mai mare deficit bugetar,  din cauza politicilor fiscale prociclice. Cele două deficite reprezintă o vulnerabilitate pentru că trebuie finanţate. Pe lângă riscurile interne, există şi riscuri externe, precum războiul comercial sau hard Brexit“, a declarat ieri preşedintele CFA la o conferinţă organizată de Finmedia.</p>
    </article>
  </body>
</html>