<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/kepno-w-szpitalu-zmarl-noworodek-sprawe-bada-prokuratura/kznlv2f"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T10:22:34+00:00"/>
    <meta property="og:title" content="W szpitalu w Kępnie zmarł noworodek, sprawę bada prokuratura"/>
    <meta property="og:description" content="Do śmierci noworodka doszło w czwartek tuż po porodzie. 32-latka rodziła dziecko w 37. tygodniu ciąży. To już drugi zgon noworodka w szpitalu w wielkopolskim Kępnie w listopadzie."/>
  </head>
  <body>
    <article>
      <h1>W szpitalu w Kępnie zmarł noworodek, sprawę bada prokuratura</h1>
      <h2>Do śmierci noworodka doszło w czwartek tuż po porodzie. 32-latka rodziła dziecko w 37. tygodniu ciąży. To już drugi zgon noworodka w szpitalu w wielkopolskim Kępnie w listopadzie.</h2>
      <address><time datetime="2019-11-29T10:22:34+00:00">29 Nov 2019, 10:22</time> by <a rel="author">PAP</a></address>
      <p>Czynności, mające wyjaśnić okoliczności śmierci noworodka, prowadzi Prokuratura Rejonowa w Kępnie.</p>
      <p>Dyrektor szpitala w Kępnie Beata Andrzejewska w oświadczeniu napisała: "W dniu 28 listopada miał miejsce zgon noworodka. Sprawę wyjaśnia prokuratur. Rodzinie zapewniono pomoc psychologiczną".</p>
      <p>Rzecznik prasowy <a href="https://wiadomosci.onet.pl/kraj/prokuratura-artur-zawisza-spowodowal-wypadek-drogowy-jest-opinia-bieglego/3tm16sn">Prokuratury Okręgowej</a> w Ostrowie Wlkp. Maciej Meler poinformował, że w takich przypadkach sprawami dzieci "z naszego regionu" zajmuje się Prokuratura Regionalna w Łodzi, jako jednostka wyższego rzędu i tam trafiają dokumenty.</p>
      <p>- Potwierdzam, że na razie prokuratura w Kępnie prowadzi działania w tej sprawie; podejmowane są czynności niezbędne, polegające na zabezpieczeniu dokumentacji i ustaleniu świadków. Jeszcze nie wiadomo, komu zostanie zlecona sekcja zwłok dziecka – oświadczył.</p>
      <p>32-letnia mieszkanka powiatu kępińskiego rodziła w 37. tygodniu ciąży i miało to być jej piąte dziecko. Ze względu na słaby puls noworodka podjęto decyzję o cesarskim cięciu. Tuż po porodzie wezwano do szpitala karetkę, żeby przewieźć dziecko na oddział neonatologiczny szpitala w Ostrowie Wielkopolskim.</p>
      <h3>To już druga śmierć noworodka w tym szpitalu</h3>
      <p>Wcześniej 6 listopada też <a href="https://kobieta.onet.pl/zdrowie/smierc-noworodka-rodzice-oskarzaja-personel-szpitala/0dn14by">doszło do śmierci noworodka</a> po porodzie w kępińskim szpitalu. Tego dnia na oddział ginekologiczno-położniczy została przyjęta ciężarna pacjentka w 33. tygodniu ciąży. Lekarze podjęli decyzję o przeprowadzeniu cesarskiego cięcia.</p>
      <p>Po operacji kobiety jej dziecko natychmiast przewieziono do szpitala w Ostrowie Wlkp. na oddział neonatologiczny z podejrzeniem urazu główki. Tam po kilku godzinach dziecko zmarło.</p>
      <p>- W trybie pilnym rozwiązano ciążę. Zgodnie z obowiązującymi procedurami z powodu złego stanu zdrowia noworodek został przekazany na oddział neonatologiczny o wyższym stopniu referencyjności, gdzie zmarł. Sprawę obecnie wyjaśnia prokuratura. Rodzicom przekazujemy szczere wyrazy współczucia i żalu - powiedziała wówczas Beata Andrzejewska, dyrektor szpitala w Kępnie.</p>
      <p>W piątek dyrektor szpitala w Kępnie odmówiła udzielenia odpowiedzi na pytanie, czy porody przyjmował ten sam zespół lekarski.</p>
      <p>
        <a href="http://onet.tv/i/news/uwaga-tvn-6-letni-tymek-polknal-granulki-do-udrazniania-rur-chlopcu-mozna-pomoc/3hvgvj">Uwaga! TVN: 6-letni Tymek połknął granulki do udrażniania rur. Chłopcu można pomóc</a>
      </p>
      <p>(pp)</p>
    </article>
  </body>
</html>