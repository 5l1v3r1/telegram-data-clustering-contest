<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/alkohol-je-mocnejsi-od-plesni-254237"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T10:38:00+00:00"/>
    <meta property="og:title" content="Alkohol je močnejši od plesni"/>
    <meta property="og:description" content="Pozimi se ob visoki stopnji zračne vlažnosti in redkejšem zračenju v domovih pogosto pojavi plesen. Največkrat v kopalnici, a tudi drugi bivalni prostori pred njo niso varni. Obloge, ki jih na po..."/>
  </head>
  <body>
    <article>
      <h1>Alkohol je močnejši od plesni</h1>
      <h2>Pozimi se v domovih rada pojavi plesen, ki ni le neprijetna na pogled, temveč tudi škoduje zdravju.</h2>
      <address><time datetime="2019-11-29T10:38:00+00:00">29 Nov 2019, 10:38</time> by <a rel="author">M. F.</a></address>
      <p>Pozimi se ob visoki stopnji zračne vlažnosti in redkejšem zračenju v domovih pogosto pojavi plesen. Največkrat v kopalnici, a tudi drugi bivalni prostori pred njo niso varni. Obloge, ki jih na površinah pustijo plesnive spore, niso le neprijetne na pogled, temveč škodujejo tudi zdravju, saj lahko izzovejo alergije ali druge težave z dihali.</p>
      <h3>Znaki alergije</h3>
      <p>Alergija na plesen se najpogosteje kaže z izcedkom iz nosa, s kašljem in srbečim grlom. Plesnive obloge je v zimskih dneh najbolje preprečiti z naslednjimi koraki:</p>
      <ul>
        <li>Pazite, da zračna vlažnost ne bo presegla 50 odstotkov.</li>
        <li>Poskrbite za redno zračenje vseh prostorov doma.</li>
        <li>Po prhanju ali kopanju v kopalnici do suhega obrišite vse površine.</li>
        <li>Izogibajte se velikim temperaturnim nihanjem v prostoru.</li>
      </ul>
      <h3>Kako čistiti plesen</h3>
      <p>Na tržišču je veliko pripravkov, ki so namenjeni odstranjevanju plesni. Najpogosteje jim je dodano belilo, ki lahko draži kožo ter dihala, zato se je primerneje zateči k naravnemu čistilu iz alkohola.<br/><br/><b>Sestavine</b><br/>70-odstotni alkohol, voda, po želji lahko izbrano eterično olje. Najprimernejša so olji mete in evkaliptusa, ki prostor prijetno odišavita, ter eterično olje čajevca, ki pomori plesnive spore.<br/><br/><b>Priprava in uporaba</b><br/>120 mililitrom vode dodajte 60 mililitrov alkohola in čajno žličko izbranega olja. Mešanico nalijte v plastenko z razpršilom, dobro pretresite in poškropite površine, na katerih je plesen. Počakajte, da se čistilo na njih posuši, prostor pa nato dobro prezračite.</p>
    </article>
  </body>
</html>