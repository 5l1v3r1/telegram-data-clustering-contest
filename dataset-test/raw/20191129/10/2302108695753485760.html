<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/document-iohannis-a-decorat-o-pe-daniela-visoianu-controversata-consiliera-de-la-ministerul-educatiei-ea-are-contracte-in-derulare-cu-ministerul-si-cumpanasu-legaturile-cu-baietii-destepti-din-ener.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T10:11:41+00:00"/>
    <meta property="og:title" content="DOCUMENT Iohannis a decorat-o pe Daniela Vișoianu, controversata consilieră de la Ministerul Educației. Ea are contracte în derulare cu ministerul și Cumpănașu. Legăturile cu băieții deștepți din energie"/>
    <meta property="og:description" content="Președintele Klaus Iohannis i-a acordat vineri Danielei Vișoianu ordinul Național pentru Merit în grad de Cavaler, în cadrul unei ceremonii oficiale"/>
  </head>
  <body>
    <article>
      <h1> DOCUMENT Iohannis a decorat-o pe Daniela Vișoianu, controversata consilieră de la Ministerul Educației. Ea are contracte în derulare cu ministerul și Cumpănașu. Legăturile cu băieții deștepți din energie </h1>
      <address><time datetime="2019-11-29T10:11:41+00:00">29 Nov 2019, 10:11</time> by <a rel="author">Raluca Pantazi</a></address>
      <p>
        <b>Președintele Klaus Iohannis i-a acordat vineri Danielei Vișoianu ordinul Național pentru Merit în grad de Cavaler, în cadrul unei ceremonii oficiale organizate la Cotroceni. Distincția i-a fost decernată la 4 zile după ce Vișoianu a anunțat că a făcut alegerea “modestă” de a accepta să fie consilierul ministrului Educației Monica Anisie, și după ce Edupedu.ro a dezvăluit în exclusivitate că Ministerul Educației derulează în prezent un proiect pe fonduri europene cu una dintre asociațiile conduse de Vișoianu și cu un ONG condus de Cumpănașu, precum și legăturile sale cu băieții deștepți din energie.</b>
      </p>
      <p>În cadrul evenimentului de astăzi de la Cotroceni, președintele a decorat mai multe personalități din domeniile educație și medicină, cu prilejul zilei de 1 Decembrie, <b>printre care rectorii Sorin Cîmpeanu, Remus Pricopie, Marilen Pirtea, Mircea Dumitru</b>. “Marcăm, astfel, în fața națiunii, <b>reperele identității noastre</b>”, a declarat Iohannis.</p>
      <p>Ceremonia a avut loc la o zi după ce decretele au fost publicate în Monitorul Oficial:</p>
      <figure>
        <img src="https://cdn.g4media.ro/wp-content/uploads/2019/11/Ordin-Monitorul-Oficial.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Ordin-Monitorul-Oficial.jpg"/>
      </figure>
      <p>După ce a înmânat distincțiile, președintele a afirmat că “avem aici, alături de noi, reprezentanți ai acestei generații implicate, proactive și creative a <b>societății civile din educație</b>. În grupurile de lucru ale proiectului ‘România educată‘ ne-ați împărtășit din experiența dumneavoastră și ați ajutat la construirea unei viziuni incluzive despre cum ar trebui să arate un sistem de învățământ de calitate“.</p>
      <p>Daniela Vișoianu a condus numeroase dintre evenimentele celui mai important proiect prezidențial asumat de Klaus Iohannis: ‘România educată‘, a lansat acum un an raportul prezidențial, iar acum o lună a deschis evenimentul de lansare a programului candidatului Klaus Iohannis la alegerile prezidențiale, eveniment organizat de PNL.</p>
      <p>
        <b>DOCUMENT Contractul pe fonduri europene încheiat acum 1 an cu Ministerul Educației de Asociația condusă de consiliera de acum a ministrului Anisie</b>
      </p>
      <p>Daniela Vișoianu este vicepreședintele Asociației C4C Communication for Community, potrivit declarației sale de interese. Asociația C4C Communication for Community, în care soțul său are rol de expert, a încheiat anul trecut un contract cu Ministerul Educației și ONG-ul lui Cumpănașu, pentru implementarea proiectului pe fonduri europene “Noi perspective în educație“, potrivit documentelor obținute în exclusivitate de Edupedu.ro.</p>
      <p>La contractul obținut de Edupedu.ro și prezentat mai jos, actul adițional a fost semnate în iulie anul acesta. Pentru ce este plătit ONG-ul lui Vișoianu: pentru activități de formare a personalului și promovare a proiectului, conform documentelor obținute de Edupedu.ro.</p>
      <ul>
        <li>
          <h4>
            <a href="https://www.edupedu.ro/iohannis-a-decorat-o-pe-daniela-visoianu-controversata-consiliera-de-la-ministerul-educatiei-ea-are-contracte-in-derulare-cu-ministerul-si-cumpanasu-legaturile-cu-baietii-destepti-din-energie/">Vezi documentele si citeste articolul integral pe Edupedu.ro</a>
          </h4>
        </li>
      </ul>
    </article>
  </body>
</html>