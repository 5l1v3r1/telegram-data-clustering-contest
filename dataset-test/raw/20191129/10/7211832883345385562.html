<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607810"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-29T10:42:00+00:00"/>
    <meta property="og:title" content="ทรัมป์ทำเซอร์ไพรส์เยือนอัฟกานิสถาน เผยตอลีบานต้องการเจรจา"/>
    <meta property="og:description" content="ปธน.ทรัมป์ สร้างเซอร์ไพรส์เยี่ยมทหารสหรัฐในอัฟกานิสถาน พร้อมเผยว่ากลุ่มตอลีบานต้องการเปิดการเจรจาอีกครั้ง"/>
  </head>
  <body>
    <article>
      <h1>ทรัมป์ทำเซอร์ไพรส์เยือนอัฟกานิสถาน เผยตอลีบานต้องการเจรจา</h1>
      <address><time datetime="2019-11-29T10:42:00+00:00">29 Nov 2019, 10:42</time> by <a rel="author">PostToday</a></address>
      <p>ปธน.ทรัมป์ สร้างเซอร์ไพรส์เยี่ยมทหารสหรัฐในอัฟกานิสถาน พร้อมเผยว่ากลุ่มตอลีบานต้องการเปิดการเจรจาอีกครั้ง</p>
      <p>ช่วงคืนของวานนี้ (28 พ.ย.) ตามเวลาท้องถิ่นในกรุงคาบูล ประธานาธิบดีโดนัลด์ ทรัมป์ ซึ่งอยู่ระหว่างการพักผ่อนช่วงวันหยุดยาวในเทศกาลขอบคุณพระเจ้า ได้เดินทางโดยเครื่องบินแอร์ฟอร์ซวัน จากรัฐฟลอริด้ามายังฐานทัพสหรัฐ Bagram Air Field ในอัฟกานิสถาน เพื่อเยี่ยมให้กำลังใจเหล่าทหารสหรัฐที่ปฏิบัติหน้าที่ในอัฟกานิสถานช่วงวันหยุดเทศกาลขอบคุณพระเจ้า</p>
      <p>การมาเยือนครั้งนี้ถือเป็นการเยือนอัฟกานิสถานครั้งแรกของประธานาธิบดีทรัมป์ตั้งแต่เข้ารับตำแหน่ง โดยผู้นำสหรัฐใช้เวลาอยู่ราว 3 ชั่วโมง</p>
      <figure>
        <img src="https://www.posttoday.com/media/content/2019/11/29/12563E5F3C984D1AAA41874837D45C20.jpg"/>
      </figure>
      <p>ประธานาธิบดีทรัมป์ได้ทักทายทหารสหรัฐที่ปฏิบัติหน้าที่ในต่างแดน พร้อมเสิร์ฟไก่งวงแก่เหล่าทหาร</p>
      <p>นอกจากการเยี่ยมให้กำลังใจแล้ว ประธานาธิบดีทรัมป์ยังได้เผยอีกว่า ทางกลุ่มตอลีบาน ได้ยื่นข้อเสนอเปิดการเจรจาสองฝ่ายอีกครั้ง หลังจากที่สหรัฐและตอลีบานยุติการเจรจาไปเมื่อเดือนกันยายนที่ผ่านมา จากการที่ทางกลุ่มได้ก่อเหตุโจมตีด้วยคาร์บอมบ์ในกรุงคาบูล ส่งผลให้มีผู้บาดเจ็บไป 12 หนึ่งในนั้นคือทหารสหรัฐ</p>
      <figure>
        <img src="https://www.posttoday.com/media/content/2019/11/29/FA32F103358F4B81B65A7CA50ECB08F1.jpg"/>
      </figure>
      <p>อย่างไรก็ตาม แม้จะมีบางฝ่ายมองว่าความเคลื่อนไหวของทรัมป์ครั้งนี้ เป็นหนึ่งในกลยุทธ์หาเสียง แต่ความหวังที่จะรื้อฟื้นการเจรจาสันติภาพระหว่างสองฝ่ายเริ่มมีความชัดเจนมากขึ้น หลังจากที่ทั้งสองแลกเปลี่ยนกันปล่อยตัวประกัน โดยทางอัฟกานิสถานปล่อยแกนนำกลุ่ม 3 ราย ขณะที่ตอลีบานได้ปล่อยสองตัวประกันชาวสหรัฐ</p>
    </article>
  </body>
</html>