<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/turbina-zanetila-tovornjak"/>
    <meta property="og:site_name" content="Primorske novice"/>
    <meta property="article:published_time" content="2019-11-29T10:25:52+00:00"/>
    <meta property="og:title" content="Turbina zanetila tovornjak"/>
    <meta property="og:description" content="Primorska avtocesta proti Postojni je bila včeraj na razcepu Gabrk slabo uro zaprta zaradi goreče kabine bolgarskega tovornjaka. Voznik je poskušal požar sam pogasiti in se je pri tem opekel. Gasilci so pred plameni rešili prikolico in iztočili približno tisoč litrov goriva."/>
  </head>
  <body>
    <article>
      <h1>Turbina zanetila tovornjak</h1>
      <address><time datetime="2019-11-29T10:25:52+00:00">29 Nov 2019, 10:25</time> by <a rel="author">Danijel Cek</a></address>
      <p>
        <b>Primorska avtocesta proti Postojni je bila včeraj na razcepu Gabrk slabo uro zaprta zaradi goreče kabine bolgarskega tovornjaka. Voznik je poskušal požar sam pogasiti in se je pri tem opekel. Gasilci so pred plameni rešili prikolico in iztočili približno tisoč litrov goriva.</b>
      </p>
      <figure>
        <img src="https://static.primorske.si/foto/highres/kronika/721702_275-kamjon1-1.jpg"/>
        <figcaption>Plameni so povsem uničili kabino tovornjaka. Bolgarski voznik je prevažal prah za zobno pasto.  Foto: ZGRS Sežana</figcaption>
      </figure>
      <p><b>DIVAČA</b> &gt; Včeraj zjutraj so pristaniški delavci v tovornjak 41-letnega državljana Bolgarije v koprskem pristanišču naložili približno 26 ton posebne snovi za izdelavo zobne paste, s katero se je Bolgar odpravil na avtocesto proti Ljubljani. Pripeljal je le do razcepa Gabrk, kjer se je malo pred deseto uro dopoldne pod kabino tovornjaka nenadoma močno pokadilo in v naslednjem hipu zagorelo.</p>
      <p>Voznik je takoj ustavil na odstavnem pasu, pograbil gasilni aparat in začel gasiti plamene, vendar mu to ni uspelo. Ogenj je bil namreč tako močan, da je bil proti njemu nemočen in se je pri gašenju močno opekel. Na kraj so prvi prihiteli policisti, ki so pretresenemu vozniku povili opekline, za njimi pa sežanski poklicni gasilci, ki so se takoj lotili gašenja.</p>
      <p>Ko so gasilci prišli do vozila, je bila v plamenih celotna kabina, ogenj pa je švigal že v prikolico in zajel prvi del tovora. K sreči je prah za izdelovanje zobne paste negorljiv, sicer bi se lahko požar še močneje razplamtel. So pa plameni poleg kabine popolnoma uničili podvozje tovornjaka, zaradi vročine se je zgornji del rezervoarjev kar stalil. V njih pa je bilo še približno tisoč litrov goriva.</p>
      <p>Ko so pogasili požar, so gasilci iz rezervoarjev tovornjaka prečrpali gorivo ter skupaj z delavci Darsa sprali in očistili avtocesto.</p>
      <p>Po podatkih policije je zagorelo zaradi eksplozije turbine sicer novejšega tovornjaka. Požar je gasilo šest sežanskih poklicnih gasilcev in šest gasilcev senožejskega društva. Voznika tovornjaka so zaradi opeklin odpeljali v izolsko bolnišnico. Ob pol enajstih so policisti in Darsovci spustili promet po prehitevalnem pasu, nato pa je bil promet še nekaj časa oviran.</p>
      <figure>
        <img src="https://static.primorske.si/foto/highres/kronika/721702_275-kamjon3-1.jpg"/>
        <figcaption>Ko so prišli gasilci, je bila kabina že vsa v plamenih. Foto: ZGRS Sežana</figcaption>
      </figure>
    </article>
  </body>
</html>