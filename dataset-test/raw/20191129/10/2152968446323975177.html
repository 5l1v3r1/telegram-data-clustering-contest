<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/29/bsp-obvini-vlastta-podhodyt-kym-zdraveopazvaneto-e-neefektiven.431263"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T10:50:00+00:00"/>
    <meta property="og:title" content="БСП обвини властта: Подходът към здравеопазването е неефективен"/>
    <meta property="og:description" content="НС не прие искането им за изслушване на министър Ананиев | Dnes.bg"/>
  </head>
  <body>
    <article>
      <h1>БСП обвини властта: Подходът към здравеопазването е неефективен</h1>
      <h2>НС не прие искането им за изслушване на министър Ананиев</h2>
      <address><time datetime="2019-11-29T10:50:00+00:00">29 Nov 2019, 10:50</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>БСП обвини властта, че подходът й към здравеопазването е неефективен.</p>
      <p>Основание за това на левицата даде оценката от Брюксел, че системата ни е в лошо състояние, пожарът в "Пирогов", при който загинаха двама пациенти, а десетки бяха обгазени, както и спирането на спешния прием в педиатричната болница в София.</p>
      <p>Драгомир Стойнев от БСП настоя, че когато стане толкова тежък инцидент, като този в "Пирогов" и се спира прием на деца по спешност здравният министър Кирил Ананиев трябва да дойде в парламента и да отговори на въпросите на опозицията.</p>
      <p>Той отсече, че е имало принципна договорка между всички парламенти групи за изслушване на министъра, а левицата е внесла и предложение за това.</p>
      <p>"Българските граждани са неспокойни, те се притесняват и това е трибуната, от която те трябва да чуят от министъра на здравеопазването какво става“, допълни съпартиецът му Георги Свиленски.</p>
      <p>Въпреки призивите обаче при гласуването депутатите от ГЕРБ се въздържаха и така искането на социалистите Ананиев да бъде изслушан не беше прието.</p>
      <p>От сряда специализираната болница по детски болести "Проф. Иван Митев" спря спешния прием на пациенти заради липса на достатъчно специалисти, които да поддържат графика на интензивното ѝ отделение.</p>
      <p>През това време три други болници ще поемат спешните детски случаи - "Пирогов", Националната кардиологична болница и "Александровска", като от МЗ увериха, че е създадена нужната организация "нито едно дете да не остане без необходимата помощ".</p>
      <p>Същевременно ведомството ще работи и за възстановяване нормалния режим на работа на Педиатрията.<br/> </p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/28/pushene-losha-hrana-bylgarite-vse-oshte-ne-se-grijat-dobre-za-zdraveto-si.431186"/>
        <a href="https://www.dnes.bg/sofia/2019/11/27/speshni-sluchai-s-deca-v-sofiia-shte-se-priemat-samo-v-3-bolnici.431064"/>
        <a href="https://www.dnes.bg/obshtestvo/2019/11/27/spriaha-priema-na-deca-v-intenzivno-otdelenie-niama-anesteziolozi.431053"/>
        <a href="https://www.dnes.bg/sofia/2019/11/27/dvama-myje-na-55-i-68-godini-zaginaha-pri-pojara-v-pirogov.430952"/>
      </related>
    </article>
  </body>
</html>