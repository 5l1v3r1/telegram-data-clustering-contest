<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/finance-a-bankovnictvi/do-ceska-zamiri-vice-zelenych-penez-evropska-investicni-banka-nabizi-miliardove-uvery-1364660"/>
    <meta property="og:site_name" content="E15.cz"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Do Česka zamíří více zelených peněz. Evropská investiční banka nabízí miliardové úvěry"/>
    <meta property="og:description" content="Tuzemské firmy v příštích letech dosáhnou na více peněz od Evropské investiční banky. Namísto současné poloviny budou moci levnějšími penězi od unijní instituce financovat až tři čtvrtiny energetických investic. Ty ale budou muset být ekologičtější než doposud."/>
  </head>
  <body>
    <article>
      <h1>Do Česka zamíří více zelených peněz. Evropská investiční banka nabízí miliardové úvěry</h1>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">Jaroslav Bukovský</a></address>
      <p>
        <b>Tuzemské firmy v příštích letech dosáhnou na více peněz od Evropské investiční banky. Namísto současné poloviny budou moci levnějšími penězi od unijní instituce financovat až tři čtvrtiny energetických investic. Ty ale budou muset být ekologičtější než doposud.</b>
      </p>
      <p>EIB se totiž v listopadu rozhodla stát se v příštích dvou letech klimatickou bankou. Domácí firmy získají peníze v případě ekologicky citlivých projektů za přísnějších podmínek. Kompenzací má být vyšší účast banky na financování.</p>
      <h3>Přísnější pravidla</h3>
      <p>„Přechod na koncept klimatické banky od roku 2022 neovlivní již podepsané smlouvy, financování nových projektů ale bude odpovídat v listopadu přijatým cílům v oblasti ochrany klimatu,“ uvádí mluvčí EIB Dušan Ondrejička.</p>
      <p>Za letošek z banky do Česka dorazilo 15,7 miliardy korun. To je o 42 procent více než za celý loňský rok, kdy EIB rozpůjčovala v zemi zhruba jedenáct miliard korun. „Žádný rozpočet pro Česko pro příští léta nemáme, objem peněz bude záviset na množství relevantních projektů,“ dodává Ondrejička. </p>
      <related>
        <a href="https://www.e15.cz/zahranicni/koncentrace-sklenikovych-plynu-je-opet-na-rekordu-v-ochrane-klimatu-se-nelepsime-varuji-meteorologove-1364573"/>
      </related>
      <p>Česko je jednou z deseti unijních ekonomik, kterým banka zvedla strop pro financování. „Primárně je to proto, aby se zmírnily dopady zejména v oblasti financování energetiky,“ uvádí ekonom Czech Fund Lukáš Kovanda. „Zejména firmy s emisně náročnou produkcí a využívající fosilní paliva budou muset na podporu zapomenout,“ dodává.</p>
      <p>Nová soupiska cílů banky zdůrazňuje cíle, jako jsou zvýšení energetické účinnosti, nízkouhlíkové technologie či decentralizace výroby energie. „To může mít dopad i na financování dopravní infrastruktury. Přísnější pravidla jejich vlivu na životní prostředí mohou prodražit výstavbu,“ dodává ekonom BH Securities Štěpán Křeček.</p>
      <h3>Velmi výhodný úrok</h3>
      <p>Dostatečnou motivací nemusí být ani potenciální nákladová úspora. „Úrokové sazby z půjček s účastí Evropské investiční banky leží zhruba čtvrt procentního bodu pod obvyklou sazbou banky,“ uvádí mluvčí České spořitelny Filip Hrubý na adresu rozdílů v úrokových nákladech firem.</p>
      <p>Takový úvěr EIB by podle dat České národní banky vycházel zhruba o necelou desetinu levněji. Evropská investiční banka není napojena na rozpočet Evropské unie, své aktivity financuje emisí dluhopisů, které jsou investoři díky nejvyššímu úvěrovému ratingu ochotni nakupovat i za velmi nízký úrok.</p>
      <related>
        <a href="https://www.e15.cz/magazin/kultura/coldplay-nechteji-svym-turne-skodit-zivotnimu-prostredi-s-napadem-je-predbehli-radiohead-a-dalsi-1364434"/>
      </related>
      <related>
        <a href="https://www.e15.cz/domaci/praha-snizi-vydaje-na-investice-bridilstvi-cupuje-navrh-opozice-1364529"/>
      </related>
      <related>
        <h4>Související články</h4>
        <a href="https://www.e15.cz/nazory/akcie-meny-nazory-jana-vejmelka-priprava-od-evropske-centralni-banky-1360924"/>
        <a href="https://www.e15.cz/byznys/finance-a-bankovnictvi/evropska-centralni-banka-s-utahovanim-sroubu-nespecha-letos-uroky-nezvysi-1356947"/>
        <a href="https://www.e15.cz/zahranicni/sef-evropske-centralni-banky-oziveni-ekonomiky-eurozony-je-v-nedohlednu-1362612"/>
        <a href="https://www.e15.cz/byznys/finance-a-bankovnictvi/ecb-by-mohla-podporit-eurozonu-levnymi-uvery-pro-banky-rika-clen-vykonne-rady-1356364"/>
        <a href="https://www.e15.cz/nazory/komentar-jany-steckerove-ecb-napumpuje-bankam-dalsi-penize-1359527"/>
      </related>
    </article>
  </body>
</html>