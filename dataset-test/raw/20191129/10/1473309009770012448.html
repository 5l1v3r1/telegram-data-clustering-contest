<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/aktuality/moneta-spusti-od-nedele-okamzite-platby/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-29T10:42:55+00:00"/>
    <meta property="og:title" content="MONETA spustí od neděle okamžité platby"/>
    <meta property="og:description" content="MONETA Money Bank zpřístupní svým klientům možnost odesílat a přijímat okamžité platby. Pokud patříte mezi klienty banky, bude vám tato služba dostupná…"/>
  </head>
  <body>
    <article>
      <h1>MONETA spustí od neděle okamžité platby</h1>
      <address><time datetime="2019-11-29T10:42:55+00:00">29 Nov 2019, 10:42</time> by <a rel="author">Veronika Doskočilová</a></address>
      <p><a href="https://www.mesec.cz/adresar/moneta-money-bank/">MONETA Money Bank</a> zpřístupní svým klientům možnost odesílat a přijímat okamžité platby. Pokud patříte mezi klienty banky, bude vám tato služba dostupná od 1. prosince 2019.</p>
      <p>Od 25. listopadu měla banka tuto službu v pilotním režimu a pouze pro příchozí transakce. Nově bude služba pro všechny, v ostrém režimu a dostupná pro odesílání i přijímání plateb.</p>
      <p>Maximální limit pro okamžité platby je Českou národní bankou nastaven na 400 000 Kč, což je také částka, kterou u okamžitých plateb povolí MONETA.</p>
      <p>Systém okamžitých plateb funguje na principu, kdy jsou peníze z jednoho účtu na druhý převedeny okamžitě, a to z jedné banky do druhé v režimu 24/7. Aby ale proces fungoval, musí i banka odesílatele umět okamžité platby. Ty aktuálně umí ještě <a href="https://www.mesec.cz/adresar/airbank/">Air Bank</a>, <a href="https://www.mesec.cz/adresar/creditas/">Banka CREDITAS</a>, <a href="https://www.mesec.cz/adresar/ceska-sporitelna/">Česká spořitelna</a>, <a href="https://www.mesec.cz/adresar/komercni-banka/">Komerční banka</a> a <a href="https://www.mesec.cz/adresar/raiffeisenbank/">Raiffeisenbank</a>.</p>
      <p>Systém takzvané okamžité úhrady bude funkční jak ve Smart Bance, tak v prostředí internetového bankovnictví. Výjimku zatím z technických důvodů představují bankomaty, u kterých bude systém okamžitých plateb zatím fungovat ve všední dny v časovém rozpětí mezi druhou hodinou ranní a osmou večerní.  <i>Pracujeme ale na tom, abychom v brzké budoucnosti zajistili i u bankomatů provoz okamžitých úhrad v režimu 24/7,</i> říká Zuzana Filipová, tisková mluvčí MONETA Money Bank.</p>
    </article>
  </body>
</html>