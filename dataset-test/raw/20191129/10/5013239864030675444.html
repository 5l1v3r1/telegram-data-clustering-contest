<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/no-mans-sky-egy-halom-uj-funkciot-kaptunk/51834"/>
    <meta property="og:site_name" content="PC Guru"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="No Man’s Sky - egy halom új funkciót kaptunk"/>
    <meta property="og:description" content="Megérkezett a No Man’s Sky legújabb, Synthesis nevet viselő frissítése, mely régóta megígért és kért funkciókat hozott magával."/>
  </head>
  <body>
    <article>
      <h1>No Man’s Sky - egy halom új funkciót kaptunk</h1>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">bodak</a></address>
      <p>
        <b>Megérkezett a No Man’s Sky legújabb, Synthesis nevet viselő frissítése, mely régóta megígért és kért funkciókat hozott magával.</b>
      </p>
      <ul>
        <li>Befutott a No Man’s Sky Synthesis frissítése</li>
        <li>Testreszabási és tereprendezési funkciókkal bővült a játék</li>
      </ul>
      <p>A No Man’s Sky fejlesztésének és megjelenésének története akár tanmesének is beillene a túlígért, agyonmarketingelt és alulteljesítő játékokról. És bár a valóságban nem minden történet ér véget happy enddel, a Hello Games nem engedte el a projektet, és lassan, de biztosan felzárkóztatják a játékot oda, ahol a reklámkampány alapján lennie kellett volna. Most egy újabb frissítés futott be a játékhoz, mely bár tartalomban nem ér fel a No Man’s Sky: <a href="https://www.pcguru.hu/hirek/steam-heti-eladasok-az-elen-a-no-mans-sky/45853">Next</a>hez, vagy akár a <a href="https://www.pcguru.hu/hirek/online-kozosseg-vr-jovo-heten-elstartol-a-no-mans-sky-beyond/50318">Beyond</a>hoz, mégis olyan funkciókkal gazdagítja a játékot, melyekre a közösség már régóta áhítozik.</p>
      <p>A hajókat mostantól testreszabhatjuk (na nem az elemeket cserélgethetjük, hanem az osztályát fejleszthetjük, és több tárhelyet aggathatunk rá), amelyekre pedig nincs szükségünk, azt bedolgozhatjuk hasznos és ritka nyersanyagokért cserébe. A tereprendezéshez új eszközöket kapunk, új effektekkel, és már több változtatást megtarthatunk anélkül, hogy törölné őket a rendszer. Karakterünknek többféle megjelenést adhattunk már egy ideje, most hármat el is menthetünk, ha gyorsan akarunk váltani köztük. Az Exocraft is belső nézetet kapott, a csillagtérképet és a tárgylista kezelését is kipofozták, új technológiákat és építőelemeket vezettek be, a felfedezési napló is ráncfelvarráson esett át, több Multi-Tool lehet nálunk egyszerre és még mindig nem értünk a lista végére... Egyszóval nem eget rengető, mégis fontos apróságok garmadáját kaptuk, több száz (!) hibajavítással egyetemben.</p>
      <figure>
        <img src="https://www.pcguru.hu/uploads/editors/no-mans-sky-synthesis-update-key-art.jpg"/>
      </figure>
      <h3>Kapcsolódó információk</h3>
      <p><b><a href="https://www.pcguru.hu/jatek/no-mans-sky-megjelenes/3057">No Man's Sky megjelenés</a>:</b> 2016. augusztus 12.</p>
      <p><b><a href="https://www.pcguru.hu/jatek/no-mans-sky-gepigeny/3057">No Man's Sky gépigény</a>:</b> <b>CPU:</b> 3200 MHz, <b>RAM:</b> 8192 MB, <b>VGA:</b> 1536 MB, <b>HDD:</b> 10 GB</p>
      <p>
        <b>
          <a href="https://www.pcguru.hu/jatek-leirasok/no-mans-sky-hirek/3057">No Man's Sky hírek</a>
        </b>
      </p>
    </article>
  </body>
</html>