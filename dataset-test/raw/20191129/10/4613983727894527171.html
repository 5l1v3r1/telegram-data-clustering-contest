<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/es-uvelichava-kvotata-za-vnos-na-govezhko-meso-ot-sasht.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T10:00:06+00:00"/>
    <meta property="og:title" content="ЕС увеличава квотата за внос на говежко месо от САЩ"/>
    <meta property="og:description" content="Съюзът призовава Тръмп да преразгледа тарифите за стомана и алуминий"/>
  </head>
  <body>
    <article>
      <h1>ЕС увеличава квотата за внос на говежко месо от САЩ</h1>
      <address>
        <time datetime="2019-11-29T10:00:06+00:00">29 Nov 2019, 10:00</time>
      </address>
      <p>Евродепутатите одобриха увеличение на вноса на говеждо месо от САЩ. Вероятно е ходът да намали трансатлантическото напрежение, пише Reuters.</p>
      <p>Паралелно с това обаче законодателите критикуваха тарифите, наложени от президента на САЩ Доналд Тръмп за вноса на метали, както и заплахата, която той отправи по адрес на европейската автомобилна индустрия.</p>
      <p>Парламентът гласува с 457 "за", 140 "против" и 71 въздържали се в подкрепа на план за разрешаване на вноса на говеждо от американските фермери. По този начин от 2020 година ще се увеличи досега съществуващата квота от 45 000 тона.</p>
      <p>Гласуването дойде и с резолюция, призоваваща да се премахнат американските тарифи за стомана и алуминий към ЕС. Депутатите призоваха също така Тръмп да оттегли заплахата си, че ще повиши тарифите за европейски автомобили и авточасти.</p>
      <p>Споразумението за говеждото месо има за цел да разреши спор, който съществува от 1981 година, когато ЕС забрани използването на хормони на растежа в месото в държавите членки, включително и внасянето на храни, които може да съдържат такива хормони.</p>
      <p>През 2009 година ЕС и САЩ сключиха споразумение за предоставяне на квота за внос на говеждо без хормони, която в момента възлиза на 45 000 тона.</p>
      <p>Въпреки това съгласно правилата на Световната търговска организация (СТО), същата квотата трябваше да бъде предоставена и на доставчици извън САЩ.</p>
      <p>Така износители от Австралия и Уругвай, а наскоро и от Аржентина сериозно се намесиха на пазара, като по този начин изтласкаха американския дял от близо 100% до 30%.</p>
      <p>Съгласно преработената сделка, с която другите страни трябва да се съгласят, американските фермери ще получат първоначалните 18 500 тона от квотата, които в период до седем години трябва да нараснат до 35 000 тона.</p>
      <p>"Посланието на това споразумение е ясно: Бихме искали да намалим търговското напрежение със САЩ, но същевременно искаме да видим същите усилия за деескалация и от другата страна на Атлантическия океан", призова председателят на парламентарната комисия за международна търговия Бернд Ланге.</p>
      <p>Законодателите на ЕС също така призоваха Вашингтон да работи повече с Брюксел в посока намирането на решение на дългогодишния спор за субсидиите за производители на самолети, което доведе до делата на СТО срещу Airbus и Boeing.</p>
      <p>По случая с Airbus през октомври СТО предостави на САЩ правото да наложи тарифи за 7,5 милиарда долара на вноса в ЕС. Мита бяха наложени за много стоки, сред които френското вино, шотландското и ирландското уиски, както и маслините и сиренето от целия континент.</p>
      <p>В началото на следващата година ЕС пък очаква СТО да предостави "правото на отмъщение" по казусите със субсидиите на Boeing, допълват авторите на агенцията.</p>
      <p>Евродепутатите също така приеха резолюция, в която критикуват САЩ заради блокирането на назначенията в Апелативния орган на СТО. Органът има правомощия за решаване на търговски спорове между членове на СТО, а евентуалното му предстоящо парализиране може да сложи край на функциониращата вече 25 години система за уреждане на търговски конфликти.</p>
    </article>
  </body>
</html>