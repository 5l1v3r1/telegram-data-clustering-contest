<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/lifestyle/savoir-vivre/jak-prawidlowo-odkladac-sztucce-jak-zachowac-sie-przy-stole/1l7bjd9"/>
    <meta property="og:site_name" content="Business Insider"/>
    <meta property="article:published_time" content="2019-11-29T10:12:00+00:00"/>
    <meta property="og:title" content="Sztuka zachowania się przy stole. Wszystko, co warto wiedzieć przed spotkaniem biznesowym"/>
    <meta property="og:description" content="Spotkania biznesowe w restauracjach to istotna część zawodowego życia. Jednak spożywanie posiłków na siedząco, zwłaszcza w wystawnych lokalach, może być dla wielu z nas kłopotliwe. Często nie wiadomo, którego widelca użyć lub jak odłożyć sztućce, by kelner nie zabrał niedokończonego jedzenia. Łatwo o faux pas, a przecież kolacja z klientem to idealna okazja do zaprezentowania się z jak najlepszej strony."/>
  </head>
  <body>
    <article>
      <h1>Sztuka zachowania się przy stole. Wszystko, co warto wiedzieć przed spotkaniem biznesowym</h1>
      <address><time datetime="2019-11-29T10:12:00+00:00">29 Nov 2019, 10:12</time> by <a rel="author">Iwona Sobczak</a></address>
      <figure>
        <img src="http://ocdn.eu/images/pulscms/NGM7MDA_/b52b66d305faaaf8631af2a4dbbf9e26.jpeg"/>
        <figcaption>Serwetkę zawsze połóż na kolanach<cite>Foto: Spencer Platt / Staff / Getty Images</cite></figcaption>
      </figure>
      <p>Spotkania biznesowe w restauracjach to istotna część zawodowego życia. Jednak spożywanie posiłków na siedząco, zwłaszcza w wystawnych lokalach, może być dla wielu z nas kłopotliwe. Często nie wiadomo, którego widelca użyć lub jak odłożyć sztućce, by kelner nie zabrał niedokończonego jedzenia. Łatwo o faux pas, a przecież kolacja z klientem to idealna okazja do zaprezentowania się z jak najlepszej strony.</p>
      <p>Zasady savoir vivre'u obowiązują nas już od samego początku spotkania. Jeśli to my zapraszamy, <a href="http://businessinsider.com.pl/lifestyle/zapraszanie-klienta-do-restauracji-kto-placi-i-co-wypada/bty7k1r">powinniśmy zaznaczyć na wstępie, że zamierzamy pokryć rachunek.</a> Mężczyzna może odsunąć krzesło kobiecie, nawet jeśli jest to wbrew zasadom biznesowym. Z pewnością nikt nie będzie miał o to pretensji.</p>
      <p>Siadamy wygodnie, ale z klasą. Nasze plecy powinny być wyprostowane. <b>Na stole nie powinny jednak znaleźć się nasze łokcie. Etykieta nakazuje, by jedynie delikatnie oprzeć o niego przedramiona w okolicy nadgarstka.</b> Nie nachylamy się również do stołu podczas kosztowania posiłku.</p>
      <h3>Serwetka może dużo zdradzić</h3>
      <p>Z pewnością zauważyliście, że zanim otrzymacie zamówiony posiłek, kelner przyniesie sztućce oraz serwetkę, najczęściej materiałową. Tu łatwo o błąd. <b>Koniecznie połóżcie ją w okolicy kolan. Jeśli jest duża, złóżcie ją na pół. W żadnym wypadku nie machajcie nią, jakbyście rano ścielili łóżko.</b> Jeśli chcecie wstać od stołu, uprzejmie o tym poinformujcie, a serwetkę odłóżcie na siedzenie. Po powrocie ponownie połóżcie ją na kolanach. <b>Gdy skończycie posiłek, złóżcie ją i połóżcie po lewej stronie talerza.</b> Wielkim nietaktem będzie wrzucenie jej do talerza, nawet gdy jest wykonana z papieru…</p>
      <h3>Kłopotliwe sztućce</h3>
      <figure>
        <embed-post data-src="https://www.instagram.com/p/BLodM3qBrYZ" data-service="Instagram"/>
      </figure>
      <p>Używanie sztućców budzi chyba największą obawę o narażenie się na śmieszność. Bo jak tu przyznać się do niewiedzy, który widelec czy nóż, do czego służy. <b>Zasada jest prosta - sięgamy po te sztućce, które są położone najdalej od talerza.</b> Kelner po skończonym daniu będzie zabierał brudne sztućce i w ten sposób unikniemy gafy. Należy jednak pamiętać o kilku zasadach:</p>
      <ol>
        <li>Noża używamy do krojenia jedynie twardych pokarmów np. mięsa.</li>
        <li>Nie kroimy ziemniaków, warzyw ani np. makaronu typu spaghetti.</li>
        <li>Jeżeli jemy zupę, nie dmuchamy na nią, znacznie lepiej nabrać ją na łyżkę z brzegu talerza, gdzie zazwyczaj jest chłodniejsza.</li>
        <li>Nie siorbiemy. W żadnym wypadku.</li>
      </ol>
      <h3>Ułożenie na talerzu</h3>
      <p>Wielkim nietaktem będzie odłożenie użytych sztućców na obrus lub oparcie ich o talerz. <b>Oto jak prawidłowo układać sztućce:</b></p>
      <figure>
        <img src="https://ocdn.eu/pulscms-transforms/1/22dk9kpTURBXy9iNGYyM2JkZjEzZWVmNmVkZDViN2Y4YmI3MjgyMzlhMS5wbmeSlQLNAyAAw8OVAgDNAyDDw4GhMQE"/>
        <figcaption>Tak prawidłowo trzymamy nóż i widelec<cite>Foto: {{author}}</cite></figcaption>
      </figure>
      <figure>
        <a href="http://ocdn.eu/images/pulscms/YWI7MDA_/3a9b1b5ec543cb08df9ce280bf587272.png">
          <img src="https://ocdn.eu/pulscms-transforms/1/TuJk9kpTURBXy8zYTliMWI1ZWM1NDNjYjA4ZGY5Y2UyODBiZjU4NzI3Mi5wbmeRlQLNAyAAw8OBoTEB"/>
        </a>
        <figcaption>W ten sposób dajemy informację kelnerowi, że nie skończyliśmy posiłku<cite>Foto: {{author}}</cite></figcaption>
      </figure>
      <figure>
        <a href="http://ocdn.eu/images/pulscms/MGE7MDA_/907f1db8f450c66e5c0382b8a1a3e736.png">
          <img src="https://ocdn.eu/pulscms-transforms/1/LVjk9kpTURBXy85MDdmMWRiOGY0NTBjNjZlNWMwMzgyYjhhMWEzZTczNi5wbmeRlQLNAyAAw8OBoTEB"/>
        </a>
        <figcaption>Tak należy odłożyć prawidłowo łyżeczkę<cite>Foto: {{author}}</cite></figcaption>
      </figure>
      <figure>
        <a href="http://ocdn.eu/images/pulscms/ZmY7MDA_/a3f420b5563ea57dfcce8d8c6bf3ae8e.png">
          <img src="https://ocdn.eu/pulscms-transforms/1/xdek9kpTURBXy9hM2Y0MjBiNTU2M2VhNTdkZmNjZThkOGM2YmYzYWU4ZS5wbmeRlQLNAyAAw8OBoTEB"/>
        </a>
        <figcaption>Tak złożone sztućce będą sygnałem o skończonym posiłku<cite>Foto: {{author}}</cite></figcaption>
      </figure>
      <h3>Zjedz coś przed wyjściem</h3>
      <p>Pamiętaj, że podczas kolacji biznesowej czy lunchu, najważniejszy jest twój rozmówca. <b>Zamiast wsłuchiwać się w swoje burczenie brzucha, zawsze zjedz coś małego przed wyjściem z domu lub biura. </b>Pomoże ci to uniknąć kłopotliwej i krępującej sytuacji. Podczas posiłku staraj się również rozmawiać na neutralne tematy, aby nie zamienić miłej atmosfery w biznesową katastrofę. Niestosowne będzie również krytykowanie potraw. Tę opinię zachowaj zwyczajnie dla siebie.</p>
      <related>
        <h4>Zobacz także</h4>
        <a href="https://businessinsider.com.pl/lifestyle/savoir-vivre/szwedzki-stol-czyli-bufet-savoir-vivre-jak-sie-zachowac/7s5dkrp"/>
        <a href="https://businessinsider.com.pl/lifestyle/savoir-vivre/powitania-kto-komu-podaje-reke-calowanie-w-reke-savoir-vivre/f24q2lv"/>
        <a href="https://businessinsider.com.pl/lifestyle/savoir-vivre/jak-rozmawiac-przez-telefon-telefoniczny-savoir-vivre/lxv7vyy"/>
      </related>
    </article>
  </body>
</html>