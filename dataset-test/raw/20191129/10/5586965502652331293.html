<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/misiune-in-timpul-liber-un-politist-a-pornit-in-urmarirea-unor-infractori-desi-se-afla-cu-sotia-in-masina-nu-face-asta-cu-mine-in-masina-te-rog-daca-opresc-acum-ii-pierd-18631092"/>
    <meta property="og:site_name" content="Gândul"/>
    <meta property="article:published_time" content="2019-11-29T10:39:00+00:00"/>
    <meta property="og:title" content="Misiune în timpul liber. Un poliţist a pornit în urmărirea unor infractori, deşi se afla cu soţia în maşină: „Nu face asta cu mine în maşină, te rog! / Dacă opresc acum, îi pierd”"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Misiune în timpul liber. Un poliţist a pornit în urmărirea unor infractori, deşi se afla cu soţia în maşină: „Nu face asta cu mine în maşină, te rog! / Dacă opresc acum, îi pierd”</h1>
      <h2>Un poliţist care mergea la cumpărături cu soţia, a lăsat la o parte faptul că era în timpul lui liber şi a plecat în urmărirea a patru hoţi care jefuiau o autoutilitară parcată. Deşi soţia l-a rugat să o lase să coboare din maşină, poliţistul i-a spus să se calmeze şi să sune la secţia de poliţie: „Dacă opresc acum, îi pierd. Mai bine ajută-mă, ia telefonul şi sună la secţie în dispecerat”, i-a zis poliţistul soţiei speriate.</h2>
      <address>
        <time datetime="2019-11-29T10:39:00+00:00">29 Nov 2019, 10:39</time>
      </address>
      <p>Reprezentanţii MAI au spus povestea poliţistului care nu ţine cont de programul de lucru şi prinde infractorii chiar dacă este în timpul său liber</p>
      <p>„Ieri, undeva după prânz, Liviu s-a urcat în autoturismul personal şi a plecat să-şi ia soţia de la serviciu. Deşi era obosit după tura de noapte, îi promisese că vor merge împreună la cumpărături.<br/>După câteva momente, acesta a observat cum un individ sparge geamul lateral al unei autoutilitare parcate, ia o borsetă de pe scaunul din dreapta şi fuge către un Logan care îl aştepta în apropiere. În acea maşină mai erau trei indivizi.<br/>- Eu întorc şi mă iau după ei! Ţine-te bine, i-a spus soţiei.<br/>- Liviule, opreşte să mă dau jos. Nu face asta cu mine în maşină, te rog!<br/>- Dacă opresc acum, îi pierd. Mai bine ajută-mă, ia telefonul şi sună la secţie în dispecerat. E primul număr în agendă.<br/>Liviu e de 23 de ani poliţist în acel cartier şi ştie străduţele pe de rost, iar asta l-a ajutat în urmărirea celor 4 infractori.<br/>- Sună, i-a spus soţia.<br/>- Pune-l pe difuzor!<br/>- Secţia 23 poliţie, vă rog!<br/>- Liviu sunt, tocmai am văzut un individ care a furat o borsetă dintr-o maşină. E într-un Logan galben cu alte trei persoane. Sunt după ei, dar sigur şi-au dat seama. Am nevoie de voi.<br/>- Unde eşti mai exact, nea Liviu?<br/>- Pe şoseaua Gării Căţelu.<br/>- Stai în telefon să ne ghidezi. Trimit un echipaj către tine.<br/>- Anunţă şi la Secţia 13, că sigur intră în zona lor!<br/>După câteva minute de urmărire, unul dintre hoţi aruncă borseta pe geam în speranţa că poliţistul va opri şi vor putea să fugă.<br/>- Ţi-e frică?, a întrebat-o Liviu pe soţie.<br/>- Da! Te rog opreşte acum!<br/>- Opresc aici. Vezi că ăla a aruncat borseta. Stai lângă ea până mă întorc.<br/>Oprirea a durat câteva secunde, după care urmărirea a continuat.<br/>- Am ajuns pe Badicului. Strada e îngustă. Hai să-i oprim la intersecţia cu Gura Siriului.<br/>- Aşa facem!<br/>La intersecţie, două echipaje de poliţie îi aşteptau pe infractori. În câteva secunde Loganul a fost oprit, iar ocupanţii încătuşaţi. Unul dintre colegi se apropie de Liviu.<br/>- Nea Liviule, tu nu erai liber?<br/>- Ba da!<br/>- Borseta unde e?<br/>- Au aruncat-o pe strada Valea Miilor, dar e soţia acolo, o păzeşte.<br/>- Ai avut-o şi pe ea cu tine în maşină?<br/>- Da, mergeam la cumpărături, dar… puteam să-i las să scape?<br/>- Bravo, nea Liviu! Hai că n-ai rămas cu mâna goală... ai “cumpărat” 4 hoţi!<br/>Bravo, nea Liviu, spunem şi noi!<br/>Ne înclinăm cu respect şi te felicităm!”, scrie pe Facebook MAI</p>
    </article>
  </body>
</html>