<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054033/article/oikonomia/ellhnikh-oikonomia/diakinhsh-kokainhs-me-ypovryxio"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:52:16+00:00"/>
    <meta property="og:title" content="Διακίνηση κοκαΐνης με υποβρύχιο"/>
    <meta property="og:description" content="Προσπάθειες κατέβαλαν οι άνδρες της ισπανικής ακτοφυλακής προκειμένου να ανελκύσουν υποβρύχιο που μετέφερε τρεις τόνους κοκαΐνης και εντοπίστηκε ανοικτά της Γαλικίας. Αυτά τα αυτοσχέδια πλωτά μέσα χρησιμοποιούνται κατά κόρον από τα καρτέλ στην Αμερική, αλλά είναι η πρώτη φορά που τέτοιου είδους μέσο λαθρεμπορίου εντοπίζεται στην ευρωπαϊκή ήπειρο."/>
  </head>
  <body>
    <article>
      <h1>Διακίνηση κοκαΐνης με υποβρύχιο</h1>
      <address>
        <time datetime="2019-11-29T10:52:16+00:00">29 Nov 2019, 10:52</time>
      </address>
      <p><b>ΜΑΔΡΙΤΗ. </b>Τρεις τόνους κοκαΐνης σε αυτοσχέδιο υποβρύχιο που διέσχισε τον Ατλαντικό εντόπισε το βράδυ της Κυριακής η ισπανική ακτοφυλακή, ενώ δύο από τους τρεις χειριστές του υποβρυχίου συνελήφθησαν.</p>
      <p>Είναι η πρώτη φορά που αυτό το μέσο διακίνησης ναρκωτικών εντοπίζεται στην Ευρώπη, αν και είναι γνωστό ότι ναρκο-υποβρύχια χρησιμοποιούνται κατά κόρον στις «διαδρομές» ανάμεσα στη Λατινική Αμερική και στις ΗΠΑ.</p>
      <p>Το υποβρύχιο διέσχισε τον Ατλαντικό, αλλά λόγω κακοκαιρίας δεν κατόρθωσε να μεταφορτώσει τις 152 συσκευασίες κοκαΐνης σε άλλο σκάφος.</p>
      <p>Τελικά, κατευθύνθηκε προς την ακτή της Γαλικίας, ενώ βρισκόταν υπό την παρακολούθηση των Αρχών της Ισπανίας, της Βρετανίας και άλλων χωρών. Περίπολος της ισπανικής ακτοφυλακής με εξοπλισμό νυκτερινής όρασης αντελήφθη τους δύο άνδρες που εγκατέλειψαν το υποβρύχιο, οι οποίοι συνελήφθησαν, ενώ ο τρίτος παραμένει ασύλληπτος.</p>
      <p>«Οι έρευνες για την προέλευση των ναρκωτικών και για τη σπείρα που επρόκειτο να τα παραλάβει στην Ισπανία συνεχίζονται», ανακοίνωσαν οι ισπανικές αρχές.</p>
    </article>
  </body>
</html>