<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/warszawa-w-piatek-na-drogach-akcja-policji-quot-alkohol-i-narkotyki-quot,136076.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Warszawa: w piątek na drogach akcja policji &quot;Alkohol i narkotyki&quot;"/>
    <meta property="og:description" content="Dzisiaj w Warszawie i powiatach ościennych prowadzone są policyjne działania pod kryptonimem &quot;Alkohol i narkotyki&quot;. Mają one na celu eliminowanie z ruchu drogowego kierowców, którzy wsiedli za kierownice, będąc pod wpływem alkoholu lub narkotyków - powiedział w piątek PAP nadkom. Jarosław Florczak z Komendy Stołecznej Policji."/>
  </head>
  <body>
    <article>
      <h1>Warszawa: w piątek na drogach akcja policji "Alkohol i narkotyki"</h1>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">PAP/KM  </a></address>
      <h4>Dzisiaj w Warszawie i powiatach ościennych prowadzone są policyjne działania pod kryptonimem "Alkohol i narkotyki". Mają one na celu eliminowanie z ruchu drogowego kierowców, którzy wsiedli za kierownice, będąc pod wpływem alkoholu lub narkotyków - powiedział w piątek PAP nadkom. Jarosław Florczak z Komendy Stołecznej Policji.</h4>
      <hr/>
      <p>Jak przekazał Florczak, działania prewencyjno-kontrolne przeprowadzane są cyklicznie przez Wydział Ruchu Drogowego Komendy Stołecznej Policji oraz komendy rejonowe i powiatowe.</p>
      <p>- Mają na celu ograniczenie liczby kierujących pod wpływem alkoholu lub środków odurzających - podał policjant.</p>
      <p>Wskazał, że funkcjonariusze tym samym chcą uświadomić kierującym, że od ich zachowania na drodze zależy nie tylko ich życie i zdrowie, ale także życie oraz zdrowie innych uczestników ruchu drogowego.</p>
      <p>- Przy wyborze miejsc, w których zorganizowane zostały punkty kontrolne, policjanci kierują się szczególnie tymi odcinkami dróg, które są najbardziej zagrożone wypadkami oraz innymi przestępstwami i wykroczeniami popełnianymi przez kierujących - tłumaczył Florczak.</p>
      <p>Przypomniał także, że za kierowanie autem pod wpływem alkoholu lub narkotyków grozi kara do 2 lat więzienia oraz utrata prawa jazdy.</p>
      <p>Piątkowe działania "Alkohol i narkotyki" potrwają do późnego wieczora.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>