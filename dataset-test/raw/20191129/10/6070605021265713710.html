<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Trump-visita-Afganistan-converses-talibans_0_2352964757.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T10:12:40+00:00"/>
    <meta property="og:title" content="Trump visita l'Afganistan i diu que reobre les converses amb els talibans"/>
    <meta property="og:description" content="El president es va desplaçar per sorpresa al país per passar amb els soldats el Dia d'Acció de Gràcies"/>
  </head>
  <body>
    <article>
      <h1>Trump visita l'Afganistan i diu que reobre les converses amb els talibans</h1>
      <h2>El president es va desplaçar per sorpresa al país per passar amb els soldats el Dia d'Acció de Gràcies</h2>
      <address>
        <time datetime="2019-11-29T10:12:40+00:00">29 Nov 2019, 10:12</time>
      </address>
      <p>El president Donald Trump va arribar aquest dijous a l'Afganistan en una visita inèdita amb motiu del Dia d'Acció de Gràcies a les tropes dels Estats Units instal·lades en aquest país. Allà ha explicat que ha reobert les negociacions de pau amb els talibans, menys de <a href="https://www.ara.cat/internacional/Trump-anulla-reunio-talibans-dinamita_0_2304369591.html">tres mesos després d'haver-se tancat el diàleg</a> que pretenia acabar amb 18 anys de guerra.</p>
      <p>"Els talibans volen arribar a un acord i ens estem reunint amb ells", ha dit Trump durant una reunió amb el president de l'Afganistan, Aixraf Ghani, a la base principal de les forces nord-americanes al nord de Kabul.</p>
      <p>"Ens quedarem fins que tinguem un bon acord o una victòria total, però ells volen fer un acord molt dolent", va afegir Trump, que alhora va confirmar la seva voluntat de reduir la presència militar dels Estats Units a l'Afganistan a 8.600 soldats, partint dels aproximadament 13.000 que hi ha ara.</p>
      <p>L'anunci sobtat de Trump sobre les converses de pau arriba en un moment crític en la llarga i difícil aventura militar dels Estats Units a l'Afganistan. A més, el país està immers en polèmiques polítiques internes i els nord-americans estan cada vegada més cansats d'una operació que va començar poc després dels atacs de l'11 de Setembre.</p>
      <p>L'abast i les perspectives de les noves negociacions no han quedat gens clars i els funcionaris de la Casa Blanca n'han donat pocs detalls més enllà de la sobtada revelació de Trump. De fet, durant el vol cap a l'Afganistan, Stephanie Grisham, la secretària de premsa de la Casa Blanca, havia insistit que aquell viatge secret es feia "a propòsit d'Acció de Gràcies i per donar suport a les tropes" i no pas per abordar el procés de pau amb els talibans.</p>
      <p>Els talibans no van fer cap comentari oficial immediatament després de la visita de Trump i el president Ghani va dir poca cosa després sobre les converses de pau.</p>
      <p>El govern afganès fa molt de temps que exigeix als talibans que acceptin un alto el foc, però per ara no hi ha cap prova que el grup estigui disposat a concedir-ne cap. En canvi, sí que s'ha mostrat disposat a discutir la possibilitat de negociar amb els líders polítics de l'Afganistan sobre el futur del país un cop els nord-americans acceptin anar-se'n.</p>
      <p>El president nord-americà va exercir el paper tradicional d'oferir el gall dindi amb puré de patates per al dinar d'Acció de Gràcies a les cansades tropes nord-americanes. Després va dinar ell mateix i es va socialitzar amb els soldats, amb els quals es va fer fotografies i finalment va pronunciar un discurs d'agraïment a l'exèrcit dels Estats Units davant uns 1.500 soldats en un hangar.</p>
      <p>Però la seva visita també tenia una dimensió política important. Trump, que va tancar enfadat les converses amb els talibans al setembre, just quan els dos bàndols semblaven a prop d’un acord, ara busca poder presentar algun èxit de política exterior per celebrar en el camí cap a la campanya electoral per a les eleccions presidencials del novembre de l'any que ve.</p>
    </article>
  </body>
</html>