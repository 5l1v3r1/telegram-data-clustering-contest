<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/imprenditrice-italiana-uccisa-a-capo-verde-confessa-il-killer-e-caduta-e-ha-sbattuto-la-testa/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T10:01:12+00:00"/>
    <meta property="og:title" content="Imprenditrice italiana uccisa a Capo Verde, confessa il killer: “È caduta e ha sbattuto la testa”"/>
    <meta property="og:description" content="Gianfranco Coppola, 48enne romagnolo ed ex body builder, avrebbe confessato l'omicidio di Marilena Corrò, l'imprenditrice 52enne del b&amp;b “A Paz” nell’isola di Boa Vista a Capo Verde trovata cadavere all'interno di un serbatoio usato per la raccolta dell'acqua. L'ammissione dell'uomo è arrivata dopo il fermo del suo complice: 'Le ho dato un colpo, lei è caduta e ha sbattuto la testa'. Il movente sarebbe di natura economica."/>
  </head>
  <body>
    <article>
      <h1>Imprenditrice italiana uccisa a Capo Verde, confessa il killer: “È caduta e ha sbattuto la testa”</h1>
      <h2>Gianfranco Coppola, 48enne romagnolo ed ex body builder, avrebbe confessato l’omicidio di Marilena Corrò, l’imprenditrice 52enne del b&amp;b “A Paz” nell’isola di Boa Vista a Capo Verde trovata cadavere all’interno di un serbatoio usato per la raccolta dell’acqua. L’ammissione dell’uomo è arrivata dopo il fermo del suo complice: “Le ho dato un colpo, lei è caduta e ha sbattuto la testa”. Il movente sarebbe di natura economica.</h2>
      <address><time datetime="2019-11-29T10:01:12+00:00">29 Nov 2019, 10:01</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Avrebbe confessato il presunto killer di <b>Marilena Corrò</b>, l'imprenditrice trevigiana di 52 anni trovata morta a Sal Rei, nell’isola di <b>Boa Vista</b> a <b>Capo Verde</b>, dove gestisce il b&amp;b "A Paz", avviato dal padre Luciano. L'aggressore, anche lui italiano di origine romagnola, <b>Gianfranco Coppola</b>, 48 anni, fermato dalle forze dell'ordine locali, avrebbe raccontato di aver colpito la donna la donna con alcuni <b>schiaffi</b>. "Lei è caduta e ha sbattuto la testa", avrebbe detto agli inquirenti. Poi avrebbe cercato di <b>occultare il cadavere</b> gettandolo in una cisterna per la raccolta dell’acqua e di cancellare così le tracce del delitto, aiutato dall’amico, anche lui un connazionale, con il quale ha ripulito la stanza nella quale Marilena è stata uccisa. Entrambi sono stati <b>fermati</b> ed è stata confermata per loro la <b>carcerazione preventiva</b>.</p>
      <p>A portare la polizia nella struttura ricettiva sono stati i vicini che hanno sentito le urla della donna e hanno dato l'allarme. Il suo corpo senza vita è stato infine <a href="https://www.fanpage.it/esteri/capo-verde-italiana-uccisa-nel-suo-bb-il-corpo-di-marilena-trovato-in-un-serbatoio/">trovato all'interno di un serbatoio usato per la raccolta dell'acqua</a>. Il movente del delitto, secondo quanto confermano le fonti locali, sarebbe di <b>natura economica</b>. Coppola, ex istruttore di body building, da 10 anni sull'isola e già noto per precedenti aggressioni, era infatti entrato in società con Marilena nella gestione dell'attività turistica, ma avrebbe accumulato con la 52enne un <b>debito</b> ingente e lei gliene avrebbe chiesto conto, scatenando la lite al culmine della quale è stata uccisa. In un primo momento avrebbe negato il suo coinvolgimento nella vicenda, poi, dopo aver saputo che anche il suo complice è stato fermato, ha ammesso le sue <b>responsabilità</b> davanti agli investigatori. Le sue dichiarazioni dovranno ora essere confrontate con i risultati dell'<b>autopsia</b> sul cadavere di Marilena Corrò, che arriveranno nelle prossime ore.</p>
    </article>
  </body>
</html>