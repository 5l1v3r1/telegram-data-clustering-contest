<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805207/%D8%A7%D9%87%D8%AF%D8%A7%DB%8C-%D9%86%D8%B4%D8%A7%D9%86-%D8%B1%D8%B3%D9%88%D9%84-%D9%85%D9%84%D8%A7%D9%82%D9%84%DB%8C-%D9%BE%D9%88%D8%B1-%D9%87%D8%B1-%D8%B3%D8%A7%D9%84-%D8%A8%D9%87-%DB%8C%DA%A9-%D9%87%D9%86%D8%B1%D9%85%D9%86%D8%AF-%D9%86%D9%88%D8%A2%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:14:11+00:00"/>
    <meta property="og:title" content="اهدای نشان رسول‌ ملاقلی‌پور هر سال به یک هنرمند نوآور"/>
    <meta property="og:description" content="در گردهمایی سینماگران انقلاب و دفاع مقدس از نشان مرحوم رسول ملاقلی پور با حضور خانواده آن هنرمند متعهد رونمایی شد که به گفته مهدی عظیمی میرآبادی قرار است این نشان هرسال به یک نفر که در عرصه سینمای انقلاب و دفاع مقدس نوآور است اهدا شود.»"/>
  </head>
  <body>
    <article>
      <h1>اهدای نشان رسول‌ ملاقلی‌پور هر سال به یک هنرمند نوآور</h1>
      <address>
        <time datetime="2019-11-29T10:14:11+00:00">29 Nov 2019, 10:14</time>
      </address>
      <p>در گردهمایی سینماگران انقلاب و دفاع مقدس از نشان مرحوم رسول ملاقلی پور با حضور خانواده آن هنرمند متعهد رونمایی شد که به گفته مهدی عظیمی میرآبادی قرار است این نشان هرسال به یک نفر که در عرصه سینمای انقلاب و دفاع مقدس نوآور است اهدا شود.»</p>
      <p>به گزارش ایسنا به نقل از روابط عمومی بنیاد فرهنگی روایت فتح، نشست صمیمی سینماگران انقلاب و دفاع مقدس به همت بنیاد فرهنگی روایت فتح، انجمن  سینمای انقلاب و دفاع مقدس، باغ‌موزه دفاع مقدس و سازمان سینمایی بنیاد حفظ آثار و ارزش‌های دفاع مقدس در سالن خلیج‌فارس برگزار شد و حاضران به بیان دغدغه‌های امروز خود در عرصه سینمای انقلاب و دفاع مقدس پرداختند.<br/> </p>
      <p><b>جعفری: ظرفیت‌های نیروهای مسلح در چارچوبی مشخص در خدمت سینمای دفاع مقدس</b><br/>جعفری، مدیرعامل باغ‌موزه انقلاب و دفاع مقدس در ابتدای این مراسم گفت: آنچه امروز پس از گذشت 30 سال از جنگ تحمیلی در حوزه فرهنگ و هنر دفاع مقدس داریم اگر باور نداشته باشیم که جز با زحمات هنرمندان و اندیشمندان در حوزه تلویزیون، سینما و سایر عرصه‌های هنری بوده است، گزافه‌ای نگفته‌ایم. این هنرمندان بوده‌اند که تلاش کردند و توانستند این اندیشه را تبلیغ کنند و به آن ارتقاء ببخشند که امروز نسل جوان بتواند با آن انس بگیرد، منتها ما امروز با واقعیت تلخی روبه‌رو هستیم و آن اینکه هرچه قدر از این زمان عبور کردیم مجموعاً فضای کار برای کارهای متعلق به دفاع مقدس کمتر شده و سخت‌تر شده است.</p>
      <p>وی افزود: نیروهای متعهد و کاردان بسیار داریم ولی شرایط به‌گونه‌ای است که فرصت‌های کمتری فراهم‌شده است. عملاً فضای هنری دفاع مقدس ما از دو مشکل عمده رنج می‌برد، یکی بحث بالا رفتن هزینه‌های تولید و دیگری بحث اقتصاد که عملاً برگشت سرمایه به‌صورت کامل امکان‌پذیر نیست و باید چاره‌اندیشی شود.</p>
      <p>جعفری با اشاره به دستور ستاد کل نیروهای مسلح در رابطه با حمایت از سینمای دفاع مقدس اظهار داشت: اولین جلسه ستاد کل نیروهای مسلح در این حوزه برگزار شده است و قرار است تمام ظرفیت‌های نیروهای مسلح در یک چارچوب مشخصی در خدمت سینمای دفاع مقدس قرار بگیرد تا بخشی از هزینه‌ها کاهش پیدا کند.</p>
      <p>مدیرعامل باغ‌موزه دفاع مقدس افزود: گام دومی که این مجموعه مصوب کرده است بحث افزایش سالن‌های سینما است و مجموعه‌های موجود ما مدتی است که سالن‌های موجود در مجموعه‌های نیروهای مسلح را که می‌توانند به سینمای دفاع مقدس کمک کنند را احصاء می‌کند تا مورد بهره‌برداری و استفاده مردم قرار گیرد.</p>
      <p>وی در پایان گفت: مسئله بعدی تقویت شهرک سینمایی است که زیرمجموعه بنیاد فرهنگی روایت فتح است و با کمک این عزیزان ظرفیت عظیم آن ارتقاء پیدا می‌کند. در این بین دیگر اقدام تشکیل تیم هنروران با بهره‌گیری از سربازان رشته‌های هنری در راستای کاهش هزینه‌های تولید است.</p>
      <p>در ادامه مراسم مهدی عظیمی میرآبادی، مدیرعامل انجمن سینمای انقلاب و دفاع مقدس ضمن تبریک هفته بسیج گفت: اولین نشست صمیمی سینماگران انقلاب و دفاع مقدس در حالی برگزار می‌شود که بنا داریم در دوران حاضر اقدامات جدی را انجام دهیم و در این راستا نیازمند یاری و هم‌فکری شما عزیزان داریم.</p>
      <p>وی افزود: امیدوارم در این جلسه بتوانیم تصویر درستی از شرایط انجمن ارائه دهیم و شما نیز بدون تعارف و به‌واقع صمیمانه نظرات و پیشنهادت خود را ارائه دهید.</p>
      <p><b>سیدضیا هاشمی: همه باید به انجمن سینمای انقلاب و دفاع مقدس کمک کنیم</b><br/>سید ضیا هاشمی از تهیه‌کنندگان پیشکسوت سینما به‌عنوان اولین سخنران نشست اظهار داشت: ما تجربیاتی در حوزه دفاع مقدس داریم که مربوط هستند به زمانی که نه انجمن سینمایی انقلاب و دفاع مقدس بود و نه دیگر سازمان‌های فرهنگی و رسانه‌ای، در آن زمان که ما توفیق داشتیم و در خدمت آقای شورجه بودیم فیلم‌های دفاع مقدسی زیادی را ساختیم، به یاد دارم با آقای بهمنی که قرار شد فیلم گذرگاه را بسازیم که هم‌ارزشی بود و هم می‌خواستیم که مردم آن را بپسندند و مخاطب برایمان جایگاه ویژه‌ای داشت.</p>
      <p>این تهیه کننده با اشاره به‌سختی های ساخت فیلم دفاع مقدسی گفت: ما در شرایط سختی که تقریباً هیچ‌کس حمایتی انجام نمی‌داد فیلم می‌ساختیم. انجمن سینما انقلاب و دفاع مقدس جایگاه خوبی داشت و نمی‌دانم چرا به‌یک‌باره مدتی تعطیل شد. به اعتقاد بنده باید همه ما کمک کنیم تا دوباره این انجمن راه بیافتد به سینمای ایران کمک کند. معتقدم تمام سینمای ایران شریف است و شاید به‌صورت خیلی موردی خلافش را داریم؛ همه فیلم‌ها برای انقلاب و دفاع مقدس است اما دفاع مقدس را باید ویژه رسیدگی کنیم تا علاقه‌مندی را میان اعضا به وجود بیاوریم.</p>
      <p>ضیا هاشمی در پایان در رابطه با اهمیت پردیس‌های سینمایی در عرصه فیلم دفاع مقدس گفت: پردیس‌ها در این رابطه خیلی مهم هستند و باید مثلاً همین باغ‌موزه دفاع مقدس هم به پردیسی عمومی تبدیل شود و راه بیافتد. ان شا الله سال‌های آینده شاهد پردیس‌های زیادی در مجموعه نیروهای مسلح باشیم.</p>
      <p>در ادامه مراسم سید جواد هاشمی، بازیگر سینما و تلویزیون گفت: در مورد بسیجی‌ها فقط می‌شود یادش به خیر گفت، خیلی این حرف تلخ است ولی مگر ما اصلاً راجع به بسیجی‌ها فیلم ساخته‌ایم، انفجار، خاکریز و شهادت را ساخته‌ایم ولی شهید را نساخته‌ایم. چند هزار شهید داریم مانند همت، باکری، دستواره و... که می‌توانیم فیلمشان را بسازیم؛ باید نشان بدهیم شهید همت بیرون از خاکریز چه بوده که به این جایگاه برسد.</p>
      <p><b>ده‌نمکی: فیلم‌های دفاع مقدس باید با ده تا واسطه تیزر تلویزیونی بگیرند</b><br/><br/>مسعود ده‌نمکی کارگردان سینما دیگر سخنران این مراسم بود که وی در ابتدای صحبت خود با اشاره این موضوع که اگر در این جلسات هر فیلم‌سازی دو پیشنهاد عملیات و کاربردی به مسئولان بدهد، به نظرم خیلی کمک‌کننده است، به نظرم به‌اندازه کافی درباره غصه‌ها، اندوه‌ها و کاستی‌ها اطلاع داریم.</p>
      <p>کارگردان مجموعه اخراجی‌ها در مورد موضوع مهم مخاطب در حوزه سینمای دفاع مقدس گفت: پتانسیل ۳۰۰ الی ۴۰۰ هزارنفری نیروهای مسلح حتی سربازان چیز کمی نیست. اگر همین تعداد مخاطب را بشود با یک بلیت دو الی سه هزارتومانی برای پر کردن اوقات فراغت روانه سینما کرد، مسیر ساخت آثار دفاع مقدسی هموارتر می‌شود. چون مخاطب کف چنین آثاری اگر اعضای نیروهای مسلح باشند، میزان فروش از مخاطب فیلم‌های اجتماعی بالاتر خواهد رفت. کاری که برخی ها در حوزه سینمای اجتماعی می‌کنند، آماری سازی و غیره که در جریان آن هستیم، این‌طرف مخاطب جریان سینمای دفاع مقدس به‌صورت واقعی شکل می‌گیرد.</p>
      <p>ده‌نمکی در ادامه اشاره کرد: اگر این کار را کردیم و خانواده نیروهای مسلح را مخاطب سینمای انقلاب و دفاع مقدس شد، با احتساب خانواده‌های آنان مخاطبان به یک‌میلیون نفر خواهد رسید. این کار بودجه آن‌چنانی  هم نیاز ندارد. سالیانه مگر چند فیلم دفاع مقدس ساخته می‌شود؟ با توافقی میان سران نیروهای مسلح می‌شود، بدون آنکه هزینه‌ای برای آنان داشته باشد.</p>
      <p>کارگردان معراجی ها  در این مراسم گفت: اگر به این سمت رفتیم سینمای انقلاب و دفاع مقدس را واتیکانیزه نکنیم. نگوییم که انقلابی‌های بیایند فیلم‌های سینمای انقلاب و دفاع مقدس را ببینند و افرادی که جز خانواده‌های نیروهای مسلح ما نیستند حذف شوند. باید سینمای انقلاب و دفاع مقدس را درون‌ تمامی خانواده‌های ببریم، منظورم عموم مردم است. عموم مردم هستند که باید با چنین‌ قصه‌هایی آشنا شوند و بسترهایش را باید فراهم کرد.</p>
      <p>کارگردان فیلم مستند کدام آبی کدام قرمز  در ادامه افزود: غیر از بحث سیاست‌گذاری به نظرم برخی مشکلات قابل‌حل نیست مگر بااراده دوستان دلسوزد. شما اگر فیلم دفاع مقدس ساختید و در چرخه اکران قربانی شد، گویی فیلمی نساخته‌اید. باید برای ساخت چنین‌ آثاری امتیازات ویژه‌ای قائل شوید. من که دارم این حرف را می‌زنم از زاویه نگاه خودم می‌گویم چون نیازی نداشتم. نباید فیلم طنز را با سایر آثار مقایسه کرد.  چرخه اکران نظام باید به این مدیریت برسد که رقابت سالمی در آن باشد و برای سینمای انقلاب و دفاع مقدس امتیاز ویژه قائل شوند، یعنی تعداد سالن‌ها و سانس‌ها باید مدیریت‌شده باشد. اگر این سیاست اعلامی باشد غر می‌زنند و می‌گویند این‌ها دوباره رانت‌خواری کردند، البته اگر رانتی هم باشد برای مردم هست. مثل این کار را برای سایر آثار می‌کنند. شما ببیند در جدول اکران برخی فیلم‌ها را ده ماه روی پرده نگه می‌دارند. تصور کنید اگر فیلم ما بود برنامه هفت گزارش پخش می‌کرد چرا این فیلم ۵ تا سالن بیشتر دارد، ولی در مورد آثار خودشان که آثار ضداجتماعی و حتی ضد ارزشی هست، کسی حرفی نمی‌زند. همه‌چیز برعکس شده آن‌ها پوزیسون شدند و ما اپوزیسیون.</p>
      <p>ده‌نمکی در مورد چرخه ی تبلیغات گفت: توقع از صداوسیما هست که موضوع تبلیغات سینمای انقلاب و دفاع مقدس را حل کند. شما فیلم دفاع مقدسی بسازید اما اگر امکان تبلیغ نداشته باشید، فیلم قربانی خواهد شد. با این سیاست‌گذاری این امکان به وجود می‌آید که فیلم‌های دیگر هم به سمت مسائل ارزشی بروند، نه اینکه صرفاً در مورد دفاع مقدس باشد. مثلاً سازمان صداوسیما اعلام می‌کرد هر کس در فیلمش احترام به پدر و مادر یا سلام دادن را ترویج کند، فلان امتیازی تبلیغی به فیلم داده خواهد شد. جالب اینجاست که در فیلم‌های ما اصلاً سلام دادن وجود ندارد. در حوزه سینمای انقلاب و دفاع مقدس هم می‌‎شود چنین کاری کرد.</p>
      <p>کارگردان فیلم رسوایی در ادامه گفت: چه بساطی است که راه‌انداختند که فیلم دفاع مقدسی باید با ده تا واسطه باید در رده‌های بالا بتواند آشنا پیدا کند تا تیزر آن پخش شود.سینماگر ارزشی نمی‌تواند تیزر تبلیغاتی برای فیلمش بگیرد. امتیازات تشویقی و تبلیغی باید برای کسانی اتفاق بیفتد که همه سرمایه خودشان را برای مضامین ارزشی می‌گذارند، باید امکان تبلیغ برایشان فراهم شود. اگر نیروهای انقلابی به سینمای انقلاب و دفاع مقدس بها ندهند در این حوزه دیگه کلاهمان پس معرکه است. اگر این اتفاق هم‌شکل بگیرد، مثلاً ۴ نفر را هم ‌می‌گذارند که این فیلم در مسیر انقلاب هست یا خیر که مثلاً ۱۰۰ تا تیزر آیا بدهند آیا ندهند.<br/>شما فیلم مطربی هم بسازید همین مقدار تیزر به شما می‌دهند که درباره شهدا فیلم بسازی. این مسئله باید در رده‌های بالا حل بشود که کف تیزرهای  یک فیلم تبلیغاتی و انقلاب دفاع مقدس ۷۰۰ الی ۸۰۰ باید باشد، بیشتر تیزر دادن را باید به محتوای اثر مرتبط کنند. یک بحث دیگر هم دارم که برخی مضامین را شاید در سینما نتوان کارکرد اما می‌توان درباره آن‌ها سریال ساخت. این افرادی که در حوزه سینمای جنگ استخوان خرده کرده‌اند، بیکار توی خانه نشسته‌اند. ساخت برخی مضامین شاید در سینما با برگشت سرمایه امکان‌پذیر نباشد، اما در تلویزیون با تبلیغات می‌توان زمینه بازگشت هزینه آن را فراهم کرد. آنتن را می‌شود با مضامین ارزشی و انقلابی پر کرد و در حوزه سیاست‌گذاری باید ساخت ۴ الی ۵ اثر انقلابی در سیاست‌گذاری‌ها نقش اساسی داشته باشد. در بحث ارزان‌سازی باید به این نکته اشاره‌کنم که باید ادوات سینمای جنگ را تولید کنیم. نیروهای مسلح توانایی این کار راهم دارند، شما وزارت دفاع را مأمور کنید که ادوات نمایشی جنگ را تولید کند، یعنی اسلحه و ادوات نمایشی جنگ را تولید کند و تولید کردن آن بسیار ارزان تمام می‌شود، وقتی تولید سینمای جنگ ارزان شود، تعداد تولیدات هم بالا خواهد رفت.</p>
      <figure>
        <img src="https://cdn.isna.ir/d/2019/11/29/3/61497078.jpg"/>
      </figure>
      <p><b>میر علایی: شورای عالی انقلاب فرهنگی و مسئولان فرهنگی خواب هستند</b><br/>سید احمد میر علایی که به‌تازگی تهیه‌کنندگی سریال حضرت موسی (ع) را به عهده گرفته است، سخنران بعدی این نشست بود که اظهار داشت: من کوچک‌ترین شما هستم و وقتی داخل سالن آمده‌ام این تعداد پرچم نهادهای مختلف را کنار هم دیدم گفتم چه اتفاق خوبی می‌خواهد بیافتد. یک عکس از پرچم‌ها بگیرید، دشمن ببیند، فرار خواهد کرد؛ اما یادم آمد از این جلسات چقدر تکراری داشتیم، آقای عظیمی کاش خرج نمی‌کرد تا ما را دعوت کند و کاش بنزین لیتری 3000 تومان هزینه نمی‌کردیم که بیاییم. فیلم‌های جلسات سال گذشته را می‌فرستادید، می‌نشستیم غم می‌خوردیم و اذیت می‌شدیم.</p>
      <p>وی افزود: آقای «سیدضیاهاشمی» و «مسعود ده‌نمکی» عزیز همین حرف‌ها را زدند، منم اگر روی سن آمدم همین حرف‌ها را می‌زنم. مسئله این است که ما سینماگران انقلابی مثل شب چهارشنبه‌سوری به دنبال بوته می‌رویم، از قبل فکری نمی‌کنیم، برنامه‌ای نداریم. این حرفی است که بنده با مثال چهارشنبه‌سوری دارم می‌زنم. بعد می‌رویم با هزار مشکل مواجه می‌شویم، صبح روز چهارشنبه می‌خواهیم بوته پیدا کنیم، در سینما هم همین‌طور ناگهان به سرمان می‌زند یک کار مثلاً ملی بسازیم. همه این فرآیند شوخی است! فقط داریم آمار پر می‌کنیم.</p>
      <p>وی در ادامه با بیان این نکته که نباید در جمهوری اسلامی ایران فیلم‌های ضد ارزشی داشته باشیم به کمرنگ شدن سینمای انقلاب و دفاع مقدس پرداخته و گفت: سینماگران دفاع مقدس عزیزمان، از سینما دور ماندند، باید از این دوستان شروع کنم. چرا خودمان را ارتقا نمی‌دهیم، روزی چند تا فیلم می‌بینیم، روزی چند تا کتاب می‌خوانیم؟! کجای سینمای دنیا این‌جوری می‌روند فیلم می‌سازند؟! چرا تصور می‌کنیم هر طوری که ما فکر کردیم درست است؟ من اگر شب نشستم در مراسم دعای کمیل، دلم شکست و دلم لرزید، همان موقعیت را نمی‌توانم به سینما بیاورم و همه موظف باشند که نگاه کنند. سینما یک فرمول دارد، یک دفتر لغت معنی دارد، باید تخصصمان را در این حوزه بالا ببریم، چگونه بالا می‌رود؟ با تمرین ما را از تمرین دور نگاه داشتند تا خودمان را ارتقاء ندهیم.</p>
      <p>تهیه‌کننده سریال حضرت موسی افزود: انشا الله با ظهور حضرت حجت (عج) سینمای دفاع مقدس خوبی راه می‌افتد، سینما را درست می‌کنند. بعد از چهل سال انقلاب، هنوز تکلیف ما روشن نیست که سینمای ارزشی کجاست، سینمای غیر ارزشی کجاست؟ مگر در جمهوری اسلامی سینمای غیر ارزشی ما باید داشته باشیم؟ وای به حال سر در سینماها! الآن با دوربین موبایل از سردر سینما آزادی فیلم و عکس بگیرید. این سر در سینماهای ما با این اسم‌های فجیعی که روی این فیلم‌های گذاشتند، چه نسبتی با انقلاب دارد؟! راجع به شهید گمنام این سید عزیز ما (سید جواد هاشمی) صحبت کرد، دل ما را لرزاند، این شهدای ما الآن بیایند توی خیابان‌ها قدم بزنند با این فیلم‌هایی که ما داریم، چه جوابی به آن‌ها باید بدهیم.</p>
      <p>میر علایی در ادامه با تأکید بر اینکه یک نفر باید ترمز ولنگاری موجود در سینما را بکشد، ضمن انتقاد از مدیران سینمایی گفت: شورای عالی انقلاب فرهنگی ما خواب است که ببیند سینمای در چه وضعی است؟! کمیسیون فرهنگی مجلس جمهوری اسلامی کجاست؟ این مسئولان فرهنگی کجا هستند؟ وزیر ارشاد کجاست؟ مسئولان سینمایی کجا هستند که وضعیت سینمای ما چنین اسفبار شده است؟! به خدا خجالت می‌کشیم که به سینما برویم. مراکز فرهنگی، مروج فساد هستند پشت‌صحنه تئاترهای ما را لطفاً ببیند چه خبر است. به و الله جوانان ما تقصیری ندارند، فضا را این‌گونه دیدند، فکر کردند فضای هنری یعنی ولنگاری. به خدا همین جوانان اگر جنگی پیش آید از جان‌مایه خواهند گذاشت و همیشه در میدان مبارزه خواهند بود.</p>
      <p>میر علایی ادامه داد: شما مسئولان فرهنگی خواب هستید و امثال من خوابیده‌ایم که وضعیت فرهنگی به چنین صورتی پیش می‌رود. چه جلسه‌ای برگزار کردیم بااین‌همه پرچم! یک عکس از این پرچم‌ها بگیریم دشمن به خودش خواهد لرزید. برای چی بچه‌های سینمای دفاع مقدس را اینجا جمع کردید؟ من می‌خواهم دردمندانه حرف بزنم. این شکلی که سینما دارد می‌رود فرهنگ ما را به هپروت خواهد برد.</p>
      <p>این تهیه‌کننده سینما در ادامه با اشاره به مسئولیت سنگین و مهم مدیران فرهنگی در این زمان خاطرنشان کرد: هرکسی اندازه خودش مسئولیت دارد، نسل ما در کنار شهدا راه‌رفته است، خدا به ما لطف کرده که با بسیاری از این شهدا ما هم‌نفس بودیم، ما جبهه‌های جنگ را دیده‌ایم ما صحنه انقلاب را دیده‌ایم و با بقیه فرق می‌کنیم. از جوان امروز که آن روزها را ندیده در آخرت سؤال نمی‌کنند. فقط از مسلمان سؤال می‌کنند تو چرا مسجد نمی‌روی از غیرمسلمان سؤال نمی‌کنند. از بچه‌های انقلاب بابت عملکردشان سؤال می‌کنند. بچه مسلمان! می‌بینید بازار داغ است می‌روید فیلم ضد ارزش می‌سازید؟ به من می‌گویی من بدهی داشتم! خاک بر سر تو که خدا را فراموش کردی و اسم خودت را گذاشتی سینماگر دفاع مقدس. همین‌ آدم‌ها در مراسم‌های مختلف سینماگران دفاع مقدس حضور دارند، چه کسی او را دعوت می‌کند؟!</p>
      <p>میر علایی افزود: چرا فرقی نمی‌گذارید میان سینماگران دفاع مقدسی که نانشان را در خون خودشان می‌زنند و دارند آبروداری می‌کنند و با کسانی بی‌آبرویی می‌کنند. کسانی که در مقابل وضعیت کنونی سینما سر خم نمی‌کنند، چرا یادشان نمی‌کنیم. چرا فرق نمی‌گذارید؟ قرآن این را گفته است؟ اسلام این را گفته است؟ مهدی صاحب‌الزمان گفته که فیلم ضد ارزش بسازد؟ بعد انتظار فرج دارید؟ امام زمان بیایید در شهرهای ما، با این سینما، با این وضعیت تئاتر ما؟ دلمان را بیخودی خوش کرده‌ایم، آقای عظیمی من عذرخواهی می‌کنم، تو عزیز من هستی، دارم می‌لرزانمت که جلو بیفتی در انجمن سینمای دفاع مقدس و سردمدار بشی، آقای دکتر یاشار نادری شما هم همین‌طور، اگر پا نشویم به درد نخواهد خورد، بدجایی مسئولیت گرفتید.</p>
      <p>وی با تأکید بر اینکه رئیس انجمن فیلم و سینمای دفاع مقدس مسئولیتش بیشتر و سخت‌تر گفت: بیاییم زیر خیمه بگوییم بسیجی روزت مبارک؟! افسوس باید بخوریم؟! ما مسئولیت داریم عزیزان مسئولیت داریم و نمی‌توانیم دست روی دست بگذاریم و بنشینیم. خیلی هم سخت است، ما باید با سختی کارکنیم. فکر نکنید که کار برای ما راحت است، اگر کوتاه بیاییم تخصص خودمان را ارتقاء ندهیم، سینمای انقلاب از دست خواهد رفت، آماده‌باشیم برای حرکت اصلی، به یک دوست عزیز گفتم بیا به مراسم فلان برویم، گفت من نمی‌خواهم بیایم، مثل سیاهی لشگرها بیایم آنجا بنشینم، گفت: همه‌کسانی که آنجا دعوت هستند همه سیاهی لشگر هستند. مگه پارسال نرفتیم، پیارسال نرفتیم، چه اتفاقی افتاد؟ گفتم می‌رویم همدیگر را می‌بینیم، گفت: خیلی خوب است بذار من یک نفر نیایم که نخواهم در آنجا چیزی بگویم. خیلی خوب است که ما را دعوت کردند، یک‌بار دیگر این چهره‌ها را ببنیم و باهم غذا بخوریم. این بزرگ‌ترین نعمتی است که سینماگران انقلابی همدیگر را می‌بیند و می‌خواهم از شما خواهش کنم برای سلامتی آقای جمال شورجه دعا کنید. تک‌تک ما این دردها را داریم ببخشید که کمی تلخی کردم و اگر ذائقه شما تلخ شد مرا به جدم ببخشید.<br/>دیگر بخش نشست صمیمی سینماگران انقلاب و دفاع مقدس تجلیل از هنرمند فرهیخته و پیشکسوت سینمای انقلاب و دفاع مقدس جمال شورجه و خانواده مرحوم حبیب‌الله کاسه ساز بود.</p>
      <figure>
        <img src="https://cdn.isna.ir/d/2019/11/29/3/61497077.jpg"/>
      </figure>
      <p><b>شورجه: به‌زودی فیلم‌برداری موسی (ع) را آغاز میکنم</b><br/>جمال شورجه نیز در این مراسم اظهار داشت: می‌گویند هرچه از دوست رسد نیکوست، خداوند هم امسال مارا در برهه امتحانش قرارداد و امیدوارم که از این امتحان سربلند بیرون آمده و خداوند امتحانات سخت‌تر را که نتوانم از عهده آن‌ها بربیایم را از من نگیرد.</p>
      <p>وی افزود: التماس دعای شدید از همه بزرگواران دارم و خوشحالم که در جمع شما هستم، لاحول ولا قوه الا بالله العلی العظیم، هزار و صد مرتبه شکر که در جمع شما بزرگواران سینمای دفاع مقدس هستم و هنوز نفسی از گلویم خارج می‌شود تا بتوانم به شما عرض ارادت بکنم.</p>
      <p>شورجه با تائید پیشنهادت مطرح‌شده در این نشست اظهار داشت: سخنانی که خصوصاً آقای میر علایی، ده‌نمکی، سید جواد هاشمی و سید بزرگوار آقای سید ضیا هاشمی در این مراسم گفتند بیان‌گر آن است که این مجموعه‌ها باید به مجموعه بزرگی تبدیل شوند که بتوانند به تمام جهان اسلام ازاینجا انقلاب را صادر کنند و این مجموعه‌ها، محل نشر و تبلیغ انقلاب و ترویج دفاع مقدس و مقاومت شوند تا اسرائیل و امریکا و دشمنان انقلاب و اسلام این مراکز را مراکز رسمی و اصلی تهاجم علیه خودشان بدانند. خدایا مارا به اینجا برسان؛ البته الآن هم همین‌گونه هست و دشمنان اصلی ما الآن طوری نسبت به ایران قضاوت می‌کنند که آن را ابرقدرت منطقه غرب آسیا می‌دانند. این‌ها همه برکات همان شهدایی است که آقای سید جواد هاشمی گفتند وگرنه منه شورجه که کاری نکرده‌ام.</p>
      <p>وی ادامه داد: امیدوارم تا با ساخت سریال موسی (ع) پیروان حضرت موسی (ع) هم به انقلاب اسلامی ایران بپیوندد زیرا ما درواقع می‌خواهیم پیامبر مظلوم خودمان را تصویر بکنیم. برای رسیدن به این جایگاه و منزل از همه شما التماس دعا دارم و امیدوارم که هرچه زودتر از روی این ویلچر بلند شده و به بالای تپه‌های شهرک سینمای دفاع مقدس بروم که اکثر کارهای آن‌هم صورت گرفته است تا بتوانیم آنجا فیلم‌برداری را شروع کنیم.</p>
      <p><b>شفق: حضرت آقا کلمه انقلاب را به این انجمن اضافه کردند</b><br/>در ادامه مراسم از مدیران سابق انجمن سینمای انقلاب و دفاع مقدس تقدیر به عمل آمد. ناصر شفق اولین مدیر انجمن سینمایی انقلاب و دفاع مقدس و بنیان‌گذار این انجمن گفت: انجمن سینمایی انقلاب و دفاع مقدس در سال 1369 تشکیل‌شده و زمانی که فیلم پرواز در بی‌نهایت در ارومیه کلید خورد به دلیل امکانات زیادی که امیر لطفیان فرمانده وقت ناجا و قرارگاه حمزه سیدالشهدا در اختیار ما گذاشتند این ایده شکل گرفت که انجمن راه‌اندازی بشود و تا سال 1371 این انجمن به‌صورت پنهانی فعالیت داشت و در سال 71 انجمن فعالیت رسمی خود را با بزرگانی چون علیرضا مزینانی، سید حسن خامنه‌ای، علی‌اکبر حجازی، مجید رجبی معمار و مرحوم حبیب‌الله کاسه ساز شروع کرد.<br/>وی افزود: البته همان موقع و هم‌زمان ذهنمان ساخت پردیس‌های سینمایی بود زیرا درواقع جریان اکران است که مسیر تولید را مشخص می‌کند، در این مسیر ابتدا تولیدکننده‌ها مهم بودند، بعدها پخش‌کننده‌ها مهم شدند و الآن مصرف‌کننده‌ها مهم هستند؛ من امیدوار هستم که با مدیریت جدید انجمن این کار روی زمین‌مانده شکل بگیرد. انجمن در ابتدا انجمن سینمایی دفاع مقدس بود و در سال 1374 حضرت آقا کلمه انقلاب را به این انجمن اضافه کردند.</p>
      <p><b>شرف‌الدین: سینمای انقلاب و دفاع مقدس مخاطبان و گیشه خود را خواهد داشت</b><br/>محمدرضا شرف‌الدین باسابقه‌ترین مدیر انجمن سینمایی انقلاب و دفاع مقدس نیز پس از تقدیر اظهار داشت: امیدوارم که تمامی این وعده‌ها عملی بشوند و ما بتوانیم شاهد شکوفایی سینمای انقلاب و دفاع مقدس باشیم، خدا شاهد است وقتی‌که ما جایی می‌رویم و می‌گویند از خاطره‌ای بگویید مشاهده می‌کنیم که چقدر اشتیاق دارند به دفاع مقدس که بدانند، زیرا نسل جدید اطلاعی ندارد. مطمئن باشید اگر بار دیگر سینمای انقلاب و دفاع مقدس رونق بگیرد مخاطبان و گیشه خود را خواهد داشت.</p>
      <p>محمدحسین نیرومند، یکی دیگر مدیران پیشین انجمن پس از تقدیر اظهار داشت: متأسفانه من در دورانی مسئولیت انجمن سینمایی انقلاب و دفاع مقدس را بر عهده داشتم که اتفاق ناخوشایندی رخ‌داده بود و درواقع تصمیم اشتباه مدیریتی از بالاگرفته شده بود بدون اینکه کمترین مشورتی با دست‌اندرکاران سینمای انقلاب و دفاع مقدس و بنده که مسئولیت داشتم بشود. امیدوارم که این تجربه تلخ دیگر تکرار نشود زیرا در آن تجربه فعالیت انجمن چند سال متوقف شد و این حاصل تصمیم مدیریتی بود که کاملاً ناپخته و نسنجیده انجام شد. امیدوارم این آخرین تجربه تلخ انجمن باشد.<br/><b>میرزاخانی: پردیس‌های سینمایی شهرداری تهران در اختیار سینمای دفاع مقدس است</b><br/>هاشم میرزاخانی دیگر مدیر سابق انجمن نیز پیش از تقدیر گفت: آقای نیرومند خاطره‌ای را تعریف کردند که بخش اعظم آن مربوط به من بود و تمام تلاش بر این شد که انجمن پایدار بماند. امیدوارم که انجمن، این درخت پرثمر با تیم جدید، باسواد و انگیزه دار مستدام باشد و شاهد تولیدات جدیدی در عرصه انقلاب و دفاع مقدس باشیم و ما هم در موسسه تصویری شهر و در مجموعه پردیس‌های موجود و سازمان فرهنگی هنری شهرداری در خدمت این آثار هستیم. امیدواریم که آثار خوب و پرفروش مقتدر در این حوزه تولیدشده و شاهد حضور جدی مردم در پردیس‌های مختلف باشیم. البته در رابطه با ساخت پردیس در این عرصه خیلی صحبت شده بود و حتی با فرمانده محترم کل سپاه هم‌صحبت شده بود تا در محل فعلی بنیاد روایت یک پردیس کامل و بالای 10 سالن ساخته شود که نشد ولی پتانسیل خوبی است که اگر بتوانید این قدم را بردارید و خدمت بزرگی به این عرصه کرده‌اید.<br/><b>عظیمی میرآبادی: انجمن نیازمند یاری همه سینماگران انقلاب و دفاع مقدس است</b><br/>در پایان‌بخش تقدیر از مدیران مهدی عظیمی میرآبادی مدیرعامل انجمن سینمایی انقلاب و دفاع مقدس توضیحاتی را ارائه داد: حالا پس از صحبت‌های همه دوستان و تذکراتشان باید بگویم که روزی من هم همین کار را می‌کردم و حالا این مسئولیت بر عهده من گذاشته‌شده است. من اول این نکته را عرض بکنم که چندین بار و در برهه‌های دیگری به بنده پیشنهاد مدیریت انجمن سینمایی انقلاب و دفاع مقدس شده بود اما بنده به دلیل اینکه احساس می‌کردم در این کار جدی نیستند قبول نمی‌کردم اما این بار یک برادر بسیار با ارزش، با انگیزه، ولایتی، روشن و حزب‌اللهی؛ دکتر سید محمد یاشار نادری وقتی این پیشنهاد را به من دادند، پذیرفتم.</p>
      <p>وی افزود: دو هدف اصلی برای انجمن بازتعریف شد، اول رساندن سینمای انقلاب دفاع مقدس به جایگاه اصلی و تراز خود و دوم پشتیبانی و حمایت از دست اندکارانی که دارند راجع به این موضوع فعالیت می‌کنند که یا هنرمند هستند و یا مسئول و ما با این دو هدف برنامه‌ریزی کردیم و امیدواریم به اهدافمان برسیم. در برهه‌ای که این مسئولیت را پذیرفتیم رقم ناچیزی برای این برنامه‌ها پیش‌بینی‌شده بود ولی به ما اجازه دادند که یک برنامه مجددی صورت بگیرد و این کار را انجام دادیم و تعدادی از برنامه‌ها را دیدیم که من تیتر وار عرض می‌کنم.</p>
      <p>عظیمی با اشاره به بحث تولید فیلم‌نامه کوتاه، بلند و سریال با موضوع انقلاب و دفاع مقدس، بیداری اسلامی و مقاومت اظهار داشت: گاهی اتفاقاتی رخ می‌دهد که انسان شگفت‌زده می‌شود برای مثال در شروع کار دوستان از صداوسیما آمدند و گفتند که بحث سریال سازی انقلاب و دفاع مقدس را شما بیایید و کمک بکنید که انجام شود بنابراین قرار شد که چیزی حدود 20 سریال در سال تولید شود و فراخوانی هم به‌صورت تلفنی با دوستانی که قبلاً درزمینه سریال سازی فعالیت داشتند و اسمشان در لیست ما بود انجام شود که اگر طرح سریالی با این 4 موضوع دارند بیاورند تا بررسی شود تا با شیب تندی به سمت سریال سازی برویم البته مقدمه آن تولید فیلم‌نامه است.</p>
      <p>مدیرعامل انجمن سینما انقلاب و دفاع مقدس افزود: ادامه بررسی و ارزیابی فیلم‌نامه‌ها برای همکاری و یا مشارکت در تولید دیگر اقدام انجمن است که از دکتر نادری رئیس بنیاد فرهنگی روایت فتح خواهش کردم هزینه کامل فیلمی را پرداخت نکنیم به این دلیل بود که در سابقه انجمن گاهی فیلم‌هایی ساخته‌شده که کامل پولش را داده بودند و من اعتراض می‌کردم که انجمن در جایگاه تولید فیلم نبوده و باید فقط حمایت می‌کرد.</p>
      <p>وی افزود: کلاً تولید سریال و تله‌فیلم در دستور کارمان هست و همچنین برگزاری نشست‌های هم‌اندیشی در سطوح و صنوف مختلف؛ در تهران، شهرستان‌ها و انشا الله خارج از کشور؛ همچنین ورود به تلویزیون و رادیو با برنامه‌های اختصاصی سینمای انقلاب و دفاع مقدس به‌منظور بررسی و راهبرد سینمای انقلاب و دفاع مقدس در قالب‌های گوناگون؛ ما در بحث تولید به سراغ مستند نمی‌رویم اما در بحث پشتیبانی و حمایت حتماً داستانی، مستند و شکل‌های دیگر فیلم را مدنظر داریم که در این برنامه‌های تلویزیونی به آن‌ها هم توجه می‌شود.</p>
      <p>عظیمی بابیان اینکه یکی از مشکلات فعلی ما نداشتن یک لیست منسجم، قابل‌اعتنا و جدید هنرمندان است اظهار داشت: نامه‌هایی را به ارگان‌های مختلف زدیم تا اگر فهرستی دارند بدهند؛ خیلی‌ها دادند و خیلی‌ها هم لایق ندانستند که بدهند. حدود 450 نفر مدعوین این جلسه بودند که به دلایل مختلف بعضی‌ها نیامدند و ما امیدواریم که دفعات بعدی همه باشند تا عام بودن سینمای انقلاب و دفاع مقدس را به تصویر بکشیم. در همین راستا اقدام به جمع‌آوری بانک اطلاعات سینماگران انقلاب و دفاع مقدس است که خواهش می‌کنم همه وارد سایت شوند و اطلاعاتشان را وارد بکنند که انشا الله آن مبنای باقی کارهای ما خواهد بود.</p>
      <p>در ادامه مراسم از نشان مرحوم رسول ملاقلی پور با حضور خانواده آن هنرمند متعهد رونمایی شد که به گفته مهدی عظیمی میرآبادی قرار است این نشان هرسال به یک نفر که در عرصه سینمای انقلاب و دفاع مقدس نوآور است اهدا شود. وی دلایل انتخاب این هنرمند فقید را این‌گونه بیان کرد که: رسول ملاقلی پور یک ویژگی‌ای داشت که بسیار به درد ادامه راهمان می‌خورد؛ رسول جسور بود، نوآور بود، پاک بود، جدی بود؛ این ویژگی‌ها درون همه شما هست ولی در یک نفر در سطح عالی جمع شده بود و آن رسول ملاقلی پور بود و ما انشا الله این برنامه را هم‌زمان با ایام فوت ایشان و اسفندماه هرسال برگزار خواهیم کرد.</p>
      <p>
        <b>سید محمد یاشار نادری: وزارت فرهنگ و ارشاد باید نسبت خود را با سینمای انقلاب و دفاع مقدس روشن کند</b>
      </p>
      <p>در پایان این مراسم سید محمد یاشار نادری، رئیس بنیاد فرهنگی روایت فتح به‌عنوان میزبان این نشست اظهار داشت: از همه حاضران کمال تشکر رادارم، زمان جلسه طولانی شده و سعی می‌کنم بسیار خلاصه و کوتاه چند کلامی را خدمت عزیزان عنوان کنم و البته من هم معتقدم در گام دوم انقلاب اسلامی دیگر زمان صحبت نیست و وقت عمل کردن است.<br/>رئیس بنیاد فرهنگی روایت فتح در این نشست ادامه داد:« در نگاه کلی به لحاظ ماهوی به سینما؛ دو رویکرد کلی وجود دارد؛ عده‌ای معتقدند، سینما ازجمله عوامل هویت‌ساز در عرصه‌ی جدید است و رابطه مستقیمی با فرهنگ و جامعه دارد و عده‌ای هم برخلاف گروه اول معتقدند که سینما هویت‌ساز و الگوساز نبوده و معمولاً هویت و الگوی خود را از محیط پیرامون و جامعه‌ی خود دریافت می‌کند.<br/> از طرفی اهالی سینما در تحلیل فیلم‌ها، عموماً مطالعات ساختار شناسانه ناظر به عوامل فنی فیلم را مدنظر قرار می‌دهند و از طرف دیگر پژوهشگران، تحلیل فیلم را مبتنی بر تأویل و تفسیر متن، نگاه متنگرایی پدیدارشناسی و روانشناسی و علوم شناختی می‌دانند.و همین فاصله نگاه‌ها موجب شده تا در مطالعات موردی و پژوهش‌های صورت گرفته، مجموعه‌های تصمیم گیر دچار اشتباه و اختلال در دستگاه‌های محاسباتی خود در تشخیص میزان ضریب نفوذ آثار و اثرگذاری آنان بر روی مخاطب می‌شوند.<br/>بررسی آثار سینمایی طی یک سال گذشته نتایج مطلوبی را ارائه نمی‌دهد بلکه نتایج حاصله ازنظر سنجی‌ها و پژوهش‌های صورت گرفته نگران‌کننده است.<br/>امروز مهم‌ترین و بزرگ‌ترین چالش سینمای ایران فقر شدید در متن و محتوای بومی‌شده است، چیزی که ما آن را با عنوان ضعف فیلم‌نامه می‌شناسیم.اساساً معتقدم در سینمای ایران ضعف ما فراتر از فیلم‌نامه است و ریشه‌ی اشکالات موجود در فیلم‌نامه‌ها، نداشتن مبانی دقیق و درست مبتنی بر زیست‌بوم و اعتقادات مردم است.<br/> ضعف شدید ساختاری و کیفی و بعضاً کارکردهای ضد دینی و معارض با ادبیات دینی، یکی از مشکلات و چالش‌های جدی سینمای ایران است.متأسفانه امروز کمتر شاهد تولید اثری هستیم که برای تقویت انگیزه‌های دینی مخاطب تولیدشده باشد.<br/>بیش از ۵۶ درصد آثار تولیدشده طی یک سال گذشته، در فضای روشنفکری غیربومی بوده و غالباً با زبانی سکولار و غیردینی است.سینمایی که می‌تواند به موضوعات ارزشمند و پایداری مثل اخلاق، تبیین فضای زندگی، پاسخ به پرسش‌های حیاتی و اساسی انسان بپردازد، متأسفانه امروز دچار خودسانسوری از جامعه‌ی سالم خود شده است. به آن دسته از کارشناسانی که معتقدند؛ سینما کارکرد الگوسازی ندارد و صرفاً همانند آیینه عمل می‌کند و بازتاب‌دهنده محیط پیرامون است، باید گفت؛ این چه آیینه‌ای است که فقط زشتی‌ها و پلشتی‌ها و انحرافات را منعکس می‌کند؟ این چه آیینه ایست که فقط جامعه‌ی ۲ درصدی معتاد را می‌بیند و ۹۸ درصد جامعه سالم را نمی‌بیند؟ این چه آیینه‌ای است که فقط نرخ طلاق و جدایی را می‌بیند و خانواده‌های مستحکم و پایدار را قادر به دیدن نیست؟<br/>بله امروز بیماری واقع گریزیِ افراطی در فیلم‌سازان ما موج میزند و بعضی تمام همت خود را برای انعکاس یک دنیای جعلی و آدم‌هایی با اعمال و عکس‌العمل‌ها و رفتارهای مصنوعی به کار گرفته‌اند.<br/>وقتی این‌گونه باشد، طبیعتاً در جهان‌بینی و محتوای این آثار باید انتظار دیدن و شنیدن پیام‌های غیرواقعی و غیرعقلانی داشته باشیم.<br/>در حوزه‌ی هویت ملی و دینی؛ بیش از نیمی از آثار بررسی‌شده یک سال گذشته، زبان غیر مطابق با زیست‌بوم ملی و انقلابی داشته و در جهت تضعیف هویت ملی ساخته‌شده است.<br/>بعضاً آثاری در این سینما تولید می‌شود که خانواده در آن جایگاهی ندارد، قهرمان اصلی داستان در حال طلاق گرفتن است و تمام دغدغه‌ی او این است که بعد از جدایی تک‌فرزند خانواده را چه کسی بسپارد!<br/>افراد مسن و بزرگان خانواده برخلاف سنت ایرانیان هیچ جایگاه و نقشی در مسائل و مشکلات خانواده ندارند. فضایی کاملاً تاریک، سیاه و ناامیدکننده از جامعه ایرانی!<br/> گویی دیگر همه‌چیز به انتها رسیده و هیچ امیدی بر اصلاح نیست. در قهرمان داستان‌های ما از، قهرمانان ملی، ورزشکاران بااخلاق، هنرمندان باارزش، کاسبان مؤمن، کارمندان صادق، روحانیت مجاهد، دانشمندان و برگزیدگان المپیادهای علمی، معلمان و آموزگاران دلسوز و... خبری نیست.<br/>قهرمان قصه‌های ما معمولاً انسان‌های خسته، مأیوس، ناامید هستند.جانبازان و شهدا که قهرمانان اصلی این مرزوبوم‌اند جایگاهی ندارند.فیلم‌های حوزه دفاع مقدس، پراست از تحریف که در تعارض با فرهنگ و گفتمان دفاع و جهاد است! همه‌ی این آسیب‌ها که فقط به بخشی از آن اشاره شد، سیمای زیبایی از سینمای ایران در آغاز راه گام دوم انقلاب نشان نمی‌دهد و باید چاره‌ای اندیشید؛امروز در جمع هنرمندان به بهانه‌ی نشست صمیمی سینماگران انقلاب اسلامی و دفاع مقدس که به همت و تلاش انجمن سینمای انقلاب گرد هم آمدیم، باید به چند نکته‌ی مهم اشاره‌کنم:<br/>اول اینکه انجمن سینمای انقلاب و دفاع مقدس یکی از جزایرِ مجمع‌الجزایر حوزه‌ی فرهنگ و هنر نیست و کارکردهای خودش را دارد.<br/> باید توجه داشت که این انجمن متولی سینمای انقلاب و دفاع مقدس نیست!<br/>باید نقش‌ها، سهم‌ها و محصولات، در جریان حاکمیت به‌درستی تعریف و تبیین شود. متولی اصلی سینما در کشور، وزارت فرهنگ و ارشاد بوده و این دستگاه حاکمیتی که وظیفه هدایت، سیاست و حمایت سینمای ایران را بر عهده دارد باید نسبت خود را با سینمای انقلاب و دفاع مقدس تعریف و روشن نماید.<br/>انجمن سینمایی و بنیاد فرهنگی روایت فتح صرفاً به‌عنوان یک‌نهاد انقلابی بر اساس رسالت انقلابی خود برای فقدان نگاه راهبردی و آینده‌نگر در دستگاه مسئول و تغییر دستگاه محاسباتی مسئولین برای اتخاذ تصمیمات حکیمانه و منطقی، به‌دوراز حواشی و فشارهای بیرونی، باید در نقش تسهیل گر و مطالبه گر ایفای نقش کند.<br/>این ظرفیت بسیار عظیم و وجود هنرمندان تراز انقلاب اسلامی می‌تواند در کنار این دستگاه مسئول نقش مهم و تأثیرگذار داشته باشد. در حوزه‌ی تبیین مبانی انقلاب اسلامی و خصوصاً دفاع مقدس با بهره‌گیری از منظومه فکری مقام معظم رهبری که بیش از ۲۵۳ گزاره‌ی آن در سند راهبری بنیاد روایت فتح احصاء شده است، می‌تواند نقشه راه قابل‌اعتمادی برای این مسیر پرفراز نشیب و مصون ماندن از آسیب‌ها باشد.<br/>امیدوارم با همت همه‌ی هنرمندان انقلابی در آینده شاهد سینمایی تأثیرگذار، امیدبخش، امیدآفرین، واقع‌گرا و هویت‌ساز در جهت ساخت الگویی برای جامعه و تمدن نوین اسلامی باشیم.»</p>
      <p>نشست صمیمی سینماگران انقلاب و دفاع مقدس به همت بنیاد فرهنگی روایت فتح، انجمن  سینمای انقلاب و دفاع مقدس و باغ‌موزه دفاع مقدس و سازمان سینمایی بنیاد حفظ آثار و ارزش‌های دفاع مقدس هم‌زمان با هفته بسیج برگزار شد.</p>
      <figure>
        <img src="https://cdn.isna.ir/d/2019/11/29/3/61497079.jpg"/>
      </figure>
    </article>
  </body>
</html>