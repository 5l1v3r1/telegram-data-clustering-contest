<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Atletika/a315977-Farah-se-vraca-trcace-na-OI-u-Tokiju-trku-na-10.000-m.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T10:09:00+00:00"/>
    <meta property="og:title" content="Farah se vraća, trčaće na OI u Tokiju trku na 10.000 m"/>
    <meta property="og:description" content="Legendarni dugoprugaš Mo Farah najavio je da se vraća na stazu za Olimpijske igre u Tokiju 2020."/>
  </head>
  <body>
    <article>
      <h1>Farah se vraća, trčaće na OI u Tokiju trku na 10.000 m</h1>
      <h2>Legendarni dugoprugaš Mo Farah najavio je da se vraća na stazu za Olimpijske igre u Tokiju 2020.</h2>
      <address><time datetime="2019-11-29T10:09:00+00:00">29 Nov 2019, 10:09</time> by <a rel="author">Maja Todić</a></address>
      <figure>
        <img src="https://sportklub.rs/Picture/1479/jpeg/farah.jpg"/>
        <figcaption>
          <cite>Paul Gilham, Getty Images</cite>
        </figcaption>
      </figure>
      <p>Četvorostruki olimpijski šampion Mo Farah ponovo će se vratiti na atletsku stazu. Britanac je najavio da će na Olimpijskim igrama u Tokiju 2020. učestvovati u trci na 10.000 metara.</p>
      <p>Farah je na Olimijskim igrama u Londonu 2012. osvojio zlatne medalje u trkama na 5.000 i 10.000 metara, a isti uspeh ponovio je četiri godine kasnije u Rio de Ženeiru. Od 2011. do 2017. godine u te dve discipline osvojio je šest zlata i dva srebra na svetskim prvenstvima. Od 2006. do 2014. osvojio je pet evropskih zlata i jedno srebro.</p>
      <p>Od kada je odlučio da se bavi maratonskim trčanjem, pobedio je na maratonu u Čikagu i bio treći na maratonu u Londonu (oba 2018.) godine.</p>
      <p>Sada najavljuje da će se vratiti na stazu za Olimpijske igre u Tokiju gde će pokušati da odbrani zlato na 10.000 metara.</p>
      <p><i>"Zdravo svima. Bio sam tih u poslednje vreme. Nakon Čikaga sam odlučio da uzmem odmor i provedem ga sa porodicom i uživao sam u tome. Bilo je veoma uzbudljivo takmičiti se u maratonu u poslednje dve godine. Bilo je lepo pobediti u Čikagu i biti treći u Londonu. Mnogo sam naučio iz toga, potpuno je drugačije od trčanja na stazi. Ali, odlučio sam da se 2020. vratim na stazu. Veoma se radujem ponovnim trkama na 10.000 metara. Nadam se da nisam izgubio svoju brzinu. Dakle, velika vest je da se vraćam na stazu za trku na 10.000 metara u Tokiju"</i>, poručio je u kratkom videu <b>Farah.</b></p>
      <figure>
        <iframe data-src="https://twitter.com/EuroAthletics/status/1200337398674198529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>