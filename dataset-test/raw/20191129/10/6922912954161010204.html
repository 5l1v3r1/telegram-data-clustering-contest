<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/black-friday-enosis-kinitopiounte-kata-tis-amazon-ke-tis-iperkatanalosis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-29T10:25:35+00:00"/>
    <meta property="og:title" content="Black Friday: Ενώσεις κινητοποιούνται κατά της Amazon και της υπερκατανάλωσης"/>
    <meta property="og:description" content="Δεκάδες διαδηλωτές συγκεντρώθηκαν σήμερα μπροστά στη γαλλική έδρα της Amazon σε προάστιο του Παρισιού με την ευκαιρία της Black Friday για να καταγγείλουν την υπερκατανάλωση."/>
  </head>
  <body>
    <article>
      <h1>Black Friday: Ενώσεις κινητοποιούνται κατά της Amazon και της υπερκατανάλωσης</h1>
      <address>
        <time datetime="2019-11-29T10:25:35+00:00">29 Nov 2019, 10:25</time>
      </address>
      <p>Δεκάδες διαδηλωτές συγκεντρώθηκαν σήμερα μπροστά στη γαλλική έδρα της Amazon σε προάστιο του Παρισιού με την ευκαιρία της Black Friday για να καταγγείλουν την υπερκατανάλωση.</p>
      <p>Οι διαδηλωτές, οι οποίοι συγκεντρώθηκαν έπειτα από έκκληση της Attac και της Greenpeace για αυτήν τη δράση, η οποία παρουσιάσθηκε ως «μη βίαιη και χαρούμενη», ξεδίπλωσαν μπροστά στην έδρα της Amazon στο Κλισύ, κοντά στο Παρίσι, πανό που κατήγγειλαν τη γιγάντια εταιρεία του ηλεκτρονικού εμπορίου και στη συνέχεια κάθισαν στο σημείο αυτό φωνάζοντας «Λέμε στοπ στην Black Friday και στην ατιμωρησία» της Amazon.</p>
      <p>«Σήμερα η Amazon έχει τις εκπομπές αερίων του θερμοκηπίου που έχει ένα κράτος» κατήγγειλε στον τόπο της διαδήλωσης ο Ζαν-Φρανσουά Ζουλιάρ, διευθυντής της Greenpeace στη Γαλλία. «Έχουμε ανάγκη περισσότερο παρά ποτέ από δράσεις πολιτικής ανυπακοής, επειδή η Amazon είναι ένα σύμβολο ατιμωρησίας», κυρίως φορολογικής, δήλωσε η ευρωβουλευτής του ριζοσπαστικού αριστερού κόμματος Ανυπότακτη Γαλλία (LFI) Μανόν Ομπρί, η οποία ήταν παρούσα στο πλευρό του.</p>
      <p>Την Πέμπτη, 50 έως 100 διαδηλωτές των οργανώσεων ANV-COP21 και «Φίλοι της Γης» είχαν αποκλείσει για λίγο ένα κέντρο διανομής της Amazon στην περιφέρεια του Παρισιού, χρησιμοποιώντας δεμάτια άχυρο και σχηματίζοντας ανθρώπινα φράγματα.</p>
      <p>Πηγή: ΑΠΕ</p>
    </article>
  </body>
</html>