<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/plovdivskiiat-hudozhnik-vasil-stoev-pokori-frenskata-161895/"/>
    <meta property="og:site_name" content="trafficnews"/>
    <meta property="article:published_time" content="2019-11-29T10:20:00+00:00"/>
    <meta property="og:title" content="Пловдивският художник Васил Стоев покори френската публика с &quot;Въздушни коридори&quot;"/>
    <meta property="og:description" content="Кметът на Компиен Филип Марини приветства българина"/>
  </head>
  <body>
    <article>
      <h1>Пловдивският художник Васил Стоев покори френската публика с "Въздушни коридори"</h1>
      <h2>Кметът на Компиен Филип Марини приветства българина</h2>
      <address><time datetime="2019-11-29T10:20:00+00:00">29 Nov 2019, 10:20</time> by <a rel="author" href="https://trafficnews.bg/page/team/" target="_blank">Мария Луцова</a></address>
      <p>Пловдивският художник Васил Стоев представя своя самостоятелна изложба в Galerie de l’Est във френския град Компиен във Франция. Експозицията със заглавие „Въздушни коридори“ беше открита в присъствието на многобройна публика от ценители, журналисти, художници, представители на местни институции, както и на българската общност във Франция, пише <a href="https://plovdivtime.bg/art-stsena/plovdivskiiat-hudozhnik-vasil-stoev-pokori-frenskata-7826/"><b>PlovdivTime.bg.</b></a></p>
      <p>При откриването кметът на Компиен Филип Марини приветства българския художник с прочувствено слово. Актрисата Вероник Елена Малвоазен и флейтистката Жералдин Десан Гребер представиха на вернисажа поетичен рецитал "Във въздуха" по творби на Мопасан, Жул Верн, Антоан дьо Сент-Екзюпери и композиторите Григ, Шуман, Колер, Ледоѝ.</p>
      <p>Васил Стоев гостува в Компиен по покана на българо-френската асоциация за културен обмен Art gallery Constantin, създадена от пловдивчанката д-р Елена Радева–Николова, ценител на българското изкуство, и съпруга й д-р Константин Николов.</p>
      <p>"Чувствам се прекрасно в Компиен и се радвам, че срещам толкова нови приятели в този град с богата история. Очарован съм от приема на публиката", каза при откриването на изложбата художникът Васил Стоев.</p>
      <p>„Благодаря на Елена и Константин Николови и на тяхната асоциация Art gallery Constantin за гостоприемството. Изключително се радвам и че тук се запознах с още наши сънародници и с представители на друга българска асоциация АРТАВЕНИР, които дойдоха специално от Версай", допълни той.</p>
      <p>Творчеството на Васил Стоев е познато във Франция от изложбите му в Париж, Нанси, Кан и Авиньон в предишните години. Непосредствено преди откриването на експозицията в Компиен негови творби бяха изложени в датската столица Копенхаген в галерия Bredgade 22.</p>
      <p>"Познанството ни с Васил Стоев датира от 2015 г., когато той предостави свои творби за благотворителната изложба "Изкуство за живот", която организирахме в София в подкрепа на Детска клиника при УМБАЛ „Св. Георги“ в Пловдив", каза д-р Елена Радева.</p>
      <p>„Когато му предложих да направи самостоятелна изложба във Франция, той прие с голямо удоволствие. Щастлива съм, че имаме възможност именно Васил Стоев да е наш гост във Франция, защото той е не само уникален художник с богата биография и силно творческо кредо, но е и прекрасен човек", допълни тя.</p>
      <figure>
        <img src="https://plovdivtime.bg/data/images/2019_11_28/Izlozhba_-_Vasil_Sotev_-_GDGeber__VMalvoisiene.jpg"/>
      </figure>
      <figure>
        <img src="https://plovdivtime.bg/data/images/2019_11_28/Izlozhba_Vasil_Stoev.jpg"/>
      </figure>
      <related>
        <h4>Прочетете още</h4>
        <a href="https://trafficnews.bg/bohemi/painer-zvezdi-kuponiasvaha-zaedno-fenove-aftar-partito-162409/"/>
        <a href="https://trafficnews.bg/obshtestvo/noi-izcheznalite-pensionni-dosieta-po-tiah-e-rabotil-edin-i-162421/"/>
        <a href="https://trafficnews.bg/obshtestvo/silniiat-sniag-blokira-nad-20-kamioni-i-busove-krai-klisura-162324/"/>
        <a href="https://trafficnews.bg/bohemi/kolodruma-se-praska-po-shevovete-kontserta-planeta-18-162304/"/>
      </related>
    </article>
  </body>
</html>