<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/latvijas-jaunuznemumu-asociacija-startinlv-ievelejusi-jaunu-valdi.d?id=51679265"/>
    <meta property="og:site_name" content="DELFI"/>
    <meta property="article:published_time" content="2019-11-29T10:25:49+00:00"/>
    <meta property="og:title" content="Latvijas jaunuzņēmumu asociācija 'Startin.LV' ievēlējusi jaunu valdi "/>
    <meta property="og:description" content="Organizācija &quot;Startin.LV&quot;, kuras mērķis ir attīstīt Latvijas jaunuzņēmumu ekosistēmu un popularizēt startapu kustību, ievēlējusi jaunu valdi, portālu &quot;Delfi&quot; informēja asociācijas preses pārstāve Ieva Treija."/>
  </head>
  <body>
    <article>
      <h1>Latvijas jaunuzņēmumu asociācija 'Startin.LV' ievēlējusi jaunu valdi </h1>
      <address><time datetime="2019-11-29T10:25:49+00:00">29 Nov 2019, 10:25</time> by <a rel="author">DELFI Bizness</a></address>
      <p>
        <b>Organizācija "Startin.LV", kuras mērķis ir attīstīt Latvijas jaunuzņēmumu ekosistēmu un popularizēt startapu kustību, ievēlējusi jaunu valdi, portālu "Delfi" informēja asociācijas preses pārstāve Ieva Treija.</b>
      </p>
      <p>Uz piecām valdes locekļu vietām pretendēja 12 kandidāti, no kuriem divi arī līdz šim ir bijuši valdē.</p>
      <p>Pēdējos divus gadus Latvijas jaunuzņēmumu asociāciju "Startin.LV" vadīja valde septiņu cilvēku sastāvā. Tajā strādāja Egita Poļanska, Līva Pērkone, Jānis Rozenblats, Dagnija Lejiņa, Jānis Bite, Lauma Gailīte un Sergejs Jakimovs.</p>
      <p>Valdē nākamos divus gadus darbu turpinās uzņēmuma "Mailigen" vadītājs Jānis Rozenblats. Pārējiem jaunievēlētajiem biedriem – "Lokalise" līdzdibinātājam Pjotram Antropovam, "Edurio" pārstāvei Agnesei Veckalnei, "Squad Robotics" dibinātājam Didzim Dejus un "Nordigen" līdzdibinātājam Robertam Bernānam šis būs pirmais pilnvaru termiņš Latvijas Jaunuzņēmumu asociācijas valdē. Priekšsēdētāju valde izvēlēsies decembra sākumā.</p>
      <p>Aizejošā asociācijas valde bija izvirzījusi sev trīs prioritārās darbības jomas – reprezentācija jeb jaunuzņēmumu interešu aizstāvība, atbalsts un komunikācija. Sniedzot atskaiti par padarīto, reprezentācijas sadaļā par būtiskāko paveikto asociācija nosauc jaunuzņēmumu ekosistēmas interešu pārstāvniecību dažādu likumu, piemēram, Jaunuzņēmumu likuma, startapu vīzas, Imigrācijas likuma un kopbraukšanas regulējuma izstrādes uzlabošanā.</p>
      <p>"Viens no būtiskākajiem paveiktajiem darbiem, kas ir nozīmīgs visai sabiedrībai, ir arī pētījums par jaunuzņēmumu ekosistēmu, kas šī gada sākumā tika realizēts sadarbībā ar Ekonomikas ministriju. Tāpat pie aizejošās valdes veiksmēm tika minēts arī nule parakstītais memorands par sadarbību ar ministriju, Latvijas Biznesa Eņģeļu tīklu un Riska kapitāla asociāciju, kura ietvaros puses apņēmušās ne tikai pilnveidot nozares tiesisko regulējumu un veicināt ekosistēmas atpazīstamību, bet arī sekmēt sabiedrības izpratni par jaunuzņēmumiem. Tas jaunajai valdei atvieglos sadarbību ar šīm organizācijām," paziņojumā norāda asociācijas preses pārstāvji.</p>
      <p>Kas attiecas uz atbalstu un izglītošanu, aizejošā valde uzsver, ka daudz ir darīts attiecību veidošanā ar studentiem un viņu iepazīstināšanu ar jaunuzņēmumu vidi. Savukārt attiecībā uz trešo pīlāru - komunikāciju – ir aizsākta un veiksmīgi turpināta sadarbība gan ar vietējiem, gan starptautiskajiem medijiem. "Turklāt veiksmīgi darbojas arī vairāki asociācijas iekšējie komunikācijas kanāli," minēts paziņojumā.</p>
      <p>Jaunajai valdei mantojumā tiek atstāta "Riga Venture Summit 2020" rīkošana nākamā gada februārī, kas jau ceturto reizi Rīgā pulcēs jaunuzņēmumu vides ekspertus no dažādām valstīm, lai diskutētu par šābrīža aktualitātēm. Jau zināms, ka 2020. gada "Riga Venture Summit" būs veltīts talantu piesaistei. Tāpat iepriekšējā valde ir sākusi darbu pie jaunas Latvijas Jaunuzņēmumu asociācijas identitātes izveidošanas, ko jaunā valde varēs turpināt.</p>
      <p>Pirms jaunās valdes vēlēšanām biedri nobalsoja par divām izmaiņām. Turpmāk Latvijas Jaunuzņēmumu asociācijas valdē būs pieci nevis septiņi cilvēki, lai tā varētu strādāt dinamiskāk un lēmumus pieņemt ātrāk. Un biedru vairākums arī apstiprināja jauno nosaukumu - Latvijas Jaunuzņēmumu asociācija. Iepriekš organizācijas nosakumus bija Latvijas Startup asociācija "Startin.LV".</p>
      <figure>
        <a href="https://www.delfi.lv/bizness/">
          <img src="https://g1.delphi.lv/images/pix/file46262473_delfi-bizness.png"/>
        </a>
      </figure>
      <p>
        <a href="https://www.delfi.lv/bizness/biznesa_vide/latvijas-jaunuznemumu-asociacija-startinlv-ievelejusi-jaunu-valdi.d?id=51679265&amp;com=1&amp;reg=1">2</a>
      </p>
      <related>
        <h4>Lasi vēl</h4>
        <a href="https://www.delfi.lv/bizness/tehnologijas/silicija-ielejas-veterans-tehnologijas-vairs-nav-privilegija.d?id=51493645"/>
        <a href="https://www.delfi.lv/campus/raksti/diviem-latvijas-startapiem-panakumi-prestiza-jaunuznemumu-konkursa?id=51431551"/>
        <a href="https://www.delfi.lv/delfi-tv-ar-jani-domburu/raksti/engeli-amerika-birokrati-latvija-un-islama-valsts-kruzites-atbild-printify-dibinataji?id=51643697"/>
      </related>
    </article>
  </body>
</html>