<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kiderult-fejserules-okozta-a-sztarsef-halalat/"/>
    <meta property="og:site_name" content="lokál"/>
    <meta property="article:published_time" content="2019-11-29T10:38:33+00:00"/>
    <meta property="og:title" content="Kiderült! Fejsérülés okozta a sztárséf halálát"/>
    <meta property="og:description" content="Családjának közleménye szerint fejsérülés következtében kialakult agyi hematóma okozta Gary Rhodes brit sztrárséf váratlan halálát - írta meg a BBC News pénteken."/>
  </head>
  <body>
    <article>
      <h1>Kiderült! Fejsérülés okozta a sztárséf halálát</h1>
      <address><time datetime="2019-11-29T10:38:33+00:00">29 Nov 2019, 10:38</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/Gary_Rhodes-e1575020309455-1111x960.jpg"/>
      </figure>
      <p>
        <b>Családjának közleménye szerint fejsérülés következtében kialakult agyi hematóma okozta Gary Rhodes brit sztrárséf váratlan halálát – írta meg a BBC News pénteken.</b>
      </p>
      <p>Az 59 évesen elhunyt séf halálával kapcsolatos találgatásoknak véget vetve Rhodes hozzátartozói a London Evening Standardban jelentettek meg egy közleményt.</p>
      <p>Ebben megerősítik, hogy Rhodes, aki Dubaiban forgatott egy tévéműsort, jókedvűen tért haza munka után és csöndesen töltötte az estét feleségével, Jennie-vel.</p>
      <p>“Vacsora után Gary összeesett a lakásukban, és bár azonnal kórházba szállították, már nem sikerült megmenteni az életét, koponyaűri vérzés következtében elhunyt” – fogalmazott a családja.</p>
      <p>Rhodesnak két étterme volt Dubaiban, számos népszerű főzőműsorban, egyebek mellett a MasterChef és a Hell’s Kitchen című programokban szerepelt, de saját sorozata is ment Rhodes Around Britain címmel.</p>
      <p>Gordon Ramsay szerdán a Twitteren rótta le tiszteletét kollégája előtt. Mint írta: “Fantasztikus séfet vesztettünk el ma Gary Rhodesszal. Egyike volt azoknak a szakácsoknak, aki a brit konyhát elhelyezték a térképen”.</p>
      <p>“Gary csodálatos séf volt és a brit konyha elképesztő nagykövete, aki fiatal szakács koromban nagy hatással volt rám. Elegánsan és szórakoztatóan gondolta újra a brit konyhát” – búcsúzott az Instagramon Jamie Oliver.</p>
    </article>
  </body>
</html>