<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/mani-sovaro-metadidomeno-nosima-diagnostike-o-iereas-poy-katigoreitai-ton-viasmo-tis-12chronis-video/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T10:47:03+00:00"/>
    <meta property="og:title" content="Μάνη: Με σοβαρό μεταδιδόμενο νόσημα διαγνώστηκε ο ιερέας που κατηγορείται για τον βιασμό της 12χρονης (VIDEO)"/>
    <meta property="og:description" content="Πριν από δυο περίπου εβδομάδες ο ιερέας μεταφέρθηκε στο σωφρονιστικό κατάστημα του Κορυδαλλού και πιο συγκεκριμένα στο νοσοκομείο των κρατουμένων"/>
  </head>
  <body>
    <article>
      <h1>Μάνη: Με σοβαρό μεταδιδόμενο νόσημα διαγνώστηκε ο ιερέας που κατηγορείται για τον βιασμό της 12χρονης (VIDEO)</h1>
      <address><time datetime="2019-11-29T10:47:03+00:00">29 Nov 2019, 10:47</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Εξέλιξη σοκ στην υπόθεση του ιερέα από τη Μάνη, που βρίσκεται στη φυλακή, για τον βιασμό της 12χρονης κόρης της συντρόφου του. Τι έδειξαν οι εξετάσεις που έκανε…</b>
        </i>
      </p>
      <p>Δραματική τροπή παίρνει η υπόθεση του ιερέα από τη <b>Μάνη</b>, ο οποίος κατηγορείται ότι βίαζε κατ’ εξακολούθηση στη <b>12χρονη</b> κόρη της συντρόφου του. Ο <b>57χρονος</b> μετά την προφυλάκισή του στις <b>φυλακές Τριπόλεως</b> και στο πλαίσιο των καθιερωμένων ιατρικών εξετάσεων, διαγνώσθηκε με λοιμώδες μεταδιδόμενο νόσημα.</p>
      <p>Πριν από δυο περίπου εβδομάδες ο ιερέας μεταφέρθηκε στο σωφρονιστικό κατάστημα του Κορυδαλλού και πιο συγκεκριμένα στο νοσοκομείο των κρατουμένων, όπου και παρέμεινε για αρκετές μέρες. Οι γιατροί τον υπέβαλαν σε περαιτέρω εξετάσεις, προκειμένου να επιβεβαιώσουν τα αρχικά ιατρικά ευρήματα, χωρίς ο ίδιος να γνωρίζει τίποτα αρχικά για την κατάσταση του.</p>
      <p>Μάλιστα, στις επίμονες ερωτήσεις του, για ποιο λόγο μεταφέρθηκε στην Αθήνα, τόσο οι σωφρονιστικοί υπάλληλοι όσο και οι γιατροί τον καθησύχαζαν λέγοντάς του ότι πρόκειται για καθιερωμένες ιατρικές εξετάσεις. Ο 57χρονος παρέμεινε κρατούμενος σε ένα από τα τέσσερα κελιά που είχαν ειδικά διαμορφωθεί στο νοσοκομείο των φυλακών Κορυδαλλού για την κράτηση μελών της τρομοκρατικής οργάνωσης <b>«17 Νοέμβρη».</b></p>
      <p>Στο ίδιο κελί κρατούνταν στο παρελθόν ο Χριστόδουλος Ξηρός. Η κράτηση του εκεί κρίθηκε σκόπιμη τόσο λόγω του σοβαρού προβλήματος υγείας που αντιμετωπίζει, όσο για λόγους προστασίας του από τους άλλους κρατούμενους, που είθισται να μην συγχωρούν ασελγείς πράξεις εις βάρος παιδιών.</p>
      <h3>Τα αποτελέσματα των εξετάσεων</h3>
      <p>Τα αποτελέσματα των εργαστηριακών εξετάσεων, πριν από λίγες μέρες, επιβεβαίωσαν τους αρχικούς φόβους των γιατρών και έδειξαν ότι ο ιερέας πάσχει από σοβαρό πρόβλημα υγείας, από το οποίο θα μπορούσε να είχε μολυνθεί το 12χρονο κορίτσι. Ωστόσο, σύμφωνα με ασφαλέστατες πληροφορίες, το παιδί χαίρει άκρας σωματικής υγείας.</p>
      <p>Πιο συγκεκριμένα, η 12χρονη που έχει καταγγείλει τον ιερέα ότι την κακοποίησε σεξουαλικά, στις 8 Σεπτεμβρίου του 2018, είχε υποβληθεί εκτός από ψυχιατρικό έλεγχο και σε πλήρες εργαστηριακό έλεγχο σε νοσοκομείο των Πατρών, ο οποίος έδειξε ότι δεν αντιμετωπίζει παθολογικά προβλήματα υγείας. Το διάστημα που υποβλήθηκε σε ιατρικό έλεγχο διέμενε στις δομές του <b>Χαμόγελου του Παιδιού</b> που έχουν αναλάβει με εντολή εισαγγελέα την κηδεμονία της.</p>
      <h3>Η ανατριχιαστική κατάθεση της 12χρονης</h3>
      <figure>
        <iframe src="https://www.youtube.com/embed/h-IIInga0bA" width="702" height="395" data-service="Youtube" scrolling="no"/>
      </figure>
      <p>Η 12χρονη άνοιξε για πρώτη φορά την ψυχή της τον περασμένο Φεβρουάριο, ενώ φιλοξενούταν στο «Χαμόγελο του Παιδιού». Είχε καταγγείλει τόσο τον ιερέα όσο και τον παππού της. Στην κατάθεσή της είχε πει:</p>
      <p>
        <b>“Ο μπαμπάς ήρθε χωρίς το παντελόνι και το εσώρουχο και μου έβγαλε το παντελόνι και το κιλοτάκι μου και μου έκανε κάτι κακό και εγώ πονούσα. Αυτό έχει γίνει και μία άλλη φορά.</b>
      </p>
      <p>
        <b>Μετά ήλθε η μαμά στο σπίτι και μας βρήκε στο κρεβάτι. Είπε “τι κάνετε εκεί;” Εγώ της είπα οτι ο μπαμπάς το έκανε αυτό με το ζόρι. Η μαμά μετά με χτύπησε με τα χέρια της. Αυτά που μου έκανε ο ιερέας μου τα είχε κάνει και ο παππούς.”</b>
      </p>
      <h3>Τι λέει η κόρη του κατηγορούμενου ιερέα</h3>
      <p>Η κόρη του ιερέα  υποστήριξε πως ο ίδιος ο πατέρας της μαζί με την αδελφή της, πήγαν την 12χρονη στο Χαμόγελο του Παιδιού καθώς η μητέρα της ανήλικης αντιμετώπιζε ψυχολογικά προβλήματα και βρισκόταν σε νοσοκομείο.</p>
      <p>Όπως είπε χαρακτηριστικά «ο ίδιος ο πατέρας μου πήγε το παιδί στο “Χαμόγελο του Παιδιού” μαζί με την αδελφή μου. <b>Πώς είναι δυνατόν ο “βιαστής” να πήγε ο ίδιος το παιδί που υποτίθεται ότι κακοποίησε στο “Χαμόγελο του Παιδιού”»;</b></p>
      <p>Την ίδια ώρα από το Χαμόγελο του Παιδιού πάντως διευκρινίζουν πως η 12χρονη κατέληξε στον οργανισμό κατόπιν εισαγγελικής εντολής.</p>
      <p>Η κόρη του ιερέα υποστηρίζει πως όλες οι κατηγορίες είναι κατασκευασμένες από την μητερά της 12χρονης: «Είναι αθώος ο πατέρας μου και θα αποδειχθεί αυτό πολύ σύντομα. Γνωρίζω πολύ καλά τον πατέρα μου.</p>
      <p>Μεγάλωσε έξι παιδιά. Τα πέντε είναι κορίτσια. Δεν γίνεται ένας άνθρωπος στα 57 του χρόνια να γύρισε και να έκανε αυτήν την πράξη από τη στιγμή που έχει μεγαλώσει τόσα κορίτσια. Πηγαίναμε φίλες στο σπίτι μας και να μην έχει δείξει κάτι».</p>
      <p>Πηγή: ΑΝΤ1, pagenews.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/tis-10-oi-synallages-koinoy-ti-dyo-agrinioy-tin-tetarti-4-dekemvrioy/"/>
        <a href="http://sinidisi.gr/gkalop-opinion-poll-kyriarchia-mitsotaki-syn-17-5-nd-ponokefalos-to-prosfygiko/"/>
        <a href="http://sinidisi.gr/kykloforiakes-rythmiseis-ton-agona-panaitolikos-ialysos/"/>
        <a href="http://sinidisi.gr/zimies-ekthesiako-kentro-tis-artas-mpoyrini-apisteytes-eikones/"/>
        <a href="http://sinidisi.gr/black-friday-sti-vonitsa-ekane-agora-meso-internet-tis-esteilan-2-dexia-papoytsia/"/>
        <a href="http://sinidisi.gr/vomva-theodorikakoy-choris-chrimata-o-filodimos/"/>
      </related>
    </article>
  </body>
</html>