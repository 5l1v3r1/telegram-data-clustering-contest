<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tariffando.it/5g-tim-rende-possibile-il-primo-intervento-chirurgico-a-distanza/"/>
    <meta property="og:site_name" content="Tariffando.it"/>
    <meta property="article:published_time" content="2019-11-29T10:27:43+00:00"/>
    <meta property="og:title" content="5G: Tim rende possibile il primo intervento chirurgico a distanza"/>
    <meta property="og:description" content="È stato eseguito a Terni il primo intervento chirurgico a distanza, che ha visto la collaborazione del prof. Palazzini, collegato tramite rete 5G da Roma"/>
  </head>
  <body>
    <article>
      <h1>5G: Tim rende possibile il primo intervento chirurgico a distanza</h1>
      <h2>È stato eseguito a Terni il primo intervento chirurgico a distanza, che ha visto la collaborazione del professor Palazzini, collegato tramite rete 5G in diretta streaming 4K da Roma</h2>
      <address><time datetime="2019-11-29T10:27:43+00:00">29 Nov 2019, 10:27</time> by <a rel="author">Sara R.</a></address>
      <p>È una vera pietra miliare della tecnologia quella che è stata posata ieri, destinata a rivoluzionare l’intero futuro della medicina. Siamo a Roma e, nello stesso tempo, siamo a Terni. <b>Giorgio</b><b> Palazzini</b>, professore della III Clinica Chirurgica Sapienza Università di Roma che da oltre trent’anni si interessa di telemedicina, ha potuto collaborare con l’equipe del <b>professor Chang-Ming Huang dell’Università Fujian Medical di Fuzhou (Cina)</b>, che stava eseguendo a Terni un intervento in laparoscopia.</p>
      <p>Grazie alla rete <i>iper veloce</i> di Tim, il professore ha potuto seguire da presso l’operazione, monitorare costantemente i parametri vitali del paziente e, grazie a videocamere a 360° ad altissima definizione, ha potuto zoomare i punti d’interesse e l’organo sottoposto all’operazione. Tutto ciò è stato reso possibile dalla rete 5G di Tim, che ha dato una grande prova di sé con una trasmissione dati ad altissima velocità e un tempo di latenza pressoché nullo, quasi vicino allo zero.</p>
      <p>“<i>Questo è solo l’inizio di una nuova era, oltre che di teledidattica, in tutte le branche mediche</i>,” ha commentato il professor Palazzini “<i>ma il suo futuro prossimo sarà la chirurgia da remoto grazie ai robot e al 5G con tempi di latenza praticamente nulli. Il che vuol dire operare pazienti ricoverati in qualsiasi ospedale dotato di connettività <b>5G</b> e <b>robot</b>.</i>“</p>
      <p>Come a dire: ciò che fino anche solo ad un paio di anni fa consideravamo fantascienza, oggi, grazie a Tim, è diventato realtà. La tecnologia applicata alla medicina e alla robotica procede spedita come un treno e le interconnessioni tra i vari organi sono sempre più solide e veloci. A tal proposito, si dice molto soddisfatta <b>Elisabetta Romano, Chief Innovation &amp; Partnership Officer di Tim</b>.</p>
      <p>“<i>Oggi è stato compiuto un importante passo avanti nel mondo della chirurgia, grazie alla sinergia tra le competenze tecnologiche e quelle della sanità del futuro</i>,” ha commentato Romano, aggiungendo quindi che “<i>grazie alla <b>5G Digital Business Platform</b>, la piattaforma innovativa di Tim che abilita i servizi digitali, e alle caratteristiche specifiche del 5G insieme alla robotica, all’intelligenza artificiale e all’Internet of Medical Things si stanno definendo scenari sfidanti e Tim vuole dare il proprio contributo alla crescita del Paese ed estendere al più ampio numero di persone la conoscenza e le tecniche all’avanguardia disponibili in questo ambito.</i>“</p>
      <p>L’intervento, unico nel suo genere e che si presta ad essere un precedente eclatante, è stato seguito in diretta multistreaming da oltre 30 mila chirurghi collegati da ogni parte del globo e dagli oltre 2.500 tra medici, chirurghi e addetti al settore presenti all’interno dell’Auditorium Massimo di Roma, radunati in occasione del 30° Congresso Internazionale di chirurgia dell’apparato digerente.</p>
    </article>
  </body>
</html>