<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/fortul-13-jilava-una-dintre-cele-mai-cumplite-inchisori-comuniste-va-deveni-muzeu.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T10:57:00+00:00"/>
    <meta property="og:title" content="Fortul 13 Jilava, una dintre cele mai cumplite închisori comuniste, va deveni muzeu"/>
    <meta property="og:description" content="Fortul 13 Jilava, una dintre cele mai cumplite închisori din perioada comunistă, va fi transformată în muzeu, a anunțat Consiliul Județean Ilfov prin intermediul unui comunicat."/>
  </head>
  <body>
    <article>
      <h1>Fortul 13 Jilava, una dintre cele mai cumplite închisori comuniste, va deveni muzeu</h1>
      <h2>Fortul 13 Jilava, una dintre cele mai cumplite închisori din perioada comunistă, va fi transformată în muzeu, a anunțat Consiliul Județean Ilfov prin intermediul unui comunicat.</h2>
      <address>
        <time datetime="2019-11-29T10:57:00+00:00">29 Nov 2019, 10:57</time>
      </address>
      <p>Fortul 13 Jilava este în prezent un monument istoric transformat în memorial. Se poate vizita, dar doritorii trebuie să treacă de un control la poartă și să își lase buletinul și telefonul mobil la intrare.</p>
      <p>
        <u>
          <i>
            <b>Mai multe imagini, în galeria foto de mai jos</b>
          </i>
        </u>
      </p>
      <p>După ce Guvernul își va da acordul pentru trecerea fostei închisori la Consiliul Județean Ilfov, procesul de reabilitare și consolidare va putea începe.</p>
      <p>
        <i>„Administraţia Naţională a Penitenciarelor şi-a dat acordul de principiu pentru ca Fortul 13 să treacă la Consiliul Judeţean Ilfov. Demersul a fost aprobat ieri, în şedinţa Consiliului Judeţean Ilfov. Decizia finală o va lua Guvernul.</i>
      </p>
      <p><i>Muzeul Fortul 13 va putea fi realizat cu bani europeni, în ideea conservării patrimoniului, a valorificării potenţialului istoric şi va fi destinat turismului”</i>, se menționează în comunicatul emis de Consiliul Județean.</p>
      <h3>Fortul 13 Jilava, de la temniță pentru țăranii din timpul Răscoalei la închisoare comunistă</h3>
      <p>Fortul 13 Jilava a fost construit în perioada 1866-1893. Începând cu anul 1907, a fost folosită drept temniță pentru țăranii arestați în timpul Răzvoalei.</p>
      <p>
        <i>„Mai apoi, a devenit loc de tranzit pentru majoritatea deţinuţilor politici. Între transferuri de la un penitenciar la altul sau între procese cei arestaţi erau trimişi la Jilava.</i>
      </p>
      <p><i>Mai bine de un milion de oameni au trecut pragul închisorii terorii- printre ei şi Corneliu Coposu, monseniorul Vladimir Ghika, mitropolitul Bartolomeu Anania, Nicolae Steinhardt, Gheorghe Gheorghiu-Dej”</i>, conform comunicatului Consiliului Județean.</p>
      <h3>Cum se desfășura o zi în Fortul 13 Jilava</h3>
      <p>
        <i>„Ziua în penitenciar începea la 5:00 şi se termina la 22:00. În acest interval, deţinuţii nu aveau voie să se întindă pe pat şi nici măcar să se sprijine de perete.</i>
      </p>
      <p>
        <i>Într-o încăpere, în mod normal, intrau 50-60 de oamenii, care dormeau în paturi suprapuse. Uneori, erau înghesuiţi chiar şi câte 200 într-o celulă. Cine n-avea loc în pat, dormea pe jos, pe cimentul rece. Temniţa a fost săpată în pământ, la 10 metri adâncime, iar umezeala se simţea peste tot.</i>
      </p>
      <p><i>Fortul 13 era locul unde deţinuţii cunoşteau teroarea, violenţa, umilinţa şi foamea. Unii n-au mai ieşit niciodată- au murit, din cauza condiţiilor dure sau au fost executaţi”,</i> se menționează în comunicat.</p>
      <h3>Fortul 13 Jilava, locul în care au fost trimiși protestatarii din Piața Revoluției</h3>
      <p>Din 1970, o parte din celule au fost dezafectate, iar celelalte păstrate pentru ocazii precum evenimentele din decembrie 1989.</p>
      <p>Protestatarii din Piaţa Revoluţiei au fost fost reţinuţi şi trimişi la Fortul 13.</p>
    </article>
  </body>
</html>