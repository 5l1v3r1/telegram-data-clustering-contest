<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783807/%D8%A8%D9%87%D8%AA%D8%B1%DB%8C%D9%86-%D8%AF%D9%88%D8%B1%D8%A7%D9%86-%D8%B2%D9%86%D8%AF%DA%AF%DB%8C-%D9%88-%D8%AC%D9%88%D8%A7%D9%86%DB%8C%D9%85-%D8%AF%D8%B1-%D9%84%D8%B1%D8%B3%D8%AA%D8%A7%D9%86-%D8%B3%D9%BE%D8%B1%DB%8C-%D8%B4%D8%AF-%D8%AE%D8%AF%D9%85%D8%AA-%DB%B1%DB%B2%D8%B3%D8%A7%D9%84%D9%87-%D8%A8%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:03:19+00:00"/>
    <meta property="og:title" content="خداحافظی امام‌جمعه خرم‌آباد؛ بهترین دوران زندگی و جوانیم در لرستان سپری شد/خدمت ۱۲ساله به مردم"/>
    <meta property="og:description" content="خرم‌آباد- نماینده ولی‌فقیه در لرستان ضمن خداحافظی با مردم لرستان گفت: افتخار می‌کنم که بهترین دوران زندگی و جوانی‌ام در خدمت به شما مردم ولایتمدار لرستان سپری شده است."/>
  </head>
  <body>
    <article>
      <h1>خداحافظی امام‌جمعه خرم‌آباد؛ بهترین دوران زندگی و جوانیم در لرستان سپری شد/خدمت ۱۲ساله به مردم</h1>
      <address>
        <time datetime="2019-11-29T10:03:19+00:00">29 Nov 2019, 10:03</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله سید احمد میرعمادی در خطبه های این هفته نماز جمعه در مصلای الغدیر خرم آباد ضمن سفارش همگان به تقوای الهی اظهار داشت: مولای متقیان به کمیل بن زیاد نخعی سه چیز سفارش کردند، فرمودند «ای کمیل هر روز نام خدا را بر زبان بیاور و بگو لا حول ولا قوه الا بالله العلی العظیم، ای کمیل برای اینکه از شر آن روز در امان باشی نام پیامبر و آل پیامبر را ببر و صلوات بر پیامبر و آل پیامبر بفرست، ای کمیل در کارها به خدا توکل کن، هرکس به خدا تواکل کرد او را کافی است».</p>
      <p>
        <b>انتخابات مجلس شورای اسلامی جلوه ای از مردم سالاری دینی است</b>
      </p>
      <p>وی با اشاره به دهم آذرماه وفات حضرت عبدالعظیم حسنی، گفت: شخصیت علمی و مبارزات سیاسی حضرت عبدالعظیم حسنی آنقدر والاست که ثواب زیارت ایشان مساوی و معادل با ثواب زیارت امام حسین(ع) است. از این رو حضرت عبدالعظیم از ستارگان درخشان امامزدگان انقلابی است.</p>
      <p>امام جمعه خرم آباد همچنین به دهم آذرماه سالروز شهادت آیت الله سید حسن مدرس و روز مجلس شورای اسلامی اشاره کرد و افزود: امسال هم دهم آذر آغاز ثبت نام داوطلبان انتخابات مجلس است.</p>
      <aside>از شما مردم انتظار می رود ضمن حضور باشکوه در انتخابات، نمایندگانی را انتخاب کنید که در تراز <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> باشند</aside>
      <p>آیت الله میرعمادی با بیان اینکه انتخابات مجلس از اهمیت فوق العاده ای برخوردار است، تصریح کرد: انتخابات مجلس شورای اسلامی جلوه ای از مردم سالاری دینی است، در نظام جمهوری اسلامی ایران همه انتخابات ها دارای بالاترین حد نصاب مشارکت مردم بوده است.</p>
      <p>وی با تاکید بر اینکه انتخابات مجلس شورای اسلامی امسال اولین انتخابات در <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> است، افزود: از شما مردم انتظار می رود ضمن حضور باشکوه در انتخابات، نمایندگانی را انتخاب کنید که در تراز <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> باشند. افرادی که از نظر دین داری، آزادی و آزادگی مثل شهید مدرس باشند. افراد مردم دار، استکبار ستیز، انقلابی و علاقمند به خدمت مردم را انتخاب کنید.</p>
      <p>
        <b>خنثی شدن توطئه جدید و عمیق و گسترده دشمن</b>
      </p>
      <p>خطیب جمعه خرم آباد در بخش دیگری از سخنان خود به خنثی شدن توطئه جدید و عمیق و گسترده دشمن در حادثه اخیر گران شدن بنزین اشاره کرد و اظهار داشت: دشمنان ما به دنبال فرصت هستند و از هر فرصتی برای ضربه زدن به نظام و انقلاب می خواهند استفاده کنند. به خیال خام خودشان فکر کردند فرصت خوبی پیش آمده و آمدند نقشه چند ساله خودشان را پیاده کنند.</p>
      <p>آیت الله میرعمادی ادامه داد: در این میان با موضع گیری حکیمانه و دوراندیشانه مقام معظم رهبری و حضور انقلابی و با بصیرت مردم در صحنه، این توطئه عمیق و گسترده و پیچیده خنثی شد و این جای شکر و سپاس دارد.</p>
      <p>وی افزود: مردم ما بار دیگر ثابت کردند علی رغم همه مشکلات پای انقلاب، نظام و رهبری تا پای جان ایستاده اند و خواهند ایستاد.</p>
      <p>
        <b>اقامه ۵۸۵ نماز جمعه در خرم آباد به امامت آیت الله میرعمادی</b>
      </p>
      <p>نماینده ولی فقیه در لرستان در بخش دیگری از سخنان خود با بیان اینکه خدای متعال را شاکرم که به حکم رهبر انقلاب قریب به ۱۲ سال در میان شما مردم شریف، ولایتمدار، انقلابی و خون گرم مشغول خدمت بودم، تصریح کرد: خدای متعال را سپاس می گویم از اینکه توفیقاتی عنایت کرد، در این مدت در بخش های مختلف فعالیت هایی داشته باشیم، چه در بخش فرهنگی، زیرساخت های فرهنگی و امورات دیگر، همیشه در جمع شما باشیم و خدمت کنیم.</p>
      <p>آیت الله میرعمادی یادآور شد: گرچه هیچ گاه گزارش کاری ارائه ندادم اما هر زمان از جایی خداحافظی می کردم در آخرین خطبه گوشه ای از اهم فعالیت هایی که داشته ام را بیان می کنم.</p>
      <p>وی با اشاره به اینکه در این مدت ۵۸۵ نماز جمعه اقامه کردیم، نماز جماعت صبح همیشه برقرار بوده، نماز ظهر در ادارات و نهادها و نماز مغرب و عشا به جماعت برگزار بوده است، اظهار داشت: برنامه های متعدد فرهنگی در همین نماز جمعه برگزار شد، از ستاد نماز جمعه در این رابطه تشکر می کنم، طرح شمیم خدمت، پاسخگویی به سوالات شرعی، تصحیح قرائت نماز، خواندن وصیت نامه شهدا و ... از جمله فعالیت فرهنگی در نماز جمعه بوده است.</p>
      <p>
        <b>۴۳۰۰ نفر عضو مجمع مشورتی جوانان شده اند</b>
      </p>
      <p>امام جمعه خرم آباد از راه اندازی ۱۰ نماز جمعه در لرستان خبر داد و گفت: وقتی آمدم دیدم لرستان کمترین نماز جمعه را دارد، گفتم باید این آمار را ارتقا بدهیم و امروز ۱۸ نماز جمعه برقرار است.</p>
      <p>آیت الله میرعمادی با اشاره به جذب جوانان مومن و انقلابی و تشکیل مجمع مشورتی جوانان گفت: تاکنون ۴۳۰۰ نفر عضو این نهاد شده اند و مجمع مشورتی جوانان بستری برای رویش نسل مومن و انقلابی شد، این عزیزان هم تاکنون ۱۰ همایش ملی و استانی برگزار کرده اند.</p>
      <p>
        <b>۷۵۰ جلسه تفسیر قرآن برگزار کردیم</b>
      </p>
      <p>وی با بیان اینکه به برکت قرآن در طول این مدت ۷۵۰ جلسه تفسیر قرآن برگزار کردیم، ماه رمضان هر شب تفسیر قرآن داشتیم که از طرف صدا و سیما پخش شد که از صدا و سیمای مرکز لرستان تقدیر می کنم، تصریح کرد: به برکت این جلسه تفسیر، تفسیرهای متعددی در سطح استان برگزار شده است.</p>
      <p>خطیب جمعه خرم آباد با تاکید بر اینکه بیش از ۱۵۰ یادواره شهدا را سخنرانی کردم و از اغلب خانواده شهدا و جانبازان دیدار و سرکشی کردیم، افزود: بیش از ۴۰ همایش علمی و فرهنگی برگزار کردیم که بی نظیر بوده است، یکی از آن ها همایش سالیانه سیره علوی بوده است که کار عظیمی بود و مجموعه مقالات آن یک دایره المعارف سیره علوی شده است.</p>
      <p>
        <b>سفرهای متعدد به شهرستان ها، شهرها، بخش ها و روستاهای لرستان</b>
      </p>
      <p>آیت الله میرعمادی با اشاره به اینکه تجلیل ها و تکریم ها از علما و بزرگان داشتیم، سفرهای متعدد به شهرستان ها، شهرها، بخش ها و روستاهای این استان داشتیم و افتخارم این است امروز دورترین نقطه لرستان روستایی کوچک با نام امام جمعه و نماینده ولی فقیه آشنا است، اظهار داشت: در حضور شما شهادت می دهم هیچگاه در پیگیری مشکلات مردم کوتاهی نکردیم، در جریان سیل دیدید، مشکلات شما برای من مشکل و راحتی شما برای من موجب راحتی بوده است.</p>
      <p>وی با بیان اینکه در توجه به نیازمندان و فقرا طرح مهر نان را اجرا کردیم و هیچ فقیری در خرم آباد شب گرسنه نخوابید، از فرمانداری خرم آباد بابت همکاری در اجرای این طرح تشکر می کنم، تصریح کرد: در بخش زیرساخت های فرهنگی مصلای بزرگ الغدیر با ۱۷ هزار و ۸۳۶ مترمربع را توسعه دادیم، ۳ محراب عظیم با کاشی معرق ساخته شده است، تاکنون نذاشته ایم پروژه مصلی تعطیل شود علی رغم اینکه همه پروژه های عمرانی مشکل دارند اما نگذاشتیم پروژه تعطیل شود.</p>
      <p>
        <b>ساخت چندین حوزه علمیه در لرستان</b>
      </p>
      <p>نماینده ولی فقیه در لرستان با تاکید بر اینکه خدای متعال را شاکرم که یکی از کارهای عظیمی که در استان صورت گرفت حوزه های علمیه بود، افزود: در سال ۸۷ فقط یک مدرسه علمیه در خرم آباد بود، با تلاش و پیگیری مدرسه علمیه معصومیه برای خواهران ساخته شد، مدرسه علمیه رضویه برای برادران احداث شد که افتخاری برای حوزه های علمیه است و پذیرش آن لیسانس به بالا است. فارغ التحصیلان آن امروز استاد و مبلغ شده اند. مدرسه امیرالمومنین احیاء شد.</p>
      <p>آیت الله میرعمادی با اشاره به اینکه یکی از مشکلات نداشتن ساختمان منظم برای دفتر نماینده ولی فقیه بود که یک ساختمان سه طبقه ساخته شد که الان هم مورد بهره برداری قرار گرفته است، اظهار داشت: یکی از کارهایی که خیلی دنبال شد و امیدوارم بعد از من هم دنبال شود مسئله ساخت زائر سرا در مشهد بود، اسکلت آن در ۹ طبقه تکمیل شده است، امیدواریم این زائرسرا تکمیل شود تا زائر لرستانی جای منظم و مرتبی داشته باشد.</p>
      <p>وی با بیان اینکه تدریس در حوزه های علمیه و دانشگاه ها را داشتیم، تصریح کرد: به دلیل علاقه ای که به کارهای علمی و پژوهشی و تدریس داشتم از روز اول تا امروز تدریس را تعطیل نکردم، گاهی حجم کارها آنچنان به من فشار می آمد که شبانه روز چهار پنج ساعت نمی خوابیدم برای اینکه هم باید کارهای مرتبط با مسئولیتم را انجام می دادم و هم مطالب تدریس را آماده می کردم.</p>
      <p>
        <b>بهترین دوران زندگی و جوانی ام را در خدمت به شما مردم لرستان سپری کردم</b>
      </p>
      <p>امام جمعه خرم آباد با اشاره به اینکه نامه ای را محضر مبارک رهبر انقلاب نوشته ام که موافقت کنند از این سنگر خداحافظی کنیم، به قرائت این نامه پرداخت و گفت: از رهبر عزیز و عظیم الشان که با کناره گیری اینجانب موافقت کردند تشکر می کنم، هر عزیزی که بعد از من خواهد آمد به عنوان نماینده ولی فقیه بهتر و با توان بیشتر به شما خدمت خواهد کرد.</p>
      <p>آیت الله میرعمادی ادامه داد: امروز از محضر همه شما مردم شریف، بزرگوار و انقلابی و ولایتمدار و خون گرم لرستان که نسبت به اینجانب نهایت محبت و لطف را داشتید، خداحافظی می کنم. افتخار می کنم که بهترین دوران زندگی ام و جوانی ام در خدمت به شما مردم ولایتمدار لرستان سپری شده است. از همه شما مردم بزرگوار صمیمانه سپاسگذارم. اگر در این مدت قصوری و کوتاهی بوده حلال بفرمایید.</p>
      <p>براساس این گزارش، در بخش هایی از نامه آیت الله میرعمادی به رهبر معظم انقلاب آمده است:</p>
      <p>خدای متعال را شاکرم که با لطف و عنایت خدا و دستور حضرت عالی قریب به ۱۲ سال در میان مردم ولایتمدار، انقلابی و دوستدار ذریه رسول الله(ص) در استان لرستان در امر اقامه نماز جمعه و جماعت و تبلیغ دین الهی، تعلیم و تربیت به عنوان یک مبلغ و معلم و مشاور کوچک مشغول خدمت بودم. نتیجه اهم فعالیت های این مدت در دو بخش به پیوست تقدیم حضور می گردد.</p>
      <p>حضرت آقا در طول این مدت آنچه در توان داشتم به کار گرفتم امیدوارم مورد قبول حق تعالی و تایید مولایمان حضرت ولی عصر(عج) و رضایت خاطر رهبر عزیزم قرار بگیرد. اکنون به نظر می رسد برای شتاب بخشیدن به کارها نیازمند به نیروی تازه نفس و با توان بیشتری است تا روح تازه ای به این نهاد مقدس دمیده شود. لذا ضمن تقدیر و تشکر از بزرگواری و اعتماد حضرت به این حقیر از محضر مبارک شما درخواست می گردد این بار امانت و تکلیف الهی را از دوش این سرباز کوچک خودتان برداشته و نسبت به کناره گیری اینجانب از این سنگر مقدس موافقت فرمایید.</p>
      <p>به عنوان سرباز ولایت همچنان در خدمت حضرت عالی خواهم بود.</p>
    </article>
  </body>
</html>