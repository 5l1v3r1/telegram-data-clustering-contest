<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191129_Az_osszes_udulojet_eladhatja_a_Magyar_Posta"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="Az összes üdülőjét eladhatja a Magyar Posta"/>
    <meta property="og:description" content="Így próbálnak pénzhez jutni, hogy a béremeléseket kigazdálkodják."/>
  </head>
  <body>
    <article>
      <h1>Az összes üdülőjét eladhatja a Magyar Posta</h1>
      <address><time datetime="2019-11-29T10:11:00+00:00">29 Nov 2019, 10:11</time> by <a rel="author">hvg.hu</a></address>
      <p>
        <b>Így próbálnak pénzhez jutni, hogy a béremeléseket kigazdálkodják.</b>
      </p>
      <p>A Magyar Posta bezárja a debreceni és a balatonalmádi üdülőjét, mivel azok jelentős veszteséget termelnek, értesült a <a href="https://www.napi.hu/magyar_vallalatok/posta-ingatlan-szallas-udulo.695943.html">Napi.hu</a>. Azt már <a href="https://hvg.hu/kkv/20190706_Az_osszes_udulojetol_megszabadul_a_Magyar_Posta_hogy_legyen_penz_a_beremelesre">lehetett tudni</a>, hogy az állami vállalat úgy próbálja kigazdálkodni a béremelést, hogy megválik néhány értékes üdülőjétől, de eddig arról nem érkeztek hírek, hogy az említett két épület is köztük lenne.</p>
      <p>Most viszont már azt is tudni, hogy a fenti két üdülő alkalmazottaival már közölték is, hogy január 1-től bezárnak és a munkaviszonyuk is megszűnik. A Napi.hu azt írja, már nem is lehet szállásokat foglalni januári dátumokra.</p>
      <p>Szintén a portál írta meg korábban, hogy az Üllői úti 114-116. szám alatt található hat épület mellett az összes többi üdülőjét értékesítené a Magyar Posta, igaz, akkor még úgy tűnt, a debreceni és a balatonalmádi nem lesz ezek között. Az ingatlanok összértéke akár a 10 milliárd forintos határt is elérheti. Legutóbb 2016-ban készült lista arról, hogy a Postának hány üdülője van, ezeket <a href="https://www.posta.hu/static/internet/download/Belfoldi_szallasajanlatok_20160101.pdf">itt érheti el</a>.</p>
      <p>A Népszava még májusban <a href="https://nepszava.hu/3035799_megadta-a-kegyelemdofest-a-kormany-a-ceges-udultetesnek">írt arról</a>, hogy tavaly adta meg a kegyelemdöfést a céges üdülőknek a kormány azzal, hogy többek között a saját dolgozó saját szálláson való üdültetésének lehetőségét is kivette 2019-től a kedvezményesen adózó körből.</p>
      <p>Nem csak üdülőket szüntetnének meg: a budapesti telephelyeken elbocsátások várhatóak, a 110 embert érintő, csoportos létszámcsökkentésre vonatkozó szándékát néhány napja <a href="https://hvg.hu/kkv/20191126_magyar_posta_csoportos_leepites">jelentette be</a> a Magyar Posta. Ez már a harmadik ilyen leépítés, a tavaly októberi és idén februári elbocsátások után. Így összesen 510 embertől válhat meg az állami vállalat. Az alkalmazottak közel 100 ezer forint összegű egyszeri juttatást kapnak a postások teljesítményük elismerésére.</p>
      <p>Schamschula György, a Magyar Posta vezérigazgatója korábban <a href="https://hvg.hu/itthon/20191109_Atgondolja_a_posta_erdemese_ujsagokat_terjesztenie">azt mondta</a> a Magyar Nemzetnek, hogy a Posta vizsgálja, hogy mely szolgáltatásokat érdemes megtartania, ezek közé tartozik például a hírlapterjesztés, valamint a piros postaládák és a postahivatalok számának és kihasználtságának újragondolása is.</p>
      <related>
        <a href="https://hvg.hu/gazdasag/20191120_magyar_posta_atcsoportositas_magyar_kozlony"/>
      </related>
    </article>
  </body>
</html>