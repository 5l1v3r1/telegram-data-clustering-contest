<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_sprava-proti-generala-marchenka-stvoryuye-negativnij-imidzh-armiyi-i-kerivnictvu-zbrojnih-sil-zabrodskij/940558"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="Справа проти генерала Марченка створює негативний імідж армії і керівництву Збройних Сил - Забродський"/>
    <meta property="og:description" content="Судилище над генералом Марченком &amp;ndash; це помста тим, хто захищав мирне небо над Україною. Так народні депутати від партії &quot;Європейська Солідарність&quot; прокоментували суд над генерал-майором Дмитром Марченком. Про це інформує Цензор.НЕТ із посиланням на прес-службу &quot;ЄС&quot;. &quot;Сьогодні ..."/>
  </head>
  <body>
    <article>
      <h1>Справа проти генерала Марченка створює негативний імідж армії і керівництву Збройних Сил - Забродський</h1>
      <address><time datetime="2019-11-29T10:28:00+00:00">29 Nov 2019, 10:28</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940558_w_300.jpg?v=0"/>
        <figcaption>У партії "Європейська Солідарність" прокоментували суд над генерал-майором Дмитром Марченком</figcaption>
      </figure>
      <p>Судилище над генералом Марченком – це помста тим, хто захищав мирне небо над Україною. Так народні депутати від партії "Європейська Солідарність" прокоментували суд над генерал-майором Дмитром Марченком.</p>
      <p>Про це інформує Цензор.НЕТ із посиланням на <a href="https://eurosolidarity.org/%D1%86%D0%B5-%D0%BF%D0%BE%D0%BC%D1%81%D1%82%D0%B0-%D0%BD%D0%BE%D0%B2%D0%BE%D1%97-%D0%B2%D0%BB%D0%B0%D0%B4%D0%B8-%D0%BB%D1%8E%D0%B4%D1%8F%D0%BC-%D0%B7%D0%B0%D0%B2%D0%B4%D1%8F%D0%BA%D0%B8-%D1%8F%D0%BA/?fbclid=IwAR1ouyNcawzoT41nsBxc18E9edD9j1kGQ6K42JvlGsXGDx0RmnBznFO0VsY">прес-службу "ЄС"</a>.</p>
      <p>"Сьогодні колеги, генерал Михайло Забродський, Марія Іонова, інші діючі і колишні нардепи, бойові генерали заявили про готовність взяти на поруки генерала Марченка. Суд залишив його під вартою.. .Уклоністи кошмарять резервістів і військових", - написала на своей сторінці в <a href="https://www.facebook.com/100002334671715/posts/2585801468174317?d=n&amp;sfns=m">Фейсбуці</a> народна депутатка Ірина Геращенко.</p>
      <p>Під час засідання готовність взяти на поруки генерала Марченка висловили учасники АТО, народні депутати і громадські діячі. Однак суд відмовився відпустити генерала Марченка на поруки, визначивши суму застави як альтернативу тримання під вартою у 20 млн гривень.</p>
      <p>"Це якась помста влади людям, завдяки яким ми живемо в мирному Києві. Я бачу цю тенденцію – дискредитацію військових, ветеранів", – сказала журналістам депутат "ЄС" Марія Іонова.</p>
      <p>Михайло Забродський підкреслив, що справа проти генерала Марченка створює негативний імідж українській армії. "Це справа, яка не надає авторитету і не дає жодного позитивного іміджу саме для Збройних сил, зокрема і керівництва Збройних сил", – сказав він.</p>
      <p>"Все, що йде не на користь підвищенню обороноздатності, а навпаки на послаблення України і її Збройних сил, може бути вигідно лише одним людям – ворогам України", – переконаний депутат.</p>
      <blockquote>Нагадаємо, 5 листопада стало відомо, що п'ятьом чиновникам Міноборони оголошені підозри в закупівлі неякісних бронежилетів.<br/>Підозру отримали такі чиновники Міноборони: начальник Головного управління розвитку і супроводження матеріального забезпечення Збройних Сил України Дмитро Олександрович Марченко, його заступниця Ольга Юріївна Капінус, перший заступник начальника Головного управління розвитку і супроводження матеріального забезпечення Збройних Сил України Сергій Віталійович Почтаренко, два начальники підрозділу - Саковець і Каморянський.<br/>У червні цього року глава ДБР Труба заявляв, що Бюро проводить близько 40 обшуків в справі про закупівлю майна для ЗСУ за завищеними цінами: сума збитків, завданих державі, близько 100 млн грн. Пізніше стало відомо, що ДБР провело в Міноборони обшуки, пов'язані з двома розслідуваннями - про низьку якість бронежилетів і про організацію держзакупівель для армії. ДБР опублікувало деякі фрагменти розмов посадовців Міноборони.<br/>11 листопада Печерський суд залишив генерал-майора Марченка під вартою з можливістю виходу під заставу в 76 млн грн. За рішенням суду, перший заступник начальника Головного управління розвитку і супроводу матеріального забезпечення Збройних Сил України Сергій Почтаренко два місяці перебуватиме під вартою на гауптвахті з можливістю застави в розмірі понад 76 млн грн. Для заступниці начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року. Також суд заарештував на два місяці з можливістю виходу під заставу в 76,8 млн грн Михайла Каморянського.</blockquote>
    </article>
  </body>
</html>