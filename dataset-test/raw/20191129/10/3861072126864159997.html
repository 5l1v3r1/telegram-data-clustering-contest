<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/susitikime-su-romu-bendruomenes-atstovais-pagalbos-prasymas-visiems-padeti-sugrazinti-i-mokyklas-vaikus/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-29T10:37:00+00:00"/>
    <meta property="og:title" content="Susitikime su romų bendruomenės atstovais pagalbos prašymas visiems: padėti sugrąžinti į mokyklas vaikus"/>
    <meta property="og:description" content="Kauno apskrities vaiko teisių apsaugos skyriaus (VTAS) specialistai Jonavos rajone kartu su policijos, švietimo ir kitų savivaldos įstaigų atstovais pakviesti diskusijos apie sklandesnį vietos romų šeimų įsitraukimą į bendruomenę, soc"/>
  </head>
  <body>
    <article>
      <h1>Susitikime su romų bendruomenės atstovais pagalbos prašymas visiems: padėti sugrąžinti į mokyklas vaikus</h1>
      <address>
        <time datetime="2019-11-29T10:37:00+00:00">29 Nov 2019, 10:37</time>
      </address>
      <p>
        <i>Kauno apskrities vaiko teisių apsaugos skyriaus (VTAS) specialistai Jonavos rajone kartu su policijos, švietimo ir kitų savivaldos įstaigų atstovais pakviesti diskusijos apie sklandesnį vietos romų šeimų įsitraukimą į bendruomenę, socialinės atskirties mažinimą, itin daug dėmesio skirta su vaikais susijusiems klausimams.</i>
      </p>
      <p>Kauno apskrities VTAS skyriaus Jonavoje specialistė Monika Marcinauskaitė patikino, kad romų šeimos nėra kažkuo išskirtinės kalbant apie vaiko teisių pažeidimus. Dažniausiai sutinkamos problemos yra susijusios su ankstyvu vaikų iškritimu iš ugdymo proceso, negebėjimu įsitraukti į neformalaus ugdymo užsiėmimus.</p>
      <p>„Diskutavome apie tai, kad romų bendruomenė yra per mažai informuota apie vaiko teisių apsaugos reglamentavimą Lietuvoje. Atkreipėme dėmesį į būtinybę suteikti daugiau žinių apie santykį su vaiku, praverstų ir psichologo patarimai – turėsime tai artimiausiuose planuose“, – papildė kolegę Orinta Smailienė.</p>
      <p>Jonavos romu bendruomenes koordinatorius tarpininkas Vladimiras Kornijevskis neslėpė, kad šio susitikimo ilgai laukęs, o rezultatai pranoko lūkesčius. Anot koordinatoriaus, jo pagrindinis rūpestis buvo kelti romų socialinės atskirties mažinimo, galimybės įsitraukti į dialogą tarp socialinių ir kultūrinių grupių, dalyvavimo švietimo sistemoje klausimus. O svarbiausia – išsiaiškinti galimą pagalbą motyvuojant jaunimą mokytis ir būdus suvaldyti iš namų bėgančius nepilnamečius.</p>
      <p>„Kaip šias problemas galime spręsti visi kartu? Kuo gali padėti kiekviena institucija atskirai? Ne paslaptis, romų jaunimas nenori mokytis, o be mokslo, negalės susikurti geros ateities, pritapti bendruomenėje. Turime drauge keisti šią situaciją. Antraip ir toliau mūsų žmonės neturės darbo, skurs, jiems paprasčiausiai stigs žinių ir galimybių gražiai gyventi“, - emocingai kalbėjo V. Kornijevskis, turintis socialinio darbuotojo darbo patirtį Ruklos pabėgėlių priėmimo centre, Lietuvos čigonų bendrijoje „Čigonų laužas“, dirbęs su Jonavos rajono jaunimu.</p>
      <p>Tautinių mažumų departamento atstovės pristatė galimybę rašyti projektus, kurie padėtų šiuos asmenis integruoti į visuomenę bei lengviau spręsti klausimus dėl socialinės atskirties.</p>
      <p>
        <b>Šiuo metu Jonavos rajone gyvena per šimtas romų.</b>
      </p>
      <p>VTAS inf.</p>
      <p>Asociatyvi pixabay.com nuotr.</p>
    </article>
  </body>
</html>