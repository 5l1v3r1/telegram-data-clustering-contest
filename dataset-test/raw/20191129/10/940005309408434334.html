<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/stiinta/descoperire-uluitoare-facuta-de-astronomi-are-coada-de-14-ori-mai-mare-decat-diametrul-terrei.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="Descoperire uluitoare făcută de astronomi. Are coada de 14 ori mai mare decât diametrul Terrei"/>
    <meta property="og:description" content="O nouă fotografie a cometei Borisov, cel de-al doilea vizitator interstelar cunoscut care traversează Sistemul Solar, realizată de astronomi de la Universitatea Yale, a dezvăluit unele detalii inedite despre acest obiect cosmic, potrivit Space.com."/>
  </head>
  <body>
    <article>
      <h1>Descoperire uluitoare făcută de astronomi. Are coada de 14 ori mai mare decât diametrul Terrei</h1>
      <h2>O nouă fotografie a cometei Borisov, cel de-al doilea vizitator interstelar cunoscut care traversează Sistemul Solar, realizată de astronomi de la Universitatea Yale, a dezvăluit unele detalii inedite despre acest obiect cosmic, potrivit Space.com.</h2>
      <address>
        <time datetime="2019-11-29T10:28:00+00:00">29 Nov 2019, 10:28</time>
      </address>
      <p>Echipa de la Universitatea Yale a fotografiat cometa 2I/Borisov duminică, 24 noiembrie, folosind Observatorul Keck din Hawaii, transmite Agerpres.</p>
      <p>Coada acestei comete este impresionantă, având nu mai puţin de 160.000 km lungime - de 14 ori mai mare decât diametrul Pământului şi respectiv peste 40% din distanţa de la Pământ la Lună. Prin comparaţie, nucleul său este minuscul, având diametrul de doar 1,6 km.</p>
      <p>Acest vizitator interstelar a fost descoperit la sfârşitul lunii august de astronomul amator Gennadiy Borisov. Analiza vitezei sale de deplasare şi a traiectoriei dezvăluie faptul că provine de departe, din afara Sistemului Solar şi este astfel cel de-al doilea vizitator interstelar cunoscut, după misteriosul asteroid în formă de trabuc 'Oumuamua, ce a fost observat în octombrie 2017.</p>
      <p>Astronomii nu au descoperit asteroidul 'Oumuamua decât după ce acesta a trecut pe lângă Pământ, în drumul său spre ieşirea din Sistemul Solar, ceea ce a limitat foarte mult timpul în care a putut fi observat şi studiat.</p>
      <p>Din acest punct de vedere, cometa Borisov a fost descoperită exact la timp, în drum spre Soare - ea va ajunge la periheliu (cel mai apropiat punct de Soare al traiectoriei pe care se deplasează) la 8 decembrie, iar după alte trei săptămâni va trece prin cel mai apropiat punct de Pământ în drumul său spre ieşirea din Sistemul Solar.</p>
      <p><i>„Astronomii încearcă să profite de vizita lui Borisov, folosind telescoape, aşa cum sunt cele ale observatorului Keck, pentru a obţine informaţii despre cărămizile din care se formează planetele din alte sisteme stelare decât al nostru"</i>, a susţinut profesorul de astronomie Greg Laughlin, de la Yale.</p>
      <p>'Oumuamua şi Borisov sunt probabil doar vârful "aisbergului interstelar", cred majoritatea astronomilor. Există probabil numeroase obiecte interstelare care traversează Sistemul Solar fără a fi detectate. În curând am putea să ne facem o idee mai exactă despre numărul lor, odată cu deschiderea unor noi şi foarte performante observatoare astronomice - aşa cum va fi Large Synoptic Survey Telescope, care este conceput special pentru detectarea asteroizilor, cometelor şi altor obiecte cosmice de dimensiuni relativ mici.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>