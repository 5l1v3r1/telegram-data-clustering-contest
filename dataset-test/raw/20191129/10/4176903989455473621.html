<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/sad-soping-sezona-od-crnog-petka-do-bozica-kraca-sest-dana/"/>
    <meta property="og:site_name" content="Krstarica"/>
    <meta property="article:published_time" content="2019-11-29T10:48:00+00:00"/>
    <meta property="og:title" content="SAD:Šoping sezona od Crnog petka do Božića kraća šest dana"/>
    <meta property="og:description" content="NJUJORK - Šoping sezona u SAD, koja traje od Dana zahvalnosti do Božića, biće ove godine šest dana kraća nego lani. Kako piše AP, ovo će biti najkraća"/>
  </head>
  <body>
    <article>
      <h1>SAD:Šoping sezona od Crnog petka do Božića kraća šest dana</h1>
      <address><time datetime="2019-11-29T10:48:00+00:00">29 Nov 2019, 10:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/522271-750x430.jpg"/>
        <figcaption>Foto: Tanjug/Pixabay</figcaption>
      </figure>
      <p>NJUJORK – Šoping sezona u SAD, koja traje od Dana zahvalnosti do Božića, biće ove godine šest dana kraća nego lani.</p>
      <p>Kako piše AP, ovo će biti najkraća sezona prazničnih kupovina od 2013. godine, jer je Dan zahvalnosti pao četvrtog četvrtka u novembru – što je najkasniji mogući datum. To znači da će kupci imati manje vremena za kupovine, a trgovci manje vremena da ih prevare, navodi američka agencija, uz podsećanje da zvanično šoping ludilo počinje danas, na Crni petak.</p>
      <p>Kompanija Adobe Analitiks predviđa da će zbog skraćene sezone prihodi u onlajn trgovanju biti manji za jednu milijardu dolara. Ipak, očekuju da će prodaja na mreži dostići 143,7 milijardi dolara, što je za 14,1 odsto više u odnosu na prošlogodišnju prazničnu sezonu.</p>
      <p>Nacionalna federacija za maloprodaju (NRF), najveća maloprodajna grupacija u SAD, takođe ukazuje na kraću sezonu u svojoj prognozi, ali ocenjuje da će pravi pokretač prometa biti tržište rada. Prognozira da će prodaja za praznike porasti izmedu 3,8 i 4,2 procenta, što je više od razočaravajućeg rasta od 2,1 odsto u periodu novembar-decembar 2018. godine, koji je podbacio u odnosu na predviđanja te grupacije.</p>
      <p>Prošlogodišnje praznične rasprodaje bile su pogođene poremećajem trgovinskih odnosa između SAD i Kine i blokadom vlade. Prognoze rasta prodaje tokom praznične sezone za ovu godinu su za 3,7 odsto iznad prosečnog rasta u poslednjih pet godina.</p>
      <p>NRF očekuje da će prodaje putem interneta i drugim kanalima, ne računajući prodavnice, koje ulaze u ukupan iznos, tokom prazničnog perioda porasti između 11 i 14 posto.</p>
      <p>Predviđa se da će Crni petak ponovo biti najunosniji šoping dan u sezoni, a potom poslednja subota uoči Božića, prema analizi „MasterCard SpendingPulse“-a, koji prati potrošnju preko svih vrste plaćanja, uključujući gotovinu i čekove.</p>
      <p>Sezona praznika 2019. godine biće dobra mera zdravlja američke ekonomije, navodi AP i dodaje da mnogi izvršni direktori u sektoru maloprodaje kažu da su njihovi kupci „finansijski zdravi“, argumentujući to umerenim rastom plata i stopom nezaposlenosti koja je blizu najnižeg nivoa u 50 godina.</p>
      <p>(Tanjug)</p>
    </article>
  </body>
</html>