<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054018/article/politismos/moysikh/mparok-ston-8ermaiko"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:36:36+00:00"/>
    <meta property="og:title" content="Μπαρόκ στον... Θερμαϊκό"/>
    <meta property="og:description" content="Για τρίτη χρονιά πραγματοποιείται στο Μέγαρο Μουσικής Θεσσαλονίκης το Φεστιβάλ Μπαρόκ Μουσικής, μια διοργάνωση μοναδική στο είδος της..."/>
  </head>
  <body>
    <article>
      <h1>Μπαρόκ στον... Θερμαϊκό</h1>
      <address>
        <time datetime="2019-11-29T10:36:36+00:00">29 Nov 2019, 10:36</time>
      </address>
      <p>Για τρίτη χρονιά πραγματοποιείται στο Μέγαρο Μουσικής Θεσσαλονίκης το Φεστιβάλ Μπαρόκ Μουσικής, μια διοργάνωση μοναδική στο είδος της που συγκεντρώνει σχεδόν όλους τους μουσικούς της ελληνικής μπαρόκ σκηνής και φέρνει το κοινό σε επαφή με μια άκρως ενδιαφέρουσα εποχή, η οποία διήρκεσε ενάμιση αιώνα (1600-1750) και έδωσε σπουδαία δείγματα τέχνης, γεμάτα ένταση, μεγαλείο και συναίσθημα. Φέτος το φεστιβάλ παρουσιάζει και πάλι ένα πλούσιο πρόγραμμα με έργα συνθετών όπως ο Βιβάλντι και ο Χέντελ, αλλά και πολλών άλλων από την Ιταλία, την Ισπανία κ.α., ενώ ανοίγει τον ορίζοντά του διευρύνοντας το ρεπερτόριο και τα χρονικά του όρια, με αναγεννησιακή θρησκευτική μουσική και με κλασική μουσική δωματίου από το β΄ μισό του 18ου αιώνα.</p>
      <p>Στη σημερινή συναυλία ο Jed Wentz, ένας από τους πιο σημαντικούς μπαρόκ φλαουτίστες της εποχής μας, μαζί με το βραβευμένο σύνολό του Musica ad Rhenum, παρουσιάζουν έργα του Χέντελ. Και αύριο σειρά έχει ο Αντόνιο Βιβάλντι από το σύνολο La Stravaganza Greca, την μπαρόκ ορχήστρα του φεστιβάλ με μερικούς από τους πιο ενεργούς μουσικούς της εγχώριας σκηνής.<br/>Την καλλιτεχνική επιμέλεια της διοργάνωσης υπογράφει ο βιολοντσελίστας Δήμος Γκουνταρούλης.</p>
      <p>
        <i>Μέγαρο Μουσικής Θεσσαλονίκης, 25ης Μαρτίου.</i>
      </p>
    </article>
  </body>
</html>