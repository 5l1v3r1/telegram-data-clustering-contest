<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/mediji-hiljadu-ljudi-sa-balkana-ratovalo-ili-ratuje-na-bliskom-istoku-stotinu-iz-makedonije/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-29T10:07:35+00:00"/>
    <meta property="og:title" content="Mediji: Hiljadu ljudi sa Balkana ratovalo ili ratuje na Bliskom istoku, stotinu iz Makedonije"/>
    <meta property="og:description" content="Oko 1.000 ljudi sa prostora Zapadnog Balkana boravilo je ili i dalje boravi na ratištima Bliskog Istoka, navodi danas portal Balkanska bezbednosna mreža, pozivajući se na podatke Centra za borbu protiv terorizma Vest Pointa."/>
  </head>
  <body>
    <article>
      <h1>Mediji: Hiljadu ljudi sa Balkana ratovalo ili ratuje na Bliskom istoku, stotinu iz Makedonije</h1>
      <address><time datetime="2019-11-29T10:07:35+00:00">29 Nov 2019, 10:07</time> by <a rel="author">Beta</a></address>
      <p>
        <b>Oko 1.000 ljudi sa prostora Zapadnog Balkana boravilo je ili i dalje boravi na ratištima Bliskog Istoka, navodi danas portal Balkanska bezbednosna mreža, pozivajući se na podatke Centra za borbu protiv terorizma Vest Pointa.</b>
      </p>
      <p>Taj portal (www.balkansec.net) navodi da su od tog broja stotinak građani Severne Makedonije a da se najveći deo njih bori na ratištima Sirije, Iraka i u manjoj meri u Ukrajini.</p>
      <p>Prema istom izvoru, dvadesetak pristalica militantne islamske države Iraka i Levanta, koji su se borili na Bliskom istoku a poreklom su iz Makedonije, poginuli su u Siriji i Iraku.</p>
      <p>Reč je o osobama albanske nacionalnosti.</p>
      <p>Nezvanični podaci takođe ukazuju da se građani te zemlje bore na obe strane u sukobu u Ukrajini. Reč je osobama srpske ili makedonske nacionalnosti.</p>
      <p>„Borci iz Makedonije ratuju iz različitih razloga – od verskih i ideoloških pa sve do plaćeničkih motiva. Jedni su tako uzeli oružje da ratuju za radikalne terorističke organizacije a drugi borbeno podržavaju vladine oružane snage zvaničnog Damaska i Kijeva. Prema navodima zvaničnika i rezultatima istraživanja boraca koji već godinama ratuju u inostranstvu ima na stotine. Imajući u vidu da Makedonija ima oko dva miliona stanovnika, reč je o velikom broju ratnika“, navodi se.</p>
      <p>Portal citira analitičara Poljskog instituta za međunarodne odnose „Sofan Center“ Arkadiuša Legjeca, u Ukrajini trenutno ratuje 213 boraca sa Balkana, od kojih je 14 iz Makedonije – 10 na ruskoj strani, a četiri na ukrajinskoj.</p>
      <p>S druge strane, kada je reč o Bliskom istoku, nema podataka koliko tačno boraca ratuje na čijoj strani. Ipak, makedonski MUP ustanovio je da je tokom određenog perioda na bojištima Sirije i Iraka učestvovalo između 72 i 86 ljudi.</p>
      <p>U zaključku vojno-političkih stučnjaka ističe se da Makedonija uspešno rešava ovaj problem i da je iz godine u godinu sve manji broj onih koji ratuju na inostranim bojištima.</p>
      <p>Skopski vojnopolitički analitičar Milan Stefanovski u izjavi za Balkansku bezbednosnu mrežu navodi da je u Makedoniji, uprkos nevelikom broju stanovnika, još uvek živ kult ratovanja koji je prisutan kod Makedonaca svih etničkih grupa.</p>
      <p>„Klasičan dokaz je da u ovom trenutku možete bukvalno svugde naći nekoga poreklom iz Makedonije, a da ratuje za neke strane interese, strane paravojne formacije i terorističke ćelije“, kaže Stefanovski.</p>
      <p>Doktor vojno-političkih nauka Blagoja Markovski u izjavi za taj portal kaže da su izmene Krivičnog zakonika donete uz pomoć zapadnoevropskih zemalja i SAD, kako bi se kriminalizovali oni koji organizuju učešće na stranim ratištima, pre svega u Siriji i Iraku.</p>
      <p>„Prema Krivičnom zakonu Makedonije, kazne za učešće na stranim ratištima su do pet godina zatvora, a za one koji organizuju odlazak na ratišta od dve do deset godina zatvora“, podseća Markovski.</p>
      <p>Prema njegovim rečima, to zakonsko rešenje nije bilo dovoljno da se ova pojava utiša za sva vremena.</p>
    </article>
  </body>
</html>