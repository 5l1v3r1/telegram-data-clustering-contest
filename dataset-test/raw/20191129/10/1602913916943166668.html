<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/usr-nemultumiri-fata-de-masurile-luate-de-ministrul-educatiei-depolitizati-educatia-18630997"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T10:04:40+00:00"/>
    <meta property="og:title" content="USR, nemulţumiri faţă de măsurile luate de ministrul Educaţiei: Depolitizaţi Educaţia!"/>
    <meta property="og:description" content="USR se arată nemulţumit faţă de măsurile luate în Ministerul Educaţiei, argumentând că au fost tăiate 2,08 miliarde lei la rectificare, „deşi ministrul Monica Anisie spunea că ar avea nevoie de 10 miliarde în plus pentru a mişca lucrurile în Educaţie” şi cere depolitizarea instituţiilor din domeniu."/>
  </head>
  <body>
    <article>
      <h1>USR, nemulţumiri faţă de măsurile luate de ministrul Educaţiei: Depolitizaţi Educaţia!</h1>
      <address><time datetime="2019-11-29T10:04:40+00:00">29 Nov 2019, 10:04</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>USR se arată nemulţumit faţă de măsurile luate în Ministerul Educaţiei, argumentând că au fost tăiate 2,08 miliarde lei la rectificare, „deşi ministrul Monica Anisie spunea că ar avea nevoie de 10 miliarde în plus pentru a mişca lucrurile în Educaţie” şi cere depolitizarea instituţiilor din domeniu.</p>
      <p>USR a transmis, vineri, printr-o postare pe Facebook, că a realizat un „bilanţ la aproape o lună de la preluarea şefiei Ministerului Educaţiei Naţionale”, şi a le-a cerut responsabililor din minister să „depolitizeze Educaţia”.</p>
      <p>„Fără pile de partid, doar oameni integri şi profesionişti”, a întărit USR.</p>
      <p>Partidul a enumerat greşelile sesizate în activitatea Ministerului:</p>
      <p>- 2,08 miliarde lei tăiate la rectificare, deşi ministrul Monica Anisie spunea că ar avea nevoie de 10 miliarde în plus pentru a «mişca» lucrurile în Educaţie.</p>
      <p>- numirea drept consilier personal al ministrului a lui Bogdan Steriopol, fost impresar şi jurnalist sportiv, concediat de la un cotidian sportiv pentru că ar fi încălcat etica jurnalistică, masterand la Academia Naţională de Informaţii „Mihai Viteazul” a SRI</p>
      <p>- numirea drept consilier personal al ministrului a lui Claudiu Săftoiu, membru PNL, fost consilier prezidenţial şi director al Serviciului de Informaţii Externe, demisionar după ce a explicat unei comisii parlamentare de anchetă cum interceptează SIE telefoanele unor cetăţeni străini pe teritoriul României.</p>
      <p>- păstrarea ca secretar de stat a lui Gigel Paraschiv, numit în mai 2012 de Victor Ponta, susţinut de Ecaterina Andronescu şi Mihnea Costoiu, aflat în centrul unui scandal după ce a demis ilegal 13 inspectori şcolari pentru a numi apropiaţi ai PSD în funcţii.</p>
      <p>- păstrarea în funcţia de secretar de stat a Irinei Elisabeta Kovacs, fost candidat UDMR pentru Senat în 2008, 2012 şi 2016, numită în Ministerul Educaţiei Naţionale de Sorin Grindeanu şi implicată în scandalul ordonanţei de urgenţă privind predarea orelor de română la clasele în limba minorităţilor naţionale.</p>
      <p>Şi preşedintele UDMR, Kelemen Hunor, consideră că ar fi normal ca ministrul Educaţiei Naţionale să facă o radiografie a situaţiei din minister pentru a se vedea de ce nu a fost cheltuită suma de două miliarde de lei, tăiată prin rectificarea bugetară.</p>
    </article>
  </body>
</html>