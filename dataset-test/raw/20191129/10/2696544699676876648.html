<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191129_25_kilometer_ennyivel_nott_az_audi_villanyautojanak_hatotavja"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:21:00+00:00"/>
    <meta property="og:title" content="25 kilométer, ennyivel nőtt az Audi villanyautójának hatótávja"/>
    <meta property="og:description" content="Az ingolstadti mérnököknek sikerült egy kicsit tovább optimalizálniuk az e-tron technikáját."/>
  </head>
  <body>
    <article>
      <h1>25 kilométer, ennyivel nőtt az Audi villanyautójának hatótávja</h1>
      <address><time datetime="2019-11-29T10:21:00+00:00">29 Nov 2019, 10:21</time> by <a rel="author">hvg.hu</a></address>
      <p>
        <b>Az ingolstadti mérnököknek sikerült egy kicsit tovább optimalizálniuk az e-tron technikáját.</b>
      </p>
      <p>Az <a href="https://hvg.hu/cimke/Audi">Audi</a> idén év elején dobta piacra első olyan modelljét, melyet már a kezdetektől fogva kifejezetten villanyautónak szántak. Ez a <a href="https://hvg.hu/cegauto/20190921_audi_etron_elektromos_auto_teszt_menetproba">nemrégiben általunk is alaposan letesztelt e-tron</a>, melynek WLTP-szabvány szerinti hatótávja eddig 411 kilométer volt.</p>
      <p>A német gyártó azonban máris továbbfejlesztette a divatterepjáró kategóriás elektromos autót, melynek hatótávja ennek köszönhetően 25 kilométerrel nőtt. Vagyis a mostantól forgalomba kerülő, hardveres és szoftveres frissítéseket egyaránt felvonultató e-tronokkal egy feltöltéssel mintegy 436 kilométert lehet megtenni, legalábbis a közepesen engedékeny európai WLTP-szabvány szerint.</p>
      <figure>
        <img src="https://img0.hvg.hu/image.aspx?id=67b2aeca-63f3-41f2-9875-f43e617353b7&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Audi</cite>
        </figcaption>
      </figure>
      <p>Azt egyelőre nem tudni, hogy a szigorúbb amerikai EPA-szabvány szerinti hatótáv hogyan alakul, mindenesetre az e-tron eddig 328 kilométert tudott ezen mérés szerint. Itt jegyzendő meg, hogy a nyáron megejtett mintegy 1200 kilométeres tesztünk során a <a href="https://hvg.hu/cegauto/20190921_audi_etron_elektromos_auto_teszt_menetproba">gyakorlatban 300-315 kilométeres hatótávot produkált</a> az e-tron.</p>
      <p>A 95 kWh kapacitású akkumulátorral szerelt, 360-402 lóerős Audi e-tron 55 quattro hazai alapára 28,5 millió forint.</p>
      <figure>
        <img src="https://img0.hvg.hu/image.aspx?id=e09eb32f-bb5c-460e-a620-6b3e3b41f8bb&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Audi</cite>
        </figcaption>
      </figure>
    </article>
  </body>
</html>