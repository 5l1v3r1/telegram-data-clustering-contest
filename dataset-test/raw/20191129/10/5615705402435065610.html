<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205019-goncharuk-poobicyav-yakisni-dorogi-za-35-rokiv"/>
    <meta property="og:site_name" content="Mind UA"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="Гончарук пообіцяв «якісні дороги» за 3–5 років"/>
    <meta property="og:description" content="За словами прем’єра, «велике будівництво» доріг почнеться з березня 2020-го"/>
  </head>
  <body>
    <article>
      <h1>Гончарук пообіцяв «якісні дороги» за 3–5 років</h1>
      <h2>За словами прем’єра, «велике будівництво» доріг почнеться з березня 2020-го</h2>
      <address>
        <time datetime="2019-11-29T10:15:00+00:00">29 Nov 2019, 10:15</time>
      </address>
      <p>Прем'єр-міністр Олексій Гончарук заявив, що в Україні за наступні 3–5 років повинні з'явитися «якісні дороги», які з'єднають усі великі міста. Про це він сказав у ефірі програми «Право на владу» на каналі «1+1», <a href="https://interfax.com.ua/news/general/627482.html">передає </a>Інтерфакс-Україна.</p>
      <p>«Наше головне завдання – поєднати якісними дорогами все великі міста, обласні центри за наступні 3–5 років. Я закликаю нових керівників «Укравтодору» та «Укртрансбезпеки» максимально швидко оновити керівний склад в областях, бо я переконаний, що ті люди, які працювали там досі, в переважній більшості або представляли інтереси «смотрящих», або закривали на це очі», – заявив він.</p>
      <p>За словами прем’єра, з березня 2020 року почнеться «велике будівництво» доріг.</p>
      <p>Глава Кабміну сподівається, що завдяки кадровим змінам знизиться вартість будівництва доріг та їх експлуатації.</p>
      <p>Також прем'єр зазначив, що уряд не втручатиметься в проведення тендерів і процес пошуку підрядників, які будуватимуть дороги.</p>
      <p>Нагадаємо: раніше цього місяця «Укравтодор» анонсував, що <a href="https://mind.ua/news/20204896-pershi-platni-dorogi-v-ukrayini-mozhut-z-yavitis-za-3-4-roki-ukravtodor">перші платні дороги</a> в Україні з’являться за 3–4 роки.</p>
      <p>Як повідомлялось, раніше цього місяця прем’єр-міністр Олексій Гончарук підписав два документи на загальну суму <a href="https://mind.ua/news/20204806-premer-goncharuk-pidpisav-ugodi-shchodo-900-mln-evro-investicij-v-remont-ukrayinskih-dorig">900 млн євро</a> щодо проекту співфінансування Європейським інвестиційним банком (ЄІБ) і Європейським банком реконструкції та розвитку (ЄБРР) будівництва українських доріг. За його словами, вже за три роки траса Київ – Одеса стане першим автобаном європейського рівня за всією протяжністю.</p>
      <related>
        <h4>Також читайте</h4>
        <a href="https://mind.ua/news/20204806-premer-goncharuk-pidpisav-ugodi-shchodo-900-mln-evro-investicij-v-remont-ukrayinskih-dorig"/>
        <a href="https://mind.ua/news/20204640-goncharuk-obicyae-inozemnim-investoram-zahist-ta-pidtrimku-u-razi-problem-iz-derzhorganami"/>
        <a href="https://mind.ua/news/20204515-goncharuk-kerivnictvo-ukrzaliznici-bude-zmineno-golovna-pretenziya-dika-korupciya"/>
      </related>
    </article>
  </body>
</html>