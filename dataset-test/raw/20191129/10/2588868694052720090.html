<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170357/strany-dostanu-v-parlamentnych-volbach-cisla-budu-ich-zrebovat.html"/>
    <meta property="og:site_name" content="TA3.com"/>
    <meta property="article:published_time" content="2019-11-29T10:10:00+00:00"/>
    <meta property="og:title" content="Strany dostanú v parlamentných voľbách čísla, budú ich žrebovať"/>
    <meta property="og:description" content="Ministerstvo vnútra zatiaľ prijalo prvé návrhy kandidátok do parlamentných volieb. Termín na ich podávanie uplynie v nedeľu 1. decembra o polnoci. Informovala..."/>
  </head>
  <body>
    <article>
      <h1>Strany dostanú v parlamentných voľbách čísla, budú ich žrebovať</h1>
      <h2>Ministerstvo vnútra zatiaľ prijalo prvé návrhy kandidátok do parlamentných volieb. Termín na ich podávanie uplynie v nedeľu 1. decembra o polnoci. Informovala o tom Petra Friese z tlačového odboru Kancelárie MV.</h2>
      <address>
        <time datetime="2019-11-29T10:10:00+00:00">29 Nov 2019, 10:10</time>
      </address>
      <p>Parlamentné voľby sa budú konať 29. februára 2020. Oficiálna volebná kampaň sa začala 5. novembra. Politické subjekty môžu na kampaň minúť najviac tri milióny eur vrátane dane z pridanej hodnoty. Musia mať transparentný účet. Kampaň sa končí volebným moratóriom, teda 48 hodín pred dňom konania sa volieb.</p>
      <p>Štátna komisia pre voľby a kontrolu financovania politických strán zasadne v piatok 6. decembra. <b>"Bude registrovať kandidátne listiny a žrebovať čísla,"</b> uviedla Friese. Kandidátku musia politické subjekty doručiť elektronicky alebo listom zapisovateľovi Štátnej komisie pre voľby a kontrolu financovania politických strán. Ponúknuť na nej môžu najviac 150 mien.</p>
      <p>S kandidátkou musia politické subjekty zaplatiť volebnú kauciu 17.000 eur. Vráti sa tým stranám, ktoré dostanú vo voľbách aspoň dve percentá hlasov.</p>
    </article>
  </body>
</html>