<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/napadnik_na_shabunina_mitinguvav_pid_sudom_proti_sadovogo_foto_i_video_n1240987"/>
    <meta property="og:site_name" content="24 Канал"/>
    <meta property="article:published_time" content="2019-11-29T10:31:00+00:00"/>
    <meta property="og:title" content="Нападник на Шабуніна &quot;мітингував&quot; під судом проти Садового: фото і відео"/>
    <meta property="og:description" content="У середу, 27 листопада, Антикорупційний суд обирав запобіжний захід меру Львова Андрію Садовому, а під його будівлею зібралися кілька десятків протестувальників. Журналісти помітили, що одним з протестувальників був Ростислав Федорко, якого оголошували у розшук через напад на голову ЦПК Віталія Шабуніна."/>
  </head>
  <body>
    <article>
      <h1>Нападник на Шабуніна "мітингував" під судом проти Садового: фото і відео</h1>
      <address><time datetime="2019-11-29T10:31:00+00:00">29 Nov 2019, 10:31</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>У середу, 27 листопада, Антикорупційний суд обирав запобіжний захід меру Львова Андрію Садовому, а під його будівлею зібралися кілька десятків протестувальників. Журналісти помітили, що одним з протестувальників був Ростислав Федорко, якого оголошували у розшук через напад на голову ЦПК Віталія Шабуніна.</b>
      </p>
      <p>Федорка на кадрах зі стріму з-під будівлі Вищого антикорупційного суду помітили журналісти 24 каналу.</p>
      <blockquote>До слова: <a href="https://24tv.ua/sprava_sadovogo_pid_sud_priyshli_nevidomi_protestuvalniki__foto_video_n1240166">Справа Садового: під суд прийшли невідомі "протестувальники" – фото, відео</a></blockquote>
      <h3>Що відомо про Ростислава Федорка?</h3>
      <p>Ростислав Федорко – 24-річний уродженець Івано-Франківська. Є членом "Братства" Дмитра Корчинського, який неодноразово потрапляв у різноманітні скандали, зокрема, під час акцій протесту.</p>
      <p>При цьому Федорко бере участь у настільки різноманітних мітингах, що, здається, йому взагалі не принципово проти кого чи чого протестувати. У грудні 2018 року під час акції проти очільника САП Назара Холодницького він брав участь в антимітингу.</p>
      <p>Там він напав з зеленкою на голову "Центру протидії корупції" Віталія Шабуніна. Після цього його оголосили у розшук, але це не заважало йому вільно розгулювати Києвом. Щонайменше, про це стверджує ЦПК.</p>
      <p>Трохи згодом Ростислав Федорко "перейшов на темний бік" і був помічений на акції проти міністра внутрішніх справ Арсена Авакова.</p>
      <p>Крім того, "героя" протестів звинувачують у нападі на журналістів телеканалу NewsOne та ЛГБТ-прайд у Харкові. Після останньої справи у вересні харківський суд навіть взяв його під варту на 2 місяці. Вийшовши на волю Федорко знову звявся за улюблену справу – протестувати.</p>
      <p>
        <b>Ростислав Федорко під будівлею Антикорупційного суду: дивіться фото</b>
      </p>
      <slideshow>
        <figure>
          <img src="https://24tv.ua/resources/photos/news/620_DIR/201911/1240987_10263045.png?201911174443"/>
        </figure>
        <figure>
          <img src="https://24tv.ua/resources/photos/news/620_DIR/201911/1240987_10263046.png?201911174443"/>
        </figure>
        <figure>
          <img src="https://24tv.ua/resources/photos/news/620_DIR/201911/1240987_10263047.png?201911174443"/>
        </figure>
        <figure>
          <img src="https://24tv.ua/resources/photos/news/620_DIR/201911/1240987_10263048.png?201911174443"/>
        </figure>
        <figure>
          <img src="https://24tv.ua/resources/photos/news/620_DIR/201911/1240987_10263049.png?201911174443"/>
        </figure>
      </slideshow>
      <p>
        <b>Мітинг під будівлею суду: дивіться відео</b>
      </p>
      <figure>
        <iframe src="https://www.youtube.com/embed/zWuT85F2Hz0" width="560" height="315" data-service="Youtube" scrolling="no"/>
      </figure>
      <h3>Чому САП оголосила підозру Садовому</h3>
      <p>21 листопада <a href="https://24tv.ua/privit_vid_holodnitskogo_sadoviy_vidreaguvav_na_vruchennya_pidozri_n1237218">САП оголосила Садовому підозру</a> у справі будівництва індустріального парку у Рясному під Львовом. Мовиться про старе провадження, в межах якого правоохоронці кілька разів 2016 року проводили обшуки у міськраді Львова, а самого Садового у липні 2017 року викликали на допит у Генпрокуратуру. Тоді її очолював Юрій Луценко.</p>
      <blockquote>Важливо! <a href="https://24tv.ua/sud_andriy_sadoviy_27_11_2019_rishennya_sudu_zapobizhniy_zahid_n1239915">Суд обрав Садовому запобіжний захід</a></blockquote>
      <p>У 2016 році, повідомляючи про цю справу, прокуратура заявила, що міськрада Львова задешево продала землю під цей індустріальний парк – за 52 мільйони гривень. На думку прокурорів, ринкова ціна цієї ділянки становить 140 мільйонів гривень.</p>
      <p>Підозру оголосили також Сергієві Коровайнику, який раніше обіймав посаду керівника управління земельних ресурсів ЛМР.</p>
      <h3>Що каже про підозру сам Садовий</h3>
      <p>Андрій Садовий пояснював, що у повідомленні про підозру мовиться, що надана компанії СТР земля не належить громаді Львова. Насправді ж у рішенні Апеляційного адмінсуду від 27 березня 2019 року вказано ця земля була і залишається власністю громади Львова. Садовий пояснив, що мерія мала право здавати цю землю в оренду і продавати.</p>
      <p>Щодо звинувачення у заниженні вартості землі, то Садовий відповів, що згідно з інвестиційним конкурсом, <a href="https://24tv.ua/chi_spravdi_lvivska_miska_rada_porushila_zakon_prodavshi_zemlyu_dlya_industrialnogo_parku_n1238341">компанія CTP отримала право орендувати земельну ділянку</a>, а також уклала відповідну угоду. Після цього скористалася своїм правом викупити землю.</p>
      <p>Мер Львова наголосив, що ЛМР не має права оцінювати вартість землі. Це здійснювала сертифікована компанія.</p>
    </article>
  </body>
</html>