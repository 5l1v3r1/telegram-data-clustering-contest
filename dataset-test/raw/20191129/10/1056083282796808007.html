<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805233/%D9%BE%D9%84%DB%8C-%D8%A2%D9%81-%D8%AC%D8%B0%D8%A7%D8%A8%DB%8C%D8%AA-%D9%84%DB%8C%DA%AF-%D8%B1%D8%A7-%D8%A7%D8%B2-%D8%A8%DB%8C%D9%86-%D9%85%DB%8C-%D8%A8%D8%B1%D8%AF-%D8%A8%D8%A7%D8%B2%DB%8C-%D8%A8%D8%A7-%D8%AD%D9%81%D8%A7%D8%B1%DB%8C-%D8%A7%D8%B2-%D8%B2%DB%8C%D8%A8%D8%A7%D8%AA%D8%B1%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:58:34+00:00"/>
    <meta property="og:title" content="پلی‌آف جذابیت لیگ را از بین می‌برد/ بازی با حفاری از زیباترین دیدارهای فصل بود"/>
    <meta property="og:description" content="ایسنا/خوزستان سرمربی تیم فوتسال بانوان سایپا گفت: به شخصه موافق مرحله پلی آف نیستم زیرا جذابیت لیگ را از بین می‌برد و لیگ بی‌معنا می‌شود."/>
  </head>
  <body>
    <article>
      <h6 class="kicker">سرمربی تیم فوتسال بانوان سایپا:</h6>
      <h1>پلی‌آف جذابیت لیگ را از بین می‌برد/ بازی با حفاری از زیباترین دیدارهای فصل بود</h1>
      <address><time datetime="2019-11-29T10:58:34+00:00">29 Nov 2019, 10:58</time> by <a rel="author">پریسا زنگنه منش</a></address>
      <p>ایسنا/خوزستان سرمربی تیم فوتسال بانوان سایپا گفت: به شخصه موافق مرحله پلی آف نیستم زیرا جذابیت لیگ را از بین می‌برد و لیگ بی‌معنا می‌شود.</p>
      <p>نیلوفر اردلان پس از شکست ۴ بر ۲ تیمش برابر ملی‌حفاری در لیگ برتر، اظهار کرد: فکر می‌کنم این دیدار جزو زیباترین بازی‌های لیگ امسال بود. این دیدار فوق‌العاده خوب و سرعتی بود اما از این بازی درس گرفتیم که به بازی خوب سه امتیاز را نمی‌دهند و در کنار بازی خوب باید فرصت‌ها به گل تبدیل شوند.</p>
      <p>وی افزود: متاسفانه فرصت‌های خیلی زیادی را در هر دو نیمه از دست دادیم و یک جورهایی جوانی تیم ما نتوانست بر تجربه تیم ملی‌حفاری که از تیم‌های پرمهره امسال لیگ برتر است، غلبه کند. در نهایت بازی را واگذار کردیم.</p>
      <p>به گزارش ایسنا، سرمربی تیم فوتسال بانوان سایپا گفت: با توجه به شرایطی که جدول دارد و برگزاری مسابقات پلی‌آف، هدف ما این است که جزو چهار تیم باشیم و از روز اول نیز این مهم هدف ما بوده است. امیدوارم در پایان فصل در پلی‌آف باشیم و در آن‌جا است که عیار تیم‌ها کاملا مشخص خواهد شد.</p>
      <p>وی درباره برگزاری مرحله پلی آف نیز عنوان کرد: من به شخصه موافق مرحله پلی آف نیستم زیرا جذابیت لیگ را از بین می‌برد و لیگ بی معنا می‌شود.</p>
      <p>وی در پاسخ به این سوال که با توجه به بازی‌های خوبی که سایپا ارائه داده است، چقدر به قهرمانی تیم‌تان امیدوار هستید؟ گفت: ما برای هر بازی هدف مشخصی داریم. دوست داشتیم که امتیاز بازی با حفاری را کسب کنیم که نشد. هدف ما این است در جایگاهی باشیم که در شان نام و مجموعه بزرگ سایپا باشد و امیدوارم در انتهای فصل به این مهم دست پیدا کنیم.</p>
      <p>اردلان درباره داوری‌های لیگ برتر نیز گفت: فکر می‌کنم، تمام تیم‌ها صحبت‌هایشان را در مورد داوری انجام داده‌اند. قرار بود که بین دو نیم فصل نیز یکسری کلاس‌ها برگزار شود که متاسفانه برگزار نشد. یکسری موارد است که داوران به ما می‌گویند شما نمی‌دانید، پس اگر قرار است ما این‌ها را ندانیم، چه زمانی باید متوجه شویم. پس باید کلاسی در این زمینه برگزار شود تا همه تیم‌ها آموزش ببینند.</p>
      <p>وی ادامه داد: همانقدر که لیگ فوتسال پویا است و پیشرفت می‌کند، داوریها نیز باید پیشرفت کنند و به این صورت نباشد که یک یا دو داور بین‌المللی داشته باشیم و سایر داوران پشت‌سر این داوران باشند تا آن پیشرفتی که باید و شاید انجام نشود.</p>
      <p>انتهای پیام</p>
    </article>
  </body>
</html>