<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/eiduka-pasaules-kausa-sezonu-iesak-ar-75-vietu-biksem-99-pozicija.d?id=51679499"/>
    <meta property="og:site_name" content="DELFI"/>
    <meta property="article:published_time" content="2019-11-29T10:51:00+00:00"/>
    <meta property="og:title" content="Eiduka Pasaules kausa sezonu iesāk ar 75. vietu; Bikšem 99. pozīcija "/>
    <meta property="og:description" content="Latvijas distanču slēpotāja Patrīcija Eiduka ceturtdien Somijā Pasaules kausa (PK) pirmajā posmā sprinta kvalifikācijas sacensībās izcīnīja 75.vietu, kamēr Indulis Bikše finišēja 99.pozīcijā."/>
  </head>
  <body>
    <article>
      <h1>Eiduka Pasaules kausa sezonu iesāk ar 75. vietu; Bikšem 99. pozīcija </h1>
      <address><time datetime="2019-11-29T10:51:00+00:00">29 Nov 2019, 10:51</time> by <a rel="author">LETA</a></address>
      <p>
        <b>Latvijas distanču slēpotāja Patrīcija Eiduka ceturtdien Somijā Pasaules kausa (PK) pirmajā posmā sprinta kvalifikācijas sacensībās izcīnīja 75.vietu, kamēr Indulis Bikše finišēja 99.pozīcijā.</b>
      </p>
      <p>Eiduka 1,4 kilometrus klasiskajā stilā veica trīs minūtēs un 23,37 sekundēs, kas bija 75.labākais rezultāts starp 92 sportistēm. Par šādu sniegumu latviete nopelnīja 107,91 FIS punktu.</p>
      <p>Pērn Eiduka Pasaules kausu sezonu iesāka ar 66.rezultātu starp 73 sportistēm.</p>
      <p>Kvalifikācijā ātrākā bija itāliete Lučija Skardoni, kura distanci veica trīs minūtēs un 3,01 sekundē. Viņa Eiduku apsteidza par 20,36 sekundēm.</p>
      <p>Savukārt Bikše šo pašu distanci veica trīs minūtēs un 3,05 sekundēs, uzrādot 99.rezultātu starp 106 sportistiem. Viņš nopelnīja 121,65 FIS punktus.</p>
      <p>Pagājušās sezonas pirmo Pasaules kausa posmu Bikše iesāka ar 82.pozīciju starp 83 sportistiem.</p>
      <p>Vīriem kvalifikācijā uzvarēja norvēģis Juhaness Klēbo, kurš Bikši apsteidza par 25,63 sekundēm. Norvēģis pagaidām ir arī Pasaules kausa kopvērtējuma līderis.</p>
      <p>Finālsacensībām kvalificējās 30 labākie sportisti.</p>
      <p>Ar sacensībām sprintā piektdien sākās jaunā Pasaules kausa sezona distanču slēpošanā. Sestdien dāmas aizvadīs desmit kilometru slēpojumu klasiskajā stilā, bet vīri spēkosies par pieciem kilometriem garākā distancē.</p>
      <figure>
        <a href="http://www.leta.lv/">
          <img src="https://g3.delphi.lv/images/pix/file46510605_leta-logo-pilnkrasu.jpg"/>
        </a>
      </figure>
      <p>
        <a href="https://www.delfi.lv/sports/news/winter_sports/others/eiduka-pasaules-kausa-sezonu-iesak-ar-75-vietu-biksem-99-pozicija.d?id=51679499&amp;com=1&amp;reg=1">0</a>
      </p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/others/slepotaja-eiduka-ar-fis-punktu-rekordu-iesak-jauno-sezonu.d?id=51647103"/>
      </related>
    </article>
  </body>
</html>