<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/national/1575022580-yak-prydbaty-kvytky-na-yevro-2020.html"/>
    <meta property="og:site_name" content="Footboom.com"/>
    <meta property="article:published_time" content="2019-11-29T10:16:19+00:00"/>
    <meta property="og:title" content="Як придбати квитки на Євро-2020"/>
    <meta property="og:description" content="Квиткова квота УАФ як асоціації, чия команда візьме участь у фінальному турнірі Євро-2020, буде реалізовуватися через офіційний сайт УЄФА — euro2020.com/tickets. Згідно з рекомендаціями УЄФА, першочергове право придбання квитків на матчі Євро-2020 за участю національної збірної надається офіційному фан-клубу. В Україні таким є фан-рух &quot;Вірні збірній&quot;, інформує офіційний сайт УАФ."/>
  </head>
  <body>
    <article>
      <h1>Як придбати квитки на Євро-2020</h1>
      <address><time datetime="2019-11-29T10:16:19+00:00">29 Nov 2019, 10:16</time> by <a rel="author" href="https://www.footboom.com/news/author/%D0%90%D1%80%D0%BA%D0%B0%D0%B4%D0%B8%D0%B9+%D0%9A%D0%B0%D0%BF%D0%B5%D0%BB%D1%8C%D0%BA%D0%B0" target="_blank">Аркадий Капелька</a></address>
      <p>Квиткова квота УАФ як асоціації, чия команда візьме участь у фінальному турнірі Євро-2020, буде реалізовуватися через офіційний сайт УЄФА — <a href="https://ru.uefa.com/uefaeuro-2020/ticketing/">euro2020.com/tickets</a>. Згідно з рекомендаціями УЄФА, першочергове право придбання квитків на матчі Євро-2020 за участю національної збірної надається офіційному фан-клубу. В Україні таким є фан-рух "Вірні збірній", інформує офіційний сайт УАФ.</p>
      <p>Для того, щоб скористатися правом, наданим УЄФА учасникам фан-клубу національної збірної, уже зареєстровані учасники фан-руху "Вірні збірній"/клубу вболівальників отримають спеціальне повідомлення на електронну адресу з посиланням для реєстрації в лотереї. Просимо нікому не надавати це посилання та інформацію, наведену в листі, тому що посилання може бути використане лише один раз для реєстрації тільки учасника фан-руху "Вірні збірній"/клубу вболівальників. Ваша заявка візьме участь у лотереї, яка відбудеться вже <b>4 грудня поточного року</b>.</p>
      <p>Якщо ви не є учасником фан-руху "Вірні збірній", але бажаєте до нього приєднатися, щоб збільшити свої шанси на отримання права купити квитки на Євро-2020, ви можете пройти реєстрацію на сайті <a href="https://ffu.ua/tickets-2020">ffu.ua</a> до <b>3 грудня</b>. Після успішної реєстрації ваша заявка візьме участь в іншій лотереї, яка відбудеться <b>16 грудня</b>.</p>
      <p>Звертаємо увагу, що на відміну від інших країн, де члени фан-клубу мають право придбати лише один квиток, українські вболівальники — учасники фан-руху "Вірні збірній" можуть придбати <b>два квитки</b> на кожен матч групового етапу за участю збірної України. Це стосується також матчів плей-офф у разі подолання збірною України групового етапу. Більше інформації про такі "умовні квитки" — на сайті <a href="https://ffu.ua/article/uefa.com">uefa.com</a>.</p>
      <p>Якщо ви не бажаєте бути учасником фан-руху "Вірні збірній", ви не отримаєте шансу взяти участь у лотереї, але можете подати заявку на загальних умовах на придбання не більш ніж чотирьох квитків на кожен матч збірної на сайті <a href="https://www.uefa.com/uefaeuro-2020/">euro2020.com</a>, зареєструвавши себе як уболівальника збірної України.</p>
      <p>
        <b>Правила придбання квитків для учасників фан-руху "Вірні збірній</b>
        <b>", якщо ви отримали спеціальний код доступу після проведення лотереї 4 грудня 2019 року. Після цього вам потрібно:</b>
      </p>
      <ul>
        <li>Зареєструватися на сайті UEFA.com (<a href="https://www.uefa.com/uefaeuro-2020/ticketing/#/ukraine">https://www.uefa.com/uefaeuro-2020/ticketing/#/ukraine</a>).</li>
        <li>Під час реєстрації ввести спеціальний код доступу, який був відправлений вам після проведення лотереї 4 грудня.</li>
        <li>Обрати матчі та категорії квитків та оплатити (не більше двох квитків на кожен матч збірної).</li>
        <li>Квитки будуть відправлені не раніше травня 2020 року.</li>
      </ul>
      <p>
        <b>Правила придбання квитків для нових учасників фан-руху "Вірні збірній", які зареєструвалися на сайті ffu.ua у період із 28 листопада по 3 грудня. </b>
        <b>У разі перемоги в лотереї, яка пройде 16 грудня 2019 року, ви отримаєте спеціальний код доступу. Після цього вам потрібно:</b>
      </p>
      <ul>
        <li>Зареєструватися на сайті UEFA.com (<a href="https://www.uefa.com/uefaeuro-2020/ticketing/#/ukraine">https://www.uefa.com/uefaeuro-2020/ticketing/#/ukraine</a>).</li>
        <li>Під час реєстрації ввести спеціальний код доступу, який був відправлений вам після проведення лотереї 16 грудня.</li>
        <li>Обрати матчі та категорії квитків та оплатити їх (не більше двох квитків на кожен матч збірної).</li>
        <li>Квитки будуть відправлені вам не раніше травня 2020 року.</li>
      </ul>
      <p>
        <b>Правила придбання квитків для тих уболівальників, хто не хоче бути учасником фан-руху "Вірні збірній":</b>
      </p>
      <ul>
        <li>Зареєструватися на сайті uefa.com (<a href="https://www.uefa.com/uefaeuro-2020/ticketing/#/ukraine">https://www.uefa.com/uefaeuro-2020/ticketing/#/ukraine</a>).</li>
        <li>У період із 14.00 СЕТ 4 грудня по 14.00 СЕТ 18 грудня подати заявку на придбання квитків на матчі збірної та обрати категорію квитків (не більше чотирьох квитків на кожен матч збірної).</li>
        <li>У січні 2020 року після проведення лотереї вам буде відправлено лист на електрону пошту з інформацією, успішна ваша заявка чи ні. Якщо відповідь позитивна, вам потрібно буде ввести дані вашої кредитної картки та оплатити квитки протягом певного періоду.</li>
        <li>Квитки будуть надіслані вам у травні 2020 року.</li>
      </ul>
      <p>Більше інформації — у розділі "Часті запитання" за <a href="https://support.tickets-euro2020.uefa.com/hc/uk-ua/categories/360002234419-%D0%A3%D0%9A%D0%A0%D0%90%D0%87%D0%9D%D0%90">посиланням.</a></p>
    </article>
  </body>
</html>