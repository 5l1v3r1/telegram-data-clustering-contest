<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191129_Ha_Fekete_Pentek_akkor_trukkozes__Igy_huznak_le_a_vasarlokat"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="Ha Black Friday, akkor trükközés - Így húznák le a vásárlókat"/>
    <meta property="og:description" content="Egy megtévesztően elhelyezett &quot;akár&quot; szóért vagy a hibásan meghirdetett akcióért is járhat a büntetés."/>
  </head>
  <body>
    <article>
      <h1>Ha Black Friday, akkor trükközés - Így húznák le a vásárlókat</h1>
      <address><time datetime="2019-11-29T10:53:00+00:00">29 Nov 2019, 10:53</time> by <a rel="author">hvg.hu</a></address>
      <p>
        <b>Egy megtévesztően elhelyezett "akár" szóért vagy a hibásan meghirdetett akcióért is járhat a büntetés.</b>
      </p>
      <p>Az e-kereskedők szerint az átlagos Black Friday-kedvezmény idén 17,5 százalék körül alakul. De sok üzlet még mindig nem tartja tiszteletben az egyértelmű fogyasztóvédelmi szabályokat – áll a Deloitte közleményében.</p>
      <p>Nagyon gyakori például, hogy magas, akár 50-80 százalékos árengedménnyel hirdetik magukat ebben az időszakban a webáruházak, de a hirdetéseiben megjelölt kedvezmény kizárólag olyan árucikkeknél elérhető, amelyek sem átlagáruk, sem pedig a jellegük alapján nem tipikus termékek, és a teljes kínálat töredéke elérhető a reklámokban megjelölt árengedménnyel, vagy épp a kedvezmény nem a hirdetésben megjelölt termékeket érinti.</p>
      <p>Sok vállalkozás nincs tisztában vele, hogy a Gazdasági Versenyhivatal gyakorlata szerint az „akár” állítást csak akkor lehet jogszerűen alkalmazni főüzenetként, ha a reklámozott termék-, szolgáltatás csoport tipikusnak minősülő és legalább 10 százalékot elérő aránya vonatkozásában ténylegesen elérhető a meghirdetett kedvezmény.</p>
      <p>Szintén gyakori, hogy az akcióban meghirdetett kedvezményeket nem az akciós előtti tényleges árból adják, hanem az akciós időszakban közzétett fiktív árból, holott a fogyasztóvédelmi szabályok szerint az a gyakorlat, hogy a vállalkozás „akciója” ténylegesen nem jelent a korábbi áraihoz képest engedményt, jogellenes. „Ez a visszaélés-típus egyébként annyira gyakori, hogy az EU már egy olyan szabályozáson dolgozik, hogy az akciós árak alkalmazásánál a referenciaárat – amelyből a kedvezményt adják – az akciót megelőző 30 nap legalacsonyabb ára alapján kell majd feltüntetni” – emelte ki Miks Anna, a Deloitte Legal versenyjogi csoportvezetője.</p>
      <p>Sok vállalkozás valótlanul azt állítja, hogy egy-egy termék nagyobb árengedménnyel csak a Black Friday időszakban, korlátozott ideig áll rendelkezésre, és ezzel a fogyasztókat gyors vásárlásra ösztönzik. Ez a pszichikai nyomásgyakorlás szintén jogellenes lehet. De gyakran fordul elő az is, hogy a meghirdetett akcióban gyorsan kifogy a kedvezményes áron kínált árukészlet.</p>
    </article>
  </body>
</html>