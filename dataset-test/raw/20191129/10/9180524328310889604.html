<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/teszt/rog_strix_scar_iii_notebookot_a_jatekosoknak/bevezeto_dizajn.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="ROG Strix Scar III: notebookot a játékosoknak!"/>
    <meta property="og:description" content="Kipróbáltuk, mit kínál a komoly, akár esportban gondolkodó játékosokat célzó ROG Strix Scar notebookok harmadik generációja."/>
  </head>
  <body>
    <article>
      <h1>ROG Strix Scar III: notebookot a játékosoknak!</h1>
      <address><time datetime="2019-11-29T10:11:00+00:00">29 Nov 2019, 10:11</time> by <a rel="author" href="https://prohardver.hu/tag/wombath.html" target="_blank">Wombath</a></address>
      <h3>Bevezető, dizájn</h3>
      <p>Nem könnyű eligazodni a ROG notebookok egyre szélesedő kínálatában, de nagy vonalakban azt érdemes tudni, hogy a gyártó <a href="https://prohardver.hu/hir/asus_blog_rog-tapasztalatok_elso_kezbol.html">három kategóriába</a> igyekszik besorolni a termékeket. Ezek közül az egyik az esportra, illetve kompetitív gamingre ajánlott ROG Strix család – melyek gyakorlatilag azok a versenygépek, amelyekben a játékok alatti teljesítmény az elsődleges, nem pedig a kényelmi extrák, a hordozhatóság vagy éppen az alacsony ár.</p>
      <h4>Hi﻿rd﻿eté﻿s﻿</h4>
      <figure>
        <a href="https://track.adform.net/C/?bn=34133920">
          <img src="https://prohardver.hu/dl/cnt/2019-11/4751/image1.jpg"/>
        </a>
      </figure>
      <figure>
        <a href="https://track.adform.net/C/?bn=34133920">
          <img src="https://prohardver.hu/dl/cnt/2019-11/4751/image2.jpg"/>
        </a>
      </figure>
      <figure>
        <a href="https://track.adform.net/C/?bn=34133920">
          <img src="https://prohardver.hu/dl/cnt/2019-11/4751/image3.jpg"/>
        </a>
      </figure>
      <figure>
        <a href="https://track.adform.net/C/?bn=34133920">
          <img src="https://prohardver.hu/dl/cnt/2019-11/4751/image4.jpg"/>
        </a>
      </figure>
      <figure>
        <img src="https://track.adform.net/adfserve/?bn=34133920;1x1inv=1;srctype=3;ord=[timestamp]"/>
      </figure>
      <p>A ROG Strix család alapvetően a Scar és Hero testvérpárból áll, melyeknek idén jelent meg a harmadik generációja, mely több fejlesztést is tartalmaz az előző generációhoz képest – mármint azon a nyilvánvaló váltáson túl, melyet az újabb CPU-k és GPU-k beépítése jelent. Tesztünkben most egy viszonylag egyszerűbb hardverrel szerelt Scar III-at vizsgálunk meg, mely ugyanakkor várhatóan tökéletesen megfelel majd arra, hogy a beépített kijelzőt kihasználva maximális részletességgel élvezhessük a legújabb játékokat is.</p>
      <h4>Külső</h4>
      <p>Bár a ROG Strix az esportról szól, így elvileg csak a teljesítményre kéne koncentrálni, azért az ASUS nem engedheti meg magának, hogy ezen márkanév alatt egy mattszürke, műanyag dobozt dobjon a boltok polcaira. Ennek megfelelően a Scar III-ról már egész nagy távolságból meg tudjuk állapítani, hogy játékosoknak szánt noteszgép, és ahhoz sem kell sokkal közelebb menni, hogy azt is kiderítsük, a ROG család tagja.</p>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_01.jpg"/>
      </figure>
      <p>Bár a kezdeti formatervhez képest azért napjaink gamer notebookjai sokat finomodtak, a BMW DesignWorksszel közösen tervezett Scar III is megmaradt egy szögletes, marcona alaknak. Idén mintha divat lenne a gyártók között, hogy a kijelzőt némileg előrébb hozzák – így járt ez a gép is, a zsanérok tehát nem a ház hátsó élén, hanem attól pár centiméterrel előrébb helyezkednek el. Ezzel felnyitott állapotában közelebb kerül hozzánk a panel, mégis megmarad a notebook mérete (360 x 275 x 25 mm-ről beszélünk), van hova beszerelni a nagyteljesítményű CPU-kat és GPU-kat hűteni képes rendszert. A hivatalosan G531GW névre hallgató Scar III egyébként egészen Core i9-9880H-ig és RTX 2070-ig bővíthető a tesztelt 15,6”-es verzióban, tehát hőtermelés az akad bőven.</p>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_03.jpg"/>
      </figure>
      <p>A burkolat maga jórészt műanyagból készült, viszont a minőségi fajtából, és elég masszív, nem hajlik, nem recseg. A billentyűzet körüli rész ferde szálcsiszolást kapott, jobb oldalán vonalas mintával, mely jobban illik az ide kerülő Keystone kulcshoz. A ferde szálcsiszolás végigvonul egyébként a fedlapon is (ahol egy nem világító ROG logót is találunk). Az alsó burkolat nagy része lyukacsos a szellőzés érdekében, de bőven került nyílás a kijelző mögötti sávba is.</p>
      <p>Magát a kijelzőt összességében vékony kávájúnak mondhatjuk, bár itt a keret sokkal jobban elkülönül a paneltől, mint a dizájnosabb ultrahordozható gépeknél szokott, így a hatás nem annyira drámai – és különben is, a keret alsó része kifejezetten vastag, igaz, ezt a jobb oldalon egy „bevágás” csökkenti.</p>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_13.jpg"/>
      </figure>
      <p>Nem hiányzik természetesen az RGB világítás sem, ami a harmadik generációban már körbeveszi a gépet. Mondanunk sem kell, hogy AURA Sync kompatibilis rendszerről van szó, mely kapcsolódik a billentyűzet RGB világításával is.</p>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_09.jpg"/>
      </figure>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_10.jpg"/>
      </figure>
      <figure>
        <img src="https://prohardver.hu/dl/cnt/2019-11/156681/1014_asus_scar_iii_11.jpg"/>
      </figure>
      <p>Csatlakozókból a bal oldalra került a három USB 3.1 Gen1 sebességet kínáló Type-A konnektor, illetve a kombinált, négypólusú 3,5 mm-es jack aljzat, ezeket hátul egy USB 3.1 Gen2-t és DisplayPortot kínáló Type-C konnektor, egy HDMI és a teljesen átlagos tápbemenet egészíti ki. A jobb oldal tulajdonképpen üres, itt virít a Keystone nyílása.</p>
      <p>
        <i>A cikk még nem ért véget, kérlek, lapozz!</i>
      </p>
    </article>
  </body>
</html>