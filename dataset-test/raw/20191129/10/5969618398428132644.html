<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/mwralhs-perimenoyme-thn-paremvash-ths-kyvernhshs-sta-themata-ths-armodiothtas-ths.5648244.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-29T10:02:00+00:00"/>
    <meta property="og:title" content="Μώραλης: Περιμένουμε την παρέμβαση της κυβέρνησης, στα θέματα της αρμοδιότητας της"/>
    <meta property="og:description" content="Ο πρόεδρος της ΠΑΕ Ολυμπιακός, Γιάννης Μώραλης, μετά τη συνάντησή του με τον Λευτέρη Αυγενάκη τόνισε πως οι ερυθρόλευκοι περιμένουν την παρέμβαση της Κυβέρνησης, στα θέματα της αρμοδιότητας της."/>
  </head>
  <body>
    <article>
      <h1>Μώραλης: Περιμένουμε την παρέμβαση της κυβέρνησης, στα θέματα της αρμοδιότητας της</h1>
      <h2>Ο πρόεδρος της ΠΑΕ Ολυμπιακός, Γιάννης Μώραλης, μετά τη συνάντησή του με τον Λευτέρη Αυγενάκη τόνισε πως οι ερυθρόλευκοι περιμένουν την παρέμβαση της Κυβέρνησης, στα θέματα της αρμοδιότητας της.</h2>
      <address>
        <time datetime="2019-11-29T10:02:00+00:00">29 Nov 2019, 10:02</time>
      </address>
      <p>Μετά τη συνάντησή του με τον Λευτέρη Αυγενάκη ο Γιάννης Μώραλης έκανε δηλώσεις στους εκπροσώπους του Τύπου όπου αναφέρθηκε τόσο σε όσα συζητήθηκαν πίσω από τις κλειστές πόρτες, όσο και το τι περιμένουν οι ερυθρόλευκοι.</p>
      <p>Στα μέσα Νοεμβρίου η ΠΑΕ Ολυμπιακός <a href="https://www.sport24.gr/football/omades/Olympiakos/epistolh-olympiakou-se-aygenakh-den-synexizoyme-xwris-isonomia.5641027.html">έστειλε επιστολή</a> στον υφυπουργό αθλητισμού, Λευτέρη Αυγενάκη, με την οποία τον ενημέρωσε για την κατάσταση που σύμφωνα με την ίδια έχει διαμορφωθεί στο <a href="https://www.sport24.gr/football/ellada/SuperLeague/">ελληνικό επαγγελματικό ποδόσφαιρο</a> την τελευταία τριετία.</p>
      <p>Ο Ολυμπιακός είχε κοινοποιήσει την επιστολή του στη FIFA, η οποία λίγες μέρες μετά αποφάσισε να ζητήσει εξηγήσεις τόσο από την ΕΠΟ όσο και από την ΚΕΔ, <a href="https://www.sport24.gr/football/ellada/h-fifa-zhta-ekshghseis-apo-epo-kai-ked-gia-olympiako.5648037.html">όπως σας αποκάλυψε το Sport24.gr</a>. O Γιάννης Μώραλης ουσιαστικά επιβεβαίωσε το σχετικό ρεπορτάζ στις δηλώσεις του.</p>
      <p>Αρχικά ο πρόεδρος της ΠΑΕ Ολυμπιακός τόνισε: <i>"Επισκεφτήκαμε τον κύριο Υφυπουργό μαζί με την κα Σουλούκου και τον κ. Καραπαπά, σε συνέχεια της επιστολής που είχαμε κάνει πριν από 15 ημέρες και στην οποία είχαμε αναπτύξει τις θέσεις της ΠΑΕ Ολυμπιακός, σε σχέση με τη λειτουργία της ΕΠΟ και της ΚΕΔ, η οποία κατά τη γνώμη μας δεν κινείται στη σωστή κατεύθυνση. Τρεις ενότητες ήταν στην επιστολή μας.</i></p>
      <p>
        <i>Η μία αφορά στα οικονομικά της Ομοσπονδίας, η άλλη αφορά στο κομμάτι της λειτουργίας της ΚΕΔ και της διαιτησίας και η άλλη σ’ εκείνο των κλήσεων για δηλώσεις παραγόντων. Αυτές είναι οι ενότητες και τις θέσαμε στον Υφυπουργό αναλυτικά. Χαιρόμαστε και είμαστε ικανοποιημένοι γιατί σε συνέχεια της επιστολής είδαμε να παρεμβαίνει η FIFA και η UEFA, να ασχολείται με το θέμα και να ζητάει από την ΕΠΟ σχετικές απαντήσεις. Περιμένουμε και την παρέμβαση της κυβέρνησης και του αρμόδιου υπουργού στα θέματα αρμοδιότητας τους, όπως είναι το οικονομικό".</i>
      </p>
      <p> </p>
    </article>
  </body>
</html>