<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/rusove-tvrdi-ze-dopadli-ukrajinskou-spionku-v-sevastopolu-podle-tajne-sluzby-sbirala-tajne-udaje-voj.A191129_104040_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-29T10:40:00+00:00"/>
    <meta property="og:title" content="Rusové tvrdí, že na Krymu dopadli ukrajinskou špionku. Prý sbírala tajné údaje"/>
    <meta property="og:description" content="Ruská tajná služba FSB v pátek oznámila, že v Sevastopolu na anektovaném Krymu zadržela Rusku podezřelou ze špionáže pro ukrajinskou armádní rozvědku. Zadržená žena podle FSB „sbírala v Rusku tajné údaje vojenského charakteru“, uvedla agentura TASS. Další podrobnosti o případu tajná služba neuvedla."/>
  </head>
  <body>
    <article>
      <h1>Rusové tvrdí, že na Krymu dopadli ukrajinskou špionku. Prý sbírala tajné údaje</h1>
      <address>
        <time datetime="2019-11-29T10:40:00+00:00">29 Nov 2019, 10:40</time>
      </address>
      <p>
        <mark>Moskva</mark>
        <b> Ruská tajná služba FSB v pátek oznámila, že v Sevastopolu na anektovaném Krymu zadržela Rusku podezřelou ze špionáže pro ukrajinskou armádní rozvědku. Zadržená žena podle FSB „sbírala v Rusku tajné údaje vojenského charakteru“, uvedla agentura TASS. Další podrobnosti o případu tajná služba neuvedla.</b>
      </p>
      <p>FSB tento měsíc také uvedla, že ve městě Aksaj na jihozápadě Ruska, poblíž hranic s Ukrajinou, zadržela ruského důstojníka pro podezření, že ukrajinské rozvědce předával údaje o ruských vojácích, připomněl deník Vedomosti.</p>
      <related>
        <a href="https://www.lidovky.cz/svet/v-roce-2016-nemecke-statni-sily-odvratily-teroristicky-utok.A181017_212812_ln_zahranici_ele"/>
      </related>
      <p>Podobné případy nejsou vzácné. Minulý měsíc soud v Rostovu poslal na 12 let do vězení penzistu z pohraniční vsi Čertkovo. Podle soudu se dopustil vlastizrady tím, že ukrajinským tajným službám předával mimo jiné informace o rozmístění ruské vojenské techniky. Podezřelý se ještě během vyšetřování ke špionáži přiznal, napsala agentura RIA Novosti.</p>
      <p>Na druhé straně ukrajinská tajná služba SBU tento měsíc informovala o případu bývalého policisty, kterého během návštěvy anektovaného Krymu v roce 2014 zverbovali pro špionáž v ruských službách dva „zběhlí“ agenti SBU, kteří po anexi přešli do služeb FSB. Bývalý policista podle SBU svolil s tím, že za peníze bude předávat údaje o ukrajinských vojenských jednotkách, záložnících, nacionalistech a dobrovolnících válčících s proruskými nacionalisty na východě Ukrajiny.</p>
      <p>SBU tvrdí, že špiona dopadla letos v červenci a že tento měsíc jej soud poslal na 12 let do vězení.</p>
    </article>
  </body>
</html>