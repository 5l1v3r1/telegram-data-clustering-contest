<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2113900"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T10:42:00+00:00"/>
    <meta property="og:title" content="Училищно радио заработи в старозагорско СУ &quot;Христо Смирненски&quot;"/>
    <meta property="og:description" content="Стара Загора, 29 ноември /Павлина Дудева, БТА/ Първото предаване на училищното радио &quot;Междучасие&quot; прозвуча в старозагорското средно училище &quot;Христо Смирненски&quot;, съобщиха от пресцентъра на общинската администрация. Идеята е на преподавателката Силвия Колева, назначена по програма &quot;Заедно в час&quot;. Радиото е поредната инициатива на училището посветена на Деня на народните будители и една от иновациите в учебното заведение, което от тази година е включено в мрежата на иновативните училища в България. Именно &quot;Иновациите в училище&quot; е темата и на първото предаване на радио &quot;Междучасие&quot;. Ученици от 7 клас направиха интервю с началника на Регионално управление на образованието Татяна Димитрова и с директора на училището Пенка Трандева. Радио &quot;Междучасие&quot; има за цел да възпитава в родолюбие, да насърчи интереса на учениците към българския език, да подобри уменията им да разбират и да се изразяват на български език, да осмисли свободното им време, да помогне за кариерното им ориентиране и да подобри микроклимата в училище.…"/>
  </head>
  <body>
    <article>
      <h1>Училищно радио заработи в старозагорско СУ "Христо Смирненски"</h1>
      <address>
        <time datetime="2019-11-29T10:42:00+00:00">29 Nov 2019, 10:42</time>
      </address>
      <p>BOBSTH 10:44:01 29-11-2019</p>
      <p>RM1040BO.007</p>
      <p>Стара Загора - училище</p>
      <p>Училищно радио заработи в старозагорско СУ "Христо Смирненски"</p>
      <p>Стара Загора, 29 ноември /Павлина Дудева, БТА/</p>
      <p>Първото предаване на училищното радио "Междучасие" прозвуча в старозагорското средно училище "Христо Смирненски", съобщиха от пресцентъра на общинската администрация. Идеята е на преподавателката Силвия Колева, назначена по програма "Заедно в час".</p>
      <p>Радиото е поредната инициатива на училището посветена на Деня на народните будители и една от иновациите в учебното заведение, което от тази година е включено в мрежата на иновативните училища в България. Именно "Иновациите в училище" е темата и на първото предаване на радио "Междучасие". Ученици от 7 клас направиха интервю с началника на Регионално управление на образованието Татяна Димитрова и с директора на училището Пенка Трандева.</p>
      <p>Радио "Междучасие" има за цел да възпитава в родолюбие, да насърчи интереса на учениците към българския език, да подобри уменията им да разбират и да се изразяват на български език, да осмисли свободното им време, да помогне за кариерното им ориентиране и да подобри микроклимата в училище. Предвижда се учениците активно да участват при подготовката и представянето на предаванията.</p>
      <p>Според инициаторите радиото се нарича "Междучасие", защото предаванията ще се излъчват по време на голямото междучасие и ще се асоциира с популярна българска песен на Васил Найденов, с която ще се открива всяко едно предаване. Предаванията ще се излъчват всяка седмица. При подготовката на първите предавания начинаещите журналисти от СУ "Христо Смирненски" получиха менторска подкрепа от професионалистите от БНР - Радио Стара Загора.</p>
      <p>/РУМ/</p>
    </article>
  </body>
</html>