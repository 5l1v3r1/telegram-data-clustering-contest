<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/bonus-decoder-dvbt2-istruzioni-per-luso-elenco-prodotti-e-autocertificazione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-29T10:03:00+00:00"/>
    <meta property="og:title" content="Bonus decoder DVBT2: istruzioni per l'uso, elenco prodotti e autocertificazione | Tom's Hardware"/>
    <meta property="og:description" content="Il MISE ha reso disponibili le istruzioni per accedere al bonus dedicato TV, decoder e registratori DVBT2."/>
  </head>
  <body>
    <article>
      <h1>Bonus decoder DVBT2: istruzioni per l'uso, elenco prodotti e autocertificazione | Tom's Hardware</h1>
      <address>
        <time datetime="2019-11-29T10:03:00+00:00">29 Nov 2019, 10:03</time>
      </address>
      <p>Il <b>Ministero per lo Sviluppo economico</b> ha attivato il <a href="https://bonustv-decoder.mise.gov.it/prodotti_idonei">portale</a> che elenca i decoder e i <b>dispositivi DVBT2</b> che possono essere acquistati con il “Bonus TV”. Com’è risaputo tutte le famiglie con ISEE fino a 20mila euro <a href="https://www.tomshw.it/altro/50-euro-per-decoder-o-tv-dvbt2-contributo-disponibile-nei-negozi-dal-18-dicembre/">hanno diritto a un contributo di 50 euro</a> per l’acquisto di apparecchiature abilitate alla ricezione dei segnali della TV digitale terrestre con standard DVBT2 – che diventerà l’unico formato di riferimento a partire da giugno 2022. Ovviamente non c’è fretta, dato che le emittenti avvieranno la transizione il più tardi possibile, ma i fondi sono limitati. La Finanziaria ha previsto 25 milioni di euro per l’esercizio finanziario 2019, 76 milioni di euro per l’esercizio finanziario 2020 e 25 milioni di euro per ciascuno degli esercizi finanziari 2021 e 2022.</p>
      <figure>
        <img src="https://www.tomshw.it/images/images/2019/11/bonus-tv-decoder-65851.768x432.jpg"/>
      </figure>
      <p>“<b>Il bonus verrà erogato sotto forma di sconto praticato dal venditore sul prezzo del prodotto acquistato</b>. Per ottenere lo sconto, i cittadini dovranno presentare al venditore (anche online, NdR.) una richiesta per acquistare una TV o un decoder beneficiando del bonus. A tal fine dovranno dichiarare di appartenere ad un nucleo familiare di fascia ISEE che non superi i 20.000 euro e che altri componenti dello stesso nucleo non abbiano già fruito del bonus”, ricorda il MISE.</p>
      <p>Il Ministero, in collaborazione con i produttori, sta stilando un elenco di dispostivi compatibili con il <b>DVBT2 con codec HEVC Main 10 </b>(attenzione, ci sono HEVC main 8 inutili ancora sul mercato!); si parla di TV, decoder per digitale terrestre e satellite, e anche registratori. La lista sarà completata entro il 18 dicembre, praticamente il giorno in cui si potrà iniziare a procedere con gli acquisti.</p>
      <p>Il MISE ha messo a disposizione anche il <a href="https://www.mise.gov.it/images/stories/documenti/Facsmile-domanda-bonus-TV-decoder.pdf">documento da stampare</a>, compilare e consegnare ai rivenditori. Si tratta di un modello di auto-certificazione dove si dichiara “che il valore ISEE relativo al nucleo familiare di cui fa parte non è superiore a 20.000 euro” e “che i componenti dello stesso nucleo familiare non hanno già fruito del contributo”. Da ricordare che dichiarare il falso in tal senso è un reato.</p>
    </article>
  </body>
</html>