<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/dytiki-ellada-machi-na-kratithei-sti-zoi-dinei-18chroni-egkyos-oi-giatroi-tis-amaliadas-diegnosan-proeklampsia-ekeini-eiche-chrimata-na-metavei-stin-patra/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T10:36:26+00:00"/>
    <meta property="og:title" content="Δυτική Ελλάδα: Μάχη για να κρατηθεί στη ζωή δίνει 18χρονη έγκυος – Οι γιατροί της Αμαλιάδας διέγνωσαν προεκλαμψία αλλά εκείνη δεν είχε χρήματα για να μεταβεί στην Πάτρα"/>
    <meta property="og:description" content="Σύμφωνα με πληροφορίες της «Πρώτης» η 18χρονη που βρισκόταν ήδη στην 36η εβδομάδα κύησης δεν αισθανόταν καλά και επισκέφτηκε το πρωί της Τρίτης 26"/>
  </head>
  <body>
    <article>
      <h1>Δυτική Ελλάδα: Μάχη για να κρατηθεί στη ζωή δίνει 18χρονη έγκυος – Οι γιατροί της Αμαλιάδας διέγνωσαν προεκλαμψία αλλά εκείνη δεν είχε χρήματα για να μεταβεί στην Πάτρα</h1>
      <address><time datetime="2019-11-29T10:36:26+00:00">29 Nov 2019, 10:36</time> by <a rel="author">ΣΥΝΕΙΔΗΣΗ</a></address>
      <p>
        <b>Σε ιδιαίτερα κρίσιμη κατάσταση νοσηλεύεται στη Μονάδα Εντατικής Θεραπείας του Νοσοκομείου Πύργου μία 18χρονη έγκυος από την περιοχή της Πηνείας.</b>
      </p>
      <p>Σύμφωνα με πληροφορίες της «Πρώτης» η 18χρονη που βρισκόταν ήδη στην 36η εβδομάδα κύησης δεν αισθανόταν καλά και επισκέφτηκε το πρωί της Τρίτης 26 Νοεμβρίου, γυναικολόγο στο Νοσοκομείο Αμαλιάδας. Εκεί ο γιατρός που την εξέτασε διαπίστωσε ότι είχε συμπτώματα προεκλαμψίας (σ.σ. με κυριότερο την υψηλή αρτηριακή πίεση) και έγγραψε τα σχετικά παραπεμπτικά προκειμένου να φύγει άμεσα για το Νοσοκομείο του Ρίου, εξηγώντας στην 18χρονη ότι η κατάσταση της είναι κρίσιμη. Παρ’ όλα αυτά αντί η <b>18χρονη</b> να μεταβεί στο νοσοκομείο Ρίο αποφάσισε να πάει σπίτι της… Λίγες ώρες αργότερα τα ξημερώματα της Τετάρτης η 18χρονη εντοπίστηκε από τους οικείους της σε ημικωματώδη κατάσταση και αρχικά μεταφέρθηκε στο <b>Νοσοκομείο της Αμαλιάδας.</b> Οι γιατροί βλέποντας την κατάσταση της άτυχης γυναίκας προώθησαν το περιστατικό στο <b>Νοσοκομείο του Πύργου.</b></p>
      <p>Τα ξημερώματα της Τετάρτης βρήκαν τους γιατρούς του Νοσοκομείου Πύργου να δίνουν μάχη να κρατήσουν στην ζωή τόσο την 18χρονη όσο και το αγέννητο μωρό της. Οι γιατροί επέλεξαν να «πάρουν» το μωρό με καισαρική τομή προκειμένου να μην υπάρξει κίνδυνος για τη ζωή του βρέφους. Έτσι τα ξημερώματα της Τετάρτης γεννήθηκε ένα υγιέστατο  αγοράκι το οποίο και νοσηλεύεται στο Νοσοκομείο Πύργου, ωστόσο η άτυχη 18χρονη βρίσκεται σε καταστολή στη Μονάδα Εντατικής Θεραπείας ενώ η κατάσταση της κρίνεται από τους θεράποντες ιατρούς ως ιδιαίτερα σοβαρή. Αυτό το οποίο πραγματικά προκαλεί εντύπωση, είναι το γεγονός ότι οι οικείοι της 18χρονης φαίνεται να είπαν στους ιατρούς ότι η άτυχη μητέρα, δεν μετέβη στο νοσοκομείο Ρίο λόγω οικονομικών δυσχερειών που αντιμετώπιζε, χωρίς ωστόσο η ίδια να έχει ενημερώσει τον ιατρό του Νοσοκομείου Αμαλιάδας για την αδυναμία μετάβασης της στον όμορο Νομό.  Αξίζει να σημειωθεί ότι τα επόμενα 24ωρα θεωρούνται ιδιαίτερα κρίσιμα για την πορεία της υγείας της 18χρονης</p>
      <p>Πηγη: protinews.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/kykloforiakes-rythmiseis-ton-agona-panaitolikos-ialysos/"/>
        <a href="http://sinidisi.gr/zimies-ekthesiako-kentro-tis-artas-mpoyrini-apisteytes-eikones/"/>
        <a href="http://sinidisi.gr/black-friday-sti-vonitsa-ekane-agora-meso-internet-tis-esteilan-2-dexia-papoytsia/"/>
        <a href="http://sinidisi.gr/mani-sovaro-metadidomeno-nosima-diagnostike-o-iereas-poy-katigoreitai-ton-viasmo-tis-12chronis-video/"/>
        <a href="http://sinidisi.gr/katerini-afinoyn-tin-aderfi-tis-nekris-lechonas-na-paei-stin-kideia-tis-adikochamenis-29chronis-hxhtiko/"/>
        <a href="http://sinidisi.gr/agrinio-parasyrsi-traymatismos-pezoy-stin-odo-dagkli-deite-foto/"/>
      </related>
    </article>
  </body>
</html>