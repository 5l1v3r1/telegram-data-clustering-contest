<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233374/"/>
    <meta property="og:site_name" content="Українська правда"/>
    <meta property="article:published_time" content="2019-11-29T10:03:54+00:00"/>
    <meta property="og:title" content="В облраді Миколаєва бунт: хочуть змістити голову, винесли кабінку для голосування"/>
    <meta property="og:description" content="У Миколаєві депутати зламали двері у сесійну залу обласної ради і винесли звідти кабінку для голосування."/>
  </head>
  <body>
    <article>
      <h1>В облраді Миколаєва бунт: хочуть змістити голову, винесли кабінку для голосування</h1>
      <address>
        <time datetime="2019-11-29T10:03:54+00:00">29 Nov 2019, 10:03</time>
      </address>
      <p>У Миколаєві депутати зламали двері у сесійну залу обласної ради і винесли звідти кабінку для голосування.</p>
      <p><b>Джерело:</b> голова Миколаївської обласної ради Вікторія Москаленко на офіційній сторінці облради у <a href="https://www.facebook.com/mykoblrada/videos/583430042466906/?__xts__[0]=68.ARA8hTgf5VnuK2tCxZXuOpT9FJKt9CIaXsiF2Y21cTEDBRzKNKKDsFjOdHPl2GyL-Y__54dyBDsGrEZ4S_28H8mK5ELZTzm0kMMVuIeU_E3FUs_JecIe7ne8kwR4V_vXZe8Z-Bz7zOPRSvIx6s3V5jtJlJP9ZEcxo6ZvF7cpJde0TcA4WGPECPAL26CbYxdQpaY50yn7XW2rPqgys-NfkE8fKT4BxNvR3waTwPx7jmOYLzCXICZw6CMjkw0Jz1aktIipPBOzRDV65FsL4D2sUZDNk6sok4YI6IY_CSOwLPzfDVFxoHAoxTjHO7VZbrIPricpxlqkKctXyVX6JFGKCustEpXO55OL&amp;__tn__=-R">Facebook</a>, "<a href="https://www.ukrinform.ua/rubric-regions/2827775-bunt-u-mikolaivskij-oblradi-golova-kaze-so-deputati-vinesli-kabinku-dla-golosuvanna.html">Укрінформ</a>"</p>
      <p><b>Пряма мова</b> Москаленко: "Група депутатів зламала двері у сесійну залу після закінчення робочого дня і винесли звідти кабінку для голосування. Зараз цією подією займатимуться правоохоронці. Хочу зазначити, що це зроблено для того, щоб здійснити переворот в обласній раді, зокрема, незаконно відсторонити мене від посади".</p>
      <p><b>Деталі:</b> Москаленко офіційно попросила поліцію та СБУ втрутитися в ці події і дати їм відповідну оцінку.</p>
      <p>За даними "Укрінформу", нині сесійна зала забарикадована, біля неї чергують правоохоронці і нікого туди не пускають.</p>
      <p>Водночас група депутатів у п’ятницю проводить закрите засідання в одному з приміщень обласної ради на четвертому поверсі. В холі знаходиться багато журналістів та активістів, але нікого на засідання не пускають.</p>
      <p>За словами волонтерки та активістки Ольги Вербицької, наразі в обласній раді відбувається щось "на кшталт голосування 16 січня 2014 року у Верховній Раді": група антиукраїнськи налаштованих депутатів намагається в будь-який спосіб відсторонити від посади голову обласної ради.</p>
      <p><b>Що передувало:</b> Голова Миколаївської обласної ради заявила, що проти неї відбуваються незаконні дії, спрямовані на відсторонення її від посади. Частина депутатів з так званої "групи Стадніка" (голови ОДА – ред.) вирішили проводити сесію 26 листопада без її участі, щоб розглянути питання зняття її з посади.</p>
      <p>У свою чергу, активісти, серед яких відомі у Миколаєві волонтери та учасники АТО, фактично зірвали проведення сесії 26 листопада, вимагаючи не розглядати питання зняття з посади Москаленко. Вони також зустрілися з головою облдержадміністрації Олександром Стадніком і вимагали у нього припинити тиснути на депутатів, щоб ті проголосували за зняття Москаленко з посади. Адже в останні дні низка депутатів публічно заявляли, що на них з боку ОДА у цьому питанні чиниться тиск.</p>
      <p>Варто зауважити, що наступна сесія обласної ради запланована на 3 грудня. Проте 28 листопада група депутатів зібрала необхідну кількість підписів і поставила голову облради перед вимогою провести засідання 29 листопада.</p>
      <related>
        <a href="https://www.pravda.com.ua/news/2019/11/22/7232776/"/>
        <a href="https://www.pravda.com.ua/news/2019/11/21/7232594/"/>
        <a href="https://www.pravda.com.ua/news/2019/11/3/7230875/"/>
      </related>
    </article>
  </body>
</html>