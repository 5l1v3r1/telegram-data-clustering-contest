<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816641"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="Национал се оказа ненужен в Балкан"/>
    <meta property="og:description" content="Центърът на националния ни отбор по баскетбол Николай Вангелов ще продължи кариерата си в чужбина. 213-сантиметровият исполин се оказа ненужен в ..."/>
  </head>
  <body>
    <article>
      <h1>Национал се оказа ненужен в Балкан</h1>
      <address><time datetime="2019-11-29T10:24:00+00:00">29 Nov 2019, 10:24</time> by <a rel="author">SPORTAL.BG</a></address>
      <p>Центърът на националния ни отбор по баскетбол Николай Вангелов ще продължи кариерата си в чужбина. 213-сантиметровият исполин се оказа ненужен в Балкан и няма да остане повече при шампионите. 23-годишният юноша на Локомотив (София) изигра само 4 двубоя за “зелените” от началото на сезона във всички турнири. Той записа общо едва 21 минути, като за последно бе част от състава срещу Черноморец на 6 октомври. В този мач Вангелов бе на паркета 11 минути, за които реализира 1 кош, хвана 6 борби и направи 2 асистенции и 1 чадър.<br/><br/>Изненадващо обаче дебютът му в НБЛ се очертава да бъде и бенефис в родния елит. Оказва се, че “зелените” не били доволни от центъра и още в края на октомври са му казали да си търси нов отбор. Именно поради тази причина ботевградчани привлякова и американеца Кенет Хол, като подписаха договор и с крилото Алекс Симеонов. В резултат Вангелов вече дори не тренира с шампионите, като се готви индивидуално, докато успее да намери клуб в чужбина.<br/><br/>Софиянецът се завърна в българското първенство след близо 10 години, прекарани на Апенините. Националът ни има и италиански паспорт, като най-вероятно ще продължи кариерата си именно на Ботуша. Опции пред него са няколко клуба от серия Б.<br/><br/>Отсъствието на Вангелов от паркета е лоша новина и за представителния ни тим. Селекционерът Росен Барчовски сподели пред “Тема Спорт”, че е притеснен от липсата на игрово време за 213-сантиметровия гигант, тъй като той би могъл да бъде важна част от състава му в предстоящите европейски квалификации през февруари.</p>
    </article>
  </body>
</html>