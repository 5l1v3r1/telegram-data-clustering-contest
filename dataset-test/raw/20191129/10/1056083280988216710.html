<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805229/%D9%87%D8%B2%D8%A7%D8%B1%D8%A7%D9%86-%D8%AA%D9%86-%D8%A7%D8%B2-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%B9%D8%A8%D8%AF%D8%A7%D9%84%D9%84%D9%87-%D8%AF%D8%B1-%DA%A9%D8%A7%D8%A8%D9%84-%D8%B9%D9%84%DB%8C%D9%87-%D8%AA%D9%82%D9%84%D8%A8-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AA%D8%B8%D8%A7%D9%87%D8%B1%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:49:23+00:00"/>
    <meta property="og:title" content="هزاران تن از هواداران عبدالله در کابل علیه &quot;تقلب انتخاباتی&quot; تظاهرات کردند"/>
    <meta property="og:description" content="راهپیمایی هواداران ستاد انتخاباتی &quot;ثبات و همگرایی&quot; به رهبری عبدالله عبدالله، نامزد ریاست جمهوری افغانستان در اعتراض به &quot;قانون شکنی از سوی کمیسیون انتخابات&quot; در کابل برگزار شد."/>
  </head>
  <body>
    <article>
      <h1>هزاران تن از هواداران عبدالله در کابل علیه "تقلب انتخاباتی" تظاهرات کردند</h1>
      <address>
        <time datetime="2019-11-29T10:49:23+00:00">29 Nov 2019, 10:49</time>
      </address>
      <p>راهپیمایی هواداران ستاد انتخاباتی "ثبات و همگرایی" به رهبری عبدالله عبدالله، نامزد ریاست جمهوری افغانستان در اعتراض به "قانون شکنی از سوی کمیسیون انتخابات" در کابل برگزار شد.</p>
      <p>به گزارش ایسنا، هزارها تن از هواداران این ستاد انتخاباتی حوالی ساعت ۸ صبح امروز در نزدیکی ارگ ریاست جمهوری افغانستان تجمع کرده بودند.</p>
      <p>در قطعنامه نهایی این راهپیمایی آمده است که "تیم تقلب، کمیسیون انتخابات و جامعه بین‌المللی نباید صدای حق‌طلبانه ملت افغانستان را دست‌کم بگیرند."</p>
      <p>هرچند این ستاد از تیم مشخصی به طور صریح نام نبرده اما از اظهارات پیشین عبدالله و اتهاماتی که به ستاد "دولت ساز" به رهبری اشرف غنی، رئیس جمهوری افغانستان داشته، مشخص می‌شود که اشاره‌‌اش به این دسته انتخاباتی است.</p>
      <p>ستاد ثبات و همگرایی در قطعنامه‌ای که صادر کرده گفته که کمیسیون انتخابات باید به جای "تمکین به خواست‌ها و مطالبات یک تیم انتخاباتی، به مسیر قانونی برگردد."</p>
      <p>همچنین "ثبات و همگرایی" در این قطعنامه تاکید بر ابطال ۳۰۰ هزار رای بدون اطلاعات بیومتریک کرده و گفته در غیر این صورت "مسئولیت بحران سیاسی- انتخاباتی و پیامدهای آن، به اعضای کمیسیون انتخابات برمی‌گردد."</p>
      <p>به گزارش بی.بی.سی این ستاد انتخاباتی هشدار داده که اگر کمیسیون انتخابات و دیگر نهادهای دخیل به خواسته‌های این تیم پاسخ ندهد "از تمام گزینه‌های مشروع، صلح‌آمیز و مردمی برای به کرسی نشاندن رای و اراده واقعی مردم" کار خواهد گرفت.</p>
      <p>شب گذشته عبدالله عبدالله، رئیس اجرایی دولت افغانستان و از نامزدان ریاست جمهوری در صفحه رسمی فیسبوکش هدف از این راهپیمایی را " دفاع از مردم‌سالاری، علیه انحراف و قانون‌شکنی کمیسیون مستقل انتخابات و تقلب و تقلب‌سالاران" عنوان کرد.</p>
      <p>باطل کردن سه‌صد هزار رای که به باور تیم ثبات و همگرایی معتبر نیستند، مهمترین خواست تیم انتخاباتی عبدالله است. این دسته انتخاباتی در روزهای گذشته بارها کمیسیون انتخابات را به دستور گرفتن از یک تیم انتخاباتی متهم کرد.</p>
      <p>کمیسیون انتخابات اما گفته که تنها پس از روند بازشماری و تفتیش می‌تواند در مورد سرنوشت ۳۰۰ هزار تصمیم بگیرد و کمیسیون نمی‌تواند این آرا را بدون تکمیل روند تفتیش و بازشماری باطل کند.</p>
      <p>انتهای پیام</p>
    </article>
  </body>
</html>