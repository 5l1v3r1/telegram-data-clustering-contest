<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/cronache/ndrangheta-smantellato-il-clan-bellocco-45-arresti-5-prendevano-il-rdc-640048.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-29T10:07:00+00:00"/>
    <meta property="og:title" content="‘Ndrangheta, smantellato il clan Bellocco. 45 arresti, 5 prendevano il Rdc"/>
    <meta property="og:description" content="Gestivano traffici, soprattutto di droga, capaci di generare illegalmente ingenti introiti, ciononostante, fra le 45 persone c'era chi percepiva il Rdc"/>
  </head>
  <body>
    <article>
      <h1>‘Ndrangheta, smantellato il clan Bellocco. 45 arresti, 5 prendevano il Rdc</h1>
      <h2>Gestivano traffici, soprattutto di droga, capaci di generare illegalmente ingenti introiti, ciononostante, fra le 45 persone c'era chi percepiva il Rdc</h2>
      <address>
        <time datetime="2019-11-29T10:07:00+00:00">29 Nov 2019, 10:07</time>
      </address>
      <h3>‘Ndrangheta, Gdf disarticola clan Bellocco di Rosarno. 45 arresti </h3>
      <p>I finanzieri del Comando provinciale di Reggio Calabria e del Servizio centrale investigazione criminalità organizzata, coordinati dalla Direzione distrettuale antimafia, stanno eseguendo un’ordinanza di applicazione di misura cautelare personale in carcere e ai domiciliari nei confronti di 45 persone accusate, a vario titolo, di associazione mafiosa, traffico internazionale di sostanze stupefacenti, detenzione di armi e rapina aggravate dall’utilizzo del metodo mafioso e della transnazionalità del reato. Le indagini, spiegano gli investigatori, hanno consentito di "destrutturare completamente la cosca di ‘ndrangheta riconducibile ai Bellocco di Rosarno e le sue articolazioni extra regionali, operanti in particolare nel Lazio, in Emilia Romagna e in Lombardia". I dettagli dell’operazione, denominata "Magma", saranno illustrati nel corso della conferenza stampa in programma nella sede del Comando provinciale della Guardia di finanza di Reggio Calabria alla presenza del procuratore di Reggio Calabria, Giovanni Bombardieri, del comandante regionale Calabria, generale Fabio Contini, e del comandante del Servizio centrale investigazione criminalità organizzata, generale Alessandro  Barbera. </p>
      <h3>'Ndrangheta, blitz Ros in Lombardia e Veneto. 9 fermi </h3>
      <p>Maxiblitz anti 'ndrangheta dei carabinieri del Ros nelle province di Brescia, Mantova, Treviso, Padova e Reggio Calabria. I militari hanno eseguito un fermo di indiziato di delitto, emesso dalla procura distrettuale antimafia di Brescia, a carico di 9 persone indagate per lesioni personali gravi, aggravate dal metodo mafioso e "con la finalità di agevolare la cosca Bellocco di Rosarno". Nell'ambito dell'operazione, denominata "Hope", sono in corso decine di perquisizioni con l'impiego di oltre 100 carabinieri.</p>
      <h3>'Ndrangheta, arresti clan Bellocco, sequestrate droga e armi</h3>
      <p>Quattrocento chilogrammi di cocaina, 30 chilogrammi di hashish e 15 di marijuana sono stati sequestrati dai finanzieri del comando provinciale di Reggio Calabria nell'ambito dell'operazione "Magma" contro il clan Bellocco di Rosarno (Rc) che stamane ha portato in carcere o agli arresti domiciliari 45 persone. Fra gli arrestati, i vertici della potente organizzazione 'ndranghetista che dalla Calabria estende i suoi tentacoli in diverse regioni italiane e all'estero. Nella disponibilità della cosca anche armi come dimostra il sequestro di un fucile semiautomatico, 3 pistole semiautomatiche e munizioni. Le indagini sono state avviate nel 2016 e rappresentano gli sviluppi dell'operazione "Rio de Janeiro" condotta dal Gico della Guardia di Finanza di Reggio Calabria. Una conferenza stampa degli inquirenti è in programma per le 10,30, nella sede del comando provinciale delle Fiamme GIalle.</p>
      <h3>'Ndrangheta: 5 percettori reddito cittadinanza fra arrestati</h3>
      <p>Gestivano traffici, soprattutto di droga, capaci di generare illegalmente ingenti introiti, ciononostante, fra le 45 persone finite stamane in carcere o ai domiciliari nell'ambito dell'operazione "Magma" della Guardia di Finanza di Reggio Calabria c'era chi percepiva il reddito di cittadinanza. Si tratta di 5 delle persone arrestate. Con l'operazione, i finanzieri ritengono di aver<br/>sgominato la cosca Bellocco di Rosarno (Rc), una delle piu' potenti e agguerrite della piana di Gioia Tauro, arrestandone capi e gregari. Gli arrestati rispondono, a vario titolo, di associazione mafiosa, traffico internazionale di sostanze stupefacenti, detenzione di armi e rapina aggravate dall'utilizzo del metodo mafioso e della transnazionalita' del reato.</p>
    </article>
  </body>
</html>