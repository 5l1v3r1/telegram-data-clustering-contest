<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/394578-%d7%9c%d7%99%d7%91%d7%a8%d7%9e%d7%9f-%d7%90%d7%9c%d7%94-%d7%94%d7%93%d7%a8%d7%99%d7%a9%d7%95%d7%aa-%d7%a9%d7%9c%d7%99-%d7%9c%d7%94%d7%a7%d7%9e%d7%aa-%d7%9e%d7%9e%d7%a9%d7%9c%d7%aa-%d7%99%d7%9e%d7%99"/>
    <meta property="og:site_name" content="סרוגים"/>
    <meta property="article:published_time" content="2019-11-29T10:08:40+00:00"/>
    <meta property="og:title" content="ליברמן: אלו הדרישות בדת ומדינה להקמת ממשלת ימין"/>
    <meta property="og:description" content="בעמוד הפייסבוק כתב ליברמן: &quot;לא נוותר על חוק הגיוס, לא נוותר על ביטול חוק המרכולים, לא נוותר על תחב&quot;צ בשבת, לא נוותר על נישואים אזרחיים, ונדר...."/>
  </head>
  <body>
    <article>
      <h1>ליברמן: אלו הדרישות בדת ומדינה להקמת ממשלת ימין</h1>
      <h2>בעמוד הפייסבוק כתב ליברמן: "לא נוותר על חוק הגיוס, לא נוותר על ביטול חוק המרכולים, לא נוותר על תחב"צ בשבת, לא נוותר על נישואים אזרחיים, ונדרוש הכנסת לימודי ליבה לחרדים"</h2>
      <address><time datetime="2019-11-29T10:08:40+00:00">29 Nov 2019, 10:08</time> by <a rel="author">גיא עזרא עטרה גרמן, חדשות סרוגים</a></address>
      <p>יו"ר מפלגת ישראל ביתנו, ח"כ <u><a href="https://www.srugim.co.il/392201-%d7%9c%d7%99%d7%91%d7%a8%d7%9e%d7%9f-%d7%91%d7%aa%d7%92%d7%95%d7%91%d7%94-%d7%a8%d7%90%d7%a9%d7%95%d7%a0%d7%94-%d7%9c%d7%94%d7%97%d7%9c%d7%98%d7%94-%d7%a0%d7%92%d7%93-%d7%a0%d7%aa%d7%a0%d7%99%d7%94">אביגדור ליברמ</a></u>ן, מפרסם את רשימת דרישותיו, אותן הוא מכנה "מקלות" ו"חבילת מינימום", בנושאי דת ומדינה כתנאים לכניסתו אם בכלל לממשלת ימין.</p>
      <p>ליברמן מציין כי "אלה הם תנאי הסף". והוא מאשים את המפלגות החרדיות: "לאורך מערכת הבחירות שמענו שיח של שנאה מכיוון המפלגות החרדיות. אנחנו יריבים פוליטיים, אבל לא אוייבים. אנחנו רוצים מדינה נורמלית, שבה האזרחים יחיו על פי העיקרון של חיה ותן לחיות. אני לא מבקש לפתוח מרכולים בשבת בבני ברק, ולא מוכן שיסגרו מרכולים בשבת באשדוד נקודה".</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>ליברמן על אריה דרעי, השבוע בכנסת (קרדיט: עמוד הפייסבוק)</p>
      <p>כאמור, אלו הדרישות של ליברמן:</p>
      <p>1. <b>חוק הגיוס</b> ככתבו וכלשונו.</p>
      <p>2. ביטול <b>חוק המרכולים</b>.</p>
      <p>3. <b>גיור</b> על ידי רבני עיר- פרקטיקה שהיתה מקובלת מקום המדינה ועד 1994. הבהרנו שלא נקבל שום "פיקוח" של הרבנות הראשית שנועדה לעשות סלקציה ולמנוע מרבני צוהר (הרב סתיו, הרב ריסקין ואח') מלערוך גיורים".</p>
      <p>ליברמן תוקף את הח"כים מהציונות הדתית שלא עזרו לו במאבק: "בנקודה הזו הצטערתי שח"כים המייצגים כביכול ציבור דתי לאומי לא הצטרפו לעמדתנו והעדיפו להצטרף לעמדת החרדים".</p>
      <p>4. נישואים אזרחיים לכל מי שיחפוץ בכך ללא מגבלה וללא צמצום הנושא אך ורק לפסולי חיתון.</p>
      <p>5. אשרור מחדש של <b>מתווה הכותל</b> כפי שאושר בזמנו בממשלת נתניהו.</p>
      <p>6. <b>תחבורה עירונית בשבת</b>–  על סמך החלטת ראש העיר ומועצת העיר ובהתאם לאופי האוכלוסייה בכל ישוב וישוב.</p>
      <p>בנוסף לזה,הוא מזכיר את הברית שבין החרדים לרשימה הערבית המשותפת: "כדאי להדגיש שהח"כים הערבים תמיד מתואמים עם הח"כים החרדים בכל הקשור לנושאי דת ומדינה. מה שראינו בשנים האחרונות הוא שש"ס, יהדות התורה והרשימה המשותפת יהיו תמיד מתואמות בחקיקה בנושא השירות הצבאי ובנושאי דת ומדינה. מי שראה ושמע את השבחים שהרעיפו ח"כ גפני וח"כ טיבי אחד על השני יכול לחשוב שמדובר בסיפור דוד ויהונתן. לצערי, הקואליציה של המפלגות הלא ציוניות והאנטי ציוניות מוכיחה את עצמה כברית אסטרטגית הכי אפקטיבית בכנסת ישראל".</p>
      <p>אנו נמצאים היום כפסע אחד מבחירות 3, וליברמן מנסה לקרוא פעם נוספת "לבנימין נתניהו ולבנימין גנץ תשאירו את כל "הפילפוליטיקה" בצד ותקימו ממשלת אחדות", אך הוא כאמור מסרב להתפשר.</p>
    </article>
  </body>
</html>