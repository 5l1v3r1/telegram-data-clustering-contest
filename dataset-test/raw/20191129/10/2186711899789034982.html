<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/manivtsi-hersonschini-otrimali-nagorodi-prezidenta-ukrajini"/>
    <meta property="og:site_name" content="ПІК"/>
    <meta property="article:published_time" content="2019-11-30T00:00:00+00:00"/>
    <meta property="og:title" content="МАНівці Херсонщини отримали нагороди Президента України"/>
    <meta property="og:description" content="25 листопада у Національному технічному університету України «Київський політехнічний інститут імені Ігоря Сікорського» відбулось урочисте вручення дипломів лауреатів стипендій Президента України переможцям Всеукраїнських учнівських олімпіад і Всеукраїнського конкурсу-захисту науково-дослідницьких робіт учнів-членів Малої академії наук України"/>
  </head>
  <body>
    <article>
      <h1>МАНівці Херсонщини отримали нагороди Президента України</h1>
      <address>
        <time datetime="2019-11-30T00:00:00+00:00">30 Nov 2019</time>
      </address>
      <p>25 листопада у Національному технічному університету України «Київський політехнічний інститут імені Ігоря Сікорського» відбулось урочисте вручення дипломів лауреатів стипендій Президента України переможцям Всеукраїнських учнівських олімпіад і Всеукраїнського конкурсу-захисту науково-дослідницьких робіт учнів-членів Малої академії наук України - повідомляють у прес-службі Херсонської облради.</p>
      <p>Лауреатам вручала дипломи міністерка освіти і науки України <b>Ганна Новосад</b>, яка зазначила, що важливо давати учням не тільки гроші, а й освітні можливості. Над цим команда міністра працює спільно з МАН.</p>
      <figure>
        <img src="https://pik.ua/Media/files/filemanager/2019/11/30/DSCN7955.jpg"/>
      </figure>
      <p><i>«Ніхто з вас не знає достеменно, як далі допоможе вам те, що ви є переможцем олімпіади чи конкурсу Малої академії наук. Безперечно, не всі з вас продовжать наукову роботу, але кожному з вас це допоможе в житті, допоможе будувати власну освітню траєкторію, власну кар’єру… Ми як уряд маємо зробити все залежне від нас, щоб кожен з вас мав можливість продовжувати тут наукову кар’єру, мав усі умови для цього, був інтегрований у міжнародний контекст»,</i> – зауважила <b><a href="https://www.ukrinform.ua/tag-novosad">Ганна Новосад</a></b><b>.</b></p>
      <p>У складі делегації від Херсонської області 5 стипендіатів:</p>
      <ul>
        <li><b>Кохальський Володимир Русланович</b> – учень 11 класу Херсонського ліцею Херсонської обласної ради;</li>
        <li><b>Міннігулова Анна Вікторівна</b> – учениця 11 класу Херсонського ліцею Херсонської обласної ради;</li>
        <li><b>Чернозуб Євгеній Володимирович</b> – учень 11 класу Херсонського фізико-технічного ліцею Херсонської міської ради;</li>
        <li><b>Мельник Денис Миколайович</b> – учень 11 класу Херсонського фізико-технічного ліцею Херсонської міської ради;</li>
        <li><b>Сидоренко Катерина Ігорівна</b> – студентка І курсу Херсонського державного університету.</li>
      </ul>
      <figure>
        <img src="https://pik.ua/Media/files/filemanager/2019/11/30/DSCN7963.jpg"/>
      </figure>
      <p>Серед п’ятірки кращих – учень Херсонського фізико-технічного ліцею <b>Євген Чернозуб</b>, який створив біомеханічну руку на дистанційному керуванні. Особливість протезу в тому, що він може функціонувати на відстані від тіла людини, його можна використовувати для різних робіт у відкритому космосі.</p>
      <p>Відзначимо, з 2006 по 2019 рік лауреатами стипендії Президента України стали 3780 школярів та учнів.</p>
      <related>
        <h4>Новини по темі</h4>
        <a href="https://pik.ua/photos/url/marina--poroshenko-na-hersonschini-de-bula-scho-robila-scho-kazala-foto"/>
        <a href="https://pik.ua/news/url/jak-zvitujut-hersonski-shkoli-pro-koshti"/>
        <a href="https://pik.ua/news/url/skilki-koshtiv-schoroku-zbirajut-shkoli-z-batkiv"/>
      </related>
    </article>
  </body>
</html>