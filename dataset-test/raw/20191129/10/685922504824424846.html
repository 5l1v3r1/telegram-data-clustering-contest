<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1476949"/>
    <meta property="og:site_name" content="طرفداری"/>
    <meta property="article:published_time" content="2019-11-29T10:41:13+00:00"/>
    <meta property="og:title" content="مارکا: جدایی وینیسیوس جونیور از رئال مادرید در نقل و انتقالات زمستانی، منتفی است"/>
    <meta property="og:description" content="طرفداری - جدایی وینیسیوس جونیور از رئال مادرید فعلا منتفی است."/>
  </head>
  <body>
    <article>
      <h1>مارکا: جدایی وینیسیوس جونیور از رئال مادرید در نقل و انتقالات زمستانی، منتفی است</h1>
      <address><time datetime="2019-11-29T10:41:13+00:00">29 Nov 2019, 10:41</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%A2%D8%B2%D8%A7%D8%AF%DB%8C/308716" target="_blank">مهدی آزادی</a></address>
      <pre>وینیسیوس می‌ماند اما کار سختی برای جلب توجه زیدان خواهد داشت.</pre>
      <p><a href="https://www.tarafdari.com/">طرفداری </a>- جدایی وینیسیوس جونیور از رئال مادرید فعلا منتفی است.</p>
      <p><a href="https://www.tarafdari.com/node/1476677">رئال مادرید احیا شده</a> و تیم زیدان ضمن پیدا کردن ترکیب ایده آلش، هم نتایج بسیار خوبی می‌گیرد و هم نمایش‌های تحسین برانگیزی ارائه می‌دهد. در این بین شاید یک بازیکن بیشترین ضرر را داده باشد و آن هم وینیسیوس است. وینگر ملی پوش برزیلی که فصل پیش، فراتر از انتظارات ظاهر شد اما ظاهرا امسال قافیه را به هم وطنش رودریگو واگذار کرده و زیدان، حداقل مثل سولاری به او اعتقاد ندارد. به همین خاطر هم بود که شایعاتی مبنی بر احتمال جدایی وینیسیوس از رئال مادرید منتشر شد.</p>
      <p>به گزارش <a href="https://www.marca.com/futbol/real-madrid/2019/11/29/5ddfc77646163ffe868b45d4.html">مارکا</a>، با این حال همان طور که پیشتر هم گفته شد، چنین اتفاقی نخواهد افتاد. وینیسیوس شخصا هیچ تمایلی به جدایی از کهکشانی‌ها حتی به صورت قرضی ندارد و باشگاه هم ضمن تاکید بر اعتمادش به پتانسیل وینگر برزیلی، خواهان حفظ او است. وینیسیوس از نظر رئال مادرید، غیر قابل فروش است. در واقع مادریدی‌ها اکنون همان موضعی را می‌گیرند که در تابستان گذشته گرفتند. زمانی که وینیسیوس پیشنهادهای جذابی از پاری سن ژرمن و آرسنال داشت که همه رد شد.</p>
      <p>بنابراین وینیسیوس در زمستان از رئال مادرید جدا نمی‌شود اما اگر وضعیت او تا انتهای فصل به همین منوال باشد و زیدان، نظرش درباره این وینگر برزیلی را عوض نکند، بعید نیست در تابستان گزینه قرض دادن وینیسیوس هم روی میز بیاید. چند تیم اسپانیایی خواهان قرض گرفتن وینیسیوس شده‌اند. شاید <a href="https://www.tarafdari.com/node/1475842">مصدومیت ادن هازارد</a>، بهترین فرصت را برای وینیسیوس رقم زده تا او خودش را به زیدان اثبات کند.</p>
    </article>
  </body>
</html>