<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/overvakning-av-internet-hotar-rysk-yttrandefrihet/"/>
    <meta property="og:site_name" content="DN.SE"/>
    <meta property="article:published_time" content="2019-11-29T10:44:39+00:00"/>
    <meta property="og:title" content="Övervakning av internet hotar rysk yttrandefrihet"/>
    <meta property="og:description" content="Den ryska regeringen har de senaste åren systematiskt begränsat press- och yttrandefrihet i Ryssland, slår Reportrar utan gränser fast i en ny rapport."/>
  </head>
  <body>
    <article>
      <h1>Övervakning av internet hotar rysk yttrandefrihet</h1>
      <address><time datetime="2019-11-29T10:44:39+00:00">29 Nov 2019, 10:44</time> by <a rel="author" href="https://www.dn.se/av/kajsa-haidl/" target="_blank">Kajsa Haidl</a></address>
      <p>
        <b>Den ryska regeringen har de senaste åren systematiskt begränsat press- och yttrandefrihet i Ryssland. Det slår Reportrar utan gränser fast i en ny rapport.</b>
      </p>
      <p>I november antogs en ny rysk lag som i korthet innebär att Ryssland ska kunna koppla bort landets internet från övriga världen. Lagen är kontroversiell och kritik har riktats mot att den kan leda till ytterligare censur i landet.</p>
      <p>En ny <a href="https://www.reportrarutangranser.se/ny-rapport-rysk-massovevakning-och-internetcensur-hotar-press-och-yttrandefrihet/">rapport</a> framtagen av Reportrar utan gränsers tyska sektion har granskat hur den ryska censuren på internet har utvecklats de senaste åtta åren, med de lagar som stiftats för att övervaka internetanvändare och stoppa visst innehåll på internet.</p>
      <p><b>Rapporten, som baseras </b>på ett trettiotal intervjuer, visar hur journalister och bloggare har utsatts för påtryckningar och i flera fall fängslats på grund av sina aktiviteter på internet. I Reportrar utan gränsers Pressfrihetsindex, som mäter pressfrihetssituationen i 180 länder, rankas Ryssland på plats 149.</p>
      <p>– Genom att införa massövervakning av alla invånare bryter den ryska regeringen mot grundläggande mänskliga rättigheter som pressfrihet och rätten till ett privatliv. Globala medieplattformar som Google, Facebook och Twitter måste ta tydligt avstånd från detta. De kan inte samarbeta med ryska myndigheter som lagrar användardata, blockerar innehåll och helt enkelt censurerar internet, säger Erik Halkjaer, ordförande för Reportrar utan gränser Sverige, i ett pressmeddelande.</p>
      <p><a href="https://www.dn.se/ekonomi/facebook-stanger-ned-natverk-av-ryska-konton/">Läs mer: Facebook stänger ned nätverk av ryska konton</a> </p>
      <p>
        <a href="https://www.dn.se/nyheter/varlden/protest-utanfor-domstol-for-gripen-journalist/">Läs mer: Omstridd rysk journalist i husarrest</a>
      </p>
      <p><a href="https://www.dn.se/nyheter/varlden/apple-borjar-visa-krim-som-ryskt-territorium/">Läs mer: Apple börjar visa Krim som ryskt territorium</a> </p>
    </article>
  </body>
</html>