<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816639"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T10:16:00+00:00"/>
    <meta property="og:title" content="Пускат билетите за &quot;Серия Лондон 2020&quot; на 5 декември"/>
    <meta property="og:description" content="Билетите за второто издание на &quot;Серия Лондон&quot; от редовния сезон на МЛБ ще бъдат пуснати в свободна продажба следващия четвъртък (5 ..."/>
  </head>
  <body>
    <article>
      <h1>Пускат билетите за "Серия Лондон 2020" на 5 декември</h1>
      <address><time datetime="2019-11-29T10:16:00+00:00">29 Nov 2019, 10:16</time> by <a rel="author">ЯВОР ЕВТИМОВ</a></address>
      <p>Билетите за второто издание на "Серия Лондон" от редовния сезон на МЛБ ще бъдат пуснати в свободна продажба следващия четвъртък (5 декември). След като през 2019 г. Висшата бейзболна лига на САЩ и Канада дебютира на европейска територия с два мача от вечното съперничество между Бостън Ред Сокс и Ню Йорк Янкис, през следващото лято на Олимпийския стадион в британската столица ще се разиграе друго историческо дерби: Сейнт Луис Кардиналс - Чикаго Къбс.<br/><br/>Двубоите между противниците от Централната дивизия на Националната лига са насрочени за уикенда на 13-14 юни 2020 г., като домакини и на двете срещи ще бъдат "чинките". Конкретните цени на билетите все още не са известни, но вероятно ще варират в диапазона от това лято – между 30 и 385 паунда (70-880 лв.). Бейзболният капацитет на стадиона на футболния Уест Хем отново ще бъде за около 60 000 зрители, а местата ще бъдат разпределени в 11 категории.</p>
      <figure>
        <img src="https://www.sportal.bg/uploads/tinymce/stefan_f1/20/yavor/2020MLBLS2911191.jpg"/>
      </figure>
      <p>Както и в предишния случай, продажбата ще се осъществява изключително в онлайн платформата на <a href="https://www.ticketmaster.com/">TicketMaster.com</a>, изискваща създаване на потребителски профил. Пропуските ще бъдат налични в 10:00 ч. по Гринуич на 5 декември (12:00 ч. в България). Началните часове на мачовете от "Серия Лондон 2020" са 18:10 местно време в събота (13 юни) и 13:40 в неделя (14 юни).<br/><br/>За разлика от миналата година, когато стартира продажбата за серията между Ред Сокс и Янкис, сега организаторите са обявили ограничение от максимум шест билета, които може да бъдат закупени от един потребител общо за двата мача между Кардиналс и Къбс. Преди година лимитът беше осем билета, а пуснатите в продажба близо 120 000 бройки бяха разпродадени буквално за минути. Впоследствие се оказа, че голяма част от пропуските са изкупени от спекуланти, които часове по-късно ги предлагаха на тройно и четворно завишени цени.</p>
      <figure>
        <img src="https://www.sportal.bg/uploads/tinymce/stefan_f1/20/yavor/2020MLBLS2911192.jpg"/>
      </figure>
      <figure>
        <iframe src="https://www.youtube.com/embed/FEK6M0PflHI" width="558" height="314" data-service="Youtube" scrolling="no"/>
      </figure>
    </article>
  </body>
</html>