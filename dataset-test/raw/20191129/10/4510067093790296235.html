<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-19/o-fetita-de-2-ani-a-fost-salvata-de-un-pompier-bihorean-micuta-nu-respira-153136.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-29T10:31:00+00:00"/>
    <meta property="og:title" content="O fetiţă de 2 ani a fost salvată de un pompier bihorean. Micuţa nu respira"/>
    <meta property="og:description" content="ISU Crişana a anunţat, vineri, că pompierul bihorean Ciprian Petruţ a salvat viaţa unei copile de doi ani. Aflat în timpul liber în trecere prin localitatea Tămăşeu, militarul a văzut un grup de oameni agitaţi, adunaţi în jurul micuţei întinse pe jos, care nu mai putea respira şi era inconştientă. Pompierul i-a acordat primul ajutor şi a readus-o în stare de conştienţă."/>
  </head>
  <body>
    <article>
      <h1>O fetiţă de 2 ani a fost salvată de un pompier bihorean. Micuţa nu respira</h1>
      <address><time datetime="2019-11-29T10:31:00+00:00">29 Nov 2019, 10:31</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/Plutonier-major-Petrut-Ciprian.jpg"/>
      </figure>
      <p>Inspectoratul pentru Situaţii de Urgenţă Crişana a anunţat, vineri, că pompierul bihorean Ciprian Petruţ a salvat viaţa unei copile de doi ani.</p>
      <p>"Sâmbătă, 23 noiembrie, în jurul orei 17, în timp ce se întorcea de la Oradea, deplasându-se cu autoturismul spre casă (situată în Marghita), trecând prin localitatea Tămăşeu, pompierul militar Petruţ Ciprian a observat un grup de oameni agitaţi, adunaţi în jurul unui copil întins pe jos. Militarul a oprit imediat maşina, îndreptându-se rapid spre micuţa victimă, care era în stare de inconştienţă", a transmis, printr-un comunicat, maiorul Camelia Roşca, purtător de cuvânt al ISU Crişana.</p>
      <p>Militar în cadrul staţiei de pompieri Săcueni, plutonierul major i-a acordat primul ajutor micuţei, reuşind să o salveze.</p>
      <p>"Evaluând numaidecât situaţia, plutonier major Petruţ a constatat că fetiţa nu mai putea respira, astfel că, a luat-o pe micuţă în braţe şi i-a acordat măsurile de prim ajutor care se impuneau, reuşind în câteva secunde să o salveze, readucând-o în stare de conştienţă. După sosirea echipajului Serviciului de Ambulanţă Judeţean la faţa locului, Petruţ Ciprian a continuat, împreună cu cadrele medicale, să-i acorde fetiţei îngrijiri de specialitate, până în momentul transportării acesteia la spital", se mai precizează în comunicatul ISU Crişana.</p>
      <p>Reprezentanţii ISU Crişana transmit că după ce a ajuns acasă, pompierul salvator şi-a strâns în braţe fetiţele, în vârstă de 2 ani şi 6 ani.</p>
      <p>La începutul lunii noiembrie, o fetiţă de doar şapte zile, care a intrat în stop cardio-respirator, a fost <a href="https://www.ebihoreanul.ro/stiri/ultima-or-31-19-48/interventie-fulger-in-oradea-o-fetita-de-7-zile-a-fost-salvata-de-la-moarte-de-un-doctor-si-un-pompier-in-curtea-isu-152679.html?fbclid=IwAR3iOkOUCvgNUHfyIphUnD95MpAEJ4KRIovfVNhnmR9XVDE2VfH_4P4R7g4">salvată</a> de un alt pompier bihorean şi de un medic SMURD Bihor, chiar în sediul ISU Crişana.</p>
    </article>
  </body>
</html>