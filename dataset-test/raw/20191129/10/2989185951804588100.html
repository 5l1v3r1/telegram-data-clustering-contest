<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427828-deputatite-glasuvaha-danak-big-bardar-za-cigari-i-alkohol"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="Депутатите гласуваха данък &quot;Биг бардър&quot; за цигари и алкохол"/>
    <meta property="og:description" content="Задава се ново поскъпване"/>
  </head>
  <body>
    <article>
      <h1>Депутатите гласуваха данък "Биг бардър" за цигари и алкохол</h1>
      <address>
        <time datetime="2019-11-29T10:15:00+00:00">29 Nov 2019, 10:15</time>
      </address>
      <p>Алкохолът и цигарите ще поскъпнат заради нови правила за контрол, които ще бъдат наложени със закона за бюджета за 2020 г. Изненадващо бюджетната комисия гласува при второто четене на държавния бюджет, в преходните и заключителните му разпоредби, промяна в Закона за акцизите и данъчните складове, с които въвежда видеонаблюдение в обектите, в които се произвеждат или съхраняват алкохол и тютюневи изделия. Не е ясно от коя политическа сила идва предложението, защото е формулирано като поправка на работната група към бюджетната комисия.</p>
      <p>Само преди дни при гласуването на промените в данъчните закони за следващата година бюджетната комисия отхвърли първоначалния вариант видеокамери да се монтират в данъчните складове за алкохол. Преди това при обсъждане в Министерския съвет отпадна и видеонаблюдението на тютюневите производители с аргумента, че тази година те вече са включени в международната система за проследяване на всяка кутия цигари от производствената линия до крайния потребител. Шефът на бюджетната комисия Менда Стоянова пък уверяваше, че от догодина ще има камери само в складовете за горива, тъй те били най-рискови за укриване на акцизи. След като се види ефектът от тази мярка, може да се прецени дали тя да засегне и складовете за други акцизни стоки.</p>
      <p>Не стана ясно защо сега отново се появява намерението производителите на алкохол и цигари да въведат видеонаблюдение. Нито една политическа партия в бюджетната комисия не коментира промяната. Единствено зам.-министърът на финансите Росица Янкова посочи, че постоянният мониторинг в петте големи дестилерии в страната през тази година е довел до ръст на приходите от акциз с милион до два милиона лева повече на месец. Според нея от видеонаблюдението се очаква същият ефект, без да бъдат ангажирани митнически служители, които непрекъснато да проверяват.</p>
      <p>
        <b>София / България</b>
      </p>
    </article>
  </body>
</html>