<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261040/star-tis-k-pop-viazan-methysmenes-gynaikes-tis-travoysan-vinteo-kai-ta-estelnan-se-omadiko-tsat"/>
    <meta property="og:site_name" content="LiFO"/>
    <meta property="article:published_time" content="2019-11-29T10:04:00+00:00"/>
    <meta property="og:title" content="Σταρ της K-pop βίαζαν μεθυσμένες γυναίκες, τις τραβούσαν βίντεο και τα έστελναν σε ομαδικό τσατ"/>
    <meta property="og:description" content="Σε φυλάκιση καταδικάστηκαν δυο τραγουδιστές της K-pop, που βιντεοσκοπούσαν γυμνές γυναίκες στο σεξ και μοιράζονταν το υλικό σε ομαδικό τσατ"/>
  </head>
  <body>
    <article>
      <h1>Σταρ της K-pop βίαζαν μεθυσμένες γυναίκες, τις τραβούσαν βίντεο και τα έστελναν σε ομαδικό τσατ</h1>
      <h2>Σε φυλάκιση καταδικάστηκαν δυο τραγουδιστές της K-pop, που βιντεοσκοπούσαν γυμνές γυναίκες στο σεξ και μοιράζονταν το υλικό σε ομαδικό τσατ</h2>
      <address><time datetime="2019-11-29T10:04:00+00:00">29 Nov 2019, 10:04</time> by <a rel="author">NEWSROOM</a></address>
      <p>
        <b>Δικαστήριο στη Νότια Κορέα καταδίκασε τους σταρ της <a href="https://www.lifo.gr/tags/K-Pop">K-pop</a>, Jung Joon-young και Choi Jong-hoon, σε έξι και πέντε χρόνια φυλάκισης για κατά συρροή βιασμό μεθυσμένων γυναικών, χωρίς τις αισθήσεις τους.</b>
      </p>
      <p>Ο Jung κατηγορήθηκε επίσης πως βιντεοσκόπησε στην σεξουαλική επίθεση και κοινοποίησε το υλικό. Οι δυο τραγουδιστές κλήθηκαν να κάνουν θεραπευτικές συνεδρίες διάρκειας 80 ωρών για την σεξουαλική βία και τους απαγορεύτηκε να δουλέψουν με παιδιά.</p>
      <p>Η υπόθεση έρχεται να προστεθεί στα πολλά σεξουαλικά σκάνδαλα και περιστατικά κακοποίησης που ταλανίζουν τον κόσμο της K-pop τα τελευταία χρόνια.</p>
      <figure>
        <img src="https://www.lifo.gr/uploads/image/1573012/k-pop-biasmos1.jpg"/>
        <figcaption>Ο Jung Joon-young.</figcaption>
      </figure>
      <p>Ο δικαστής είπε πως ο 30χρονος Jung βίασε γυναίκες που ήταν «μεθυσμένες και ανίκανες να αντισταθούν, τις βιντεοσκόπησε γυμνές και να κάνουν σεξ, και μετά διέδωσε το υλικό σε ομαδικό τσατ». «Δεν μπορούμε να φανταστούμε τον πόνο που ένιωσαν τα θύματα όταν το διαπίστωσαν αργότερα», πρόσθεσε, σημειώνοντας πως ο 30χρονος φαινόταν να βλέπει τα θύματα μόνο ως αντικείμενα σεξουαλικής ικανοποίησης.</p>
      <p>Στην τελική του κατάθεση, ο Jung, που έγινε διάσημος από ένα τηλεοπτικό talent show, είπε: «Μετανιώνω πικρά την ανοησία μου και νιώθω φοβερές τύψεις. Από εδώ και πέρα θα ζω μόνο με τύψεις».</p>
      <p>Τον Μάιο παραιτήθηκε από την μουσική βιομηχανία αφού πρώτα παραδέχθηκε πως τραβούσε βίντεο κρυφά από γυναίκες, τα οποία στη συνέχεια κοινοποιούσε.</p>
      <figure>
        <img src="https://www.lifo.gr/uploads/image/1573011/Choi_Jong-hoon.png.jpg"/>
        <figcaption>Ο Choi Jong-hoon.</figcaption>
      </figure>
      <p>Για τον Choi Jong-hoon, πρώην μέλος του συγκροτήματος F.T. Island με τεράστιες επιτυχίες στη χώρα, το δικαστήριο είπε πως «δεν ένιωσε στο ελάχιστο τύψεις μετά τους μαζικούς βιασμούς μεθυσμένων γυναικών».</p>
      <p>Η υπόθεση εναντίον τους ήρθε στο φως στη διάρκεια ξεχωριστής αστυνομικής έρευνας για τον Seungri, σουπερστάρ της K-pop, που φέρεται να ήταν μέλος στο τσατ του Jung. Ο Seungri, του οποίου το boyband Big-bang έχει πουλήσει περισσότερους από 140 εκατομμύρια δίσκους, κατηγορήθηκε πως διέθετε ιερόδουλες σε πιθανούς επιχειρηματίες. Τα βίντεο του Jung βρέθηκαν ενώ οι αστυνομικοί ερευνούσαν την υπόθεση.</p>
      <p>Με πληροφορίες από BBC</p>
    </article>
  </body>
</html>