<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838510-vitaliy-strizhak-nasosna-stantsiya-na-khersonschini-nezakonno-nadavala-sirovinu-krimskomu-sodovomu-zavodu-na-okupovaniy-teritoriyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T10:13:00+00:00"/>
    <meta property="og:title" content="Віталій Стрижак: Насосна станція на Херсонщині незаконно надавала сировину Кримському содовому заводу на окупованій території"/>
    <meta property="og:description" content="КИЇВ. 29 листопада. УНН. Окупаційна влада Кримського півострову через посадових осіб одного з київських підприємств використовувала насосну станцію …"/>
  </head>
  <body>
    <article>
      <h1>Віталій Стрижак: Насосна станція на Херсонщині незаконно надавала сировину Кримському содовому заводу на окупованій території</h1>
      <address><time datetime="2019-11-29T10:13:00+00:00">29 Nov 2019, 10:13</time> by <a rel="author">Ольга Петрів</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/29/a6d19f24d192712aa2fc0591a44847fce95cfb6d.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/29/f2d1079178672c16746ff4bd95696f9264a59131.jpg"/>
        </figure>
      </slideshow>
      <p><b>КИЇВ. 29 листопада. УНН.</b> Окупаційна влада Кримського півострову через посадових осіб одного з київських підприємств використовувала насосну станцію, розташовану на території Херсонської області. Станція забезпечувала сировиною завод, розташований на тимчасово окупованій території Криму. Про це сьогодні, 29 листопада, <a href="https://youtu.be/nv-G8WGBA4k">повідомив</a> начальник Головного управління Нацполіції в АР Крим та м. Севастополі Віталій Стрижак.</p>
      <p>За словами Віталія Стрижака, слідчі поліції Криму здійснюють досудове розслідування у кримінальному провадженні, відкритому за фактом незаконного видобутку надр на території України. Сума завданих державі збитків становить приблизно 30 мільйонів гривень.</p>
      <p>“Під час досудового розслідування отримано інформацію щодо незаконного використання окупаційною владою півострову Крим через посадових осіб одного з київських підприємств насосної станції, розташованої на території Новотроїцького району Херсонської області. Всупереч діючому законодавству станція забезпечувала сировиною у вигляді кондиційної ропи з озера Сиваш „Кримський содовий завод“. Це підприємство здійснює свою діяльність на окупованій території Криму”, — повідомив начальник кримської поліції.</p>
      <p>Віталій Стрижак додав, що 27 листопада слідчі ГУНП в АР Крим та м. Севастополі спільно зі співробітниками центрального апарату СБУ та прокуратури Криму за участю представників Херсонської обласної державної адміністрації, “Херсонобленерго”, а також Представництва президента України в АР Крим провели санкціонований обшук у приміщенні насосної станції.</p>
      <figure>
        <img src="https://www.unn.com.ua/uploads/assets/images/77242773_822492351554344_1436695126339485696_n.jpg"/>
      </figure>
      <p>“Під час проведення слідчих дій було встановлено, що на території насосної станції знаходиться шість промислових насосів, за допомогою яких сировина подається до содового заводу. Також правоохоронці виявили електролінію, яка незаконно подавала електроенергію з окупованого Криму до зазначеної насосної станції”, — розповів керівник поліції Криму.</p>
      <figure>
        <img src="https://www.unn.com.ua/uploads/assets/images/75266266_822492208221025_1717835898759938048_n.jpg"/>
      </figure>
      <p>Разом з тим проведено санкціоновані обшуки за місцем фактичного знаходження київського підприємства. В ході слідчих дій вилучено значну кількість документації, створеної представниками Російської Федерації на тимчасово окупованій території.</p>
      <p>За вказаним фактом розслідується кримінальне провадження за чотирма статтями Кримінального кодексу України: ст. 441 (Екоцид), ч. 1 ст. 241 (Забруднення атмосферного повітря), ч. 2 ст. 240 (Порушення правил охорони або використання надр) та ч. 2 ст. 364 (Зловживання владою або службовим становищем) Кримінального кодексу України. Підозрюваним може загрожувати до 15-ти років позбавлення волі.</p>
    </article>
  </body>
</html>