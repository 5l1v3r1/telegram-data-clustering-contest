<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/261049/i-ispaniki-astynomia-tha-dosei-ena-ekatommyrio-eyro-gia-na-agorasei-nea-gklomp"/>
    <meta property="og:site_name" content="LiFO"/>
    <meta property="article:published_time" content="2019-11-29T10:59:00+00:00"/>
    <meta property="og:title" content="Η ισπανική αστυνομία θα δώσει ένα εκατομμύριο ευρώ για να αγοράσει νέα γκλομπ"/>
    <meta property="og:description" content="Μετά τις μαζικές κινητοποιήσεις στην Καταλονία, η αστυνομία της Ισπανίας θα διαθέσει ένα εκατ. ευρώ για να προμηθευθεί 10.000 πτυσσόμενα γκλομπ"/>
  </head>
  <body>
    <article>
      <h1>Η ισπανική αστυνομία θα δώσει ένα εκατομμύριο ευρώ για να αγοράσει νέα γκλομπ</h1>
      <h2>Μετά τις μαζικές κινητοποιήσεις στην Καταλονία, η αστυνομία της Ισπανίας θα διαθέσει ένα εκατ. ευρώ για να προμηθευθεί 10.000 πτυσσόμενα γκλομπ</h2>
      <address><time datetime="2019-11-29T10:59:00+00:00">29 Nov 2019, 10:59</time> by <a rel="author">NEWSROOM</a></address>
      <p>
        <b>Ένα εκατομμύριο ευρώ, συν ΦΠΑ, θα καταβάλει η <a href="https://www.lifo.gr/tags/%CE%99%CF%83%CF%80%CE%B1%CE%BD%CE%AF%CE%B1">Γενική Διεύθυνση της Ισπανικής Αστυνομίας</a> την επόμενη διετία για να προμηθευθεί 10.000 πτυσσόμενα γκλομπ, που θα αντικαταστήσουν σταδιακά αυτά που χρησιμοποιούνται μέχρι σήμερα.</b>
      </p>
      <p>Στόχος της αντικατάστασης να «αποφευχθεί η χρήση πιο επιβλαβών μέσων, αποκτώντας συνάμα καλύτερη αποτελεσματικότητα και λειτουργικότητα στις διάφορες υπηρεσιακές αποστολές», αναφέρει σε αποκλειστικό της δημοσίευμα η εφημερίδα El Pais.</p>
      <p>Όπως σημειώνεται, η αγορά των νέων γκλομπ κατέστη αναγκαία μετά τα σοβαρά επεισόδια στην Καταλονία που ξέσπασαν έπειτα από την απόφαση φυλάκισης των πολιτικών πρωτεργετών της διαδικασίας για την ανεξαρτησία της, κατά τη διάρκεια των οποίων οι αστυνομικοί έκαναν χρήση όλων των αποτρεπτικών μέσων, έως και λαστιχένιες σφαίρες, για να καταστείλουν τις μαζικές διαδηλώσεις.</p>
      <p>Σε αυτά τα επεισόδια είχαν τραυματισθεί και περίπου 300 όργανα των τοπικών Μόσος ντ' Εσκάδρα και της εθνικής αστυνομίας, με τις ενώσεις τους να ζητούν καλύτερα υλικά μέσα, από τα παραδοσιακά γκλομπ που δεν κρατούν μακριά τους αντιπάλους. Οι αστυνομικοί έχουν ζητήσει επίσης να εξοπλιστούν και με πιστόλια ηλεκτρικής εκκένωσης και Taser.</p>
      <p>Σύμφωνα με το μνημόνιο της Υπηρεσίας Εξοπλισμού της Εθνικής Αστυνομίας το καινούργιο υλικό «είναι ιδανικό», καθώς εξασφαλίζει το απρόσβλητο εκείνου που το χειρίζεται. Η κατασκευή του είναι από αλουμίνιο, ή άλλο συναφές υλικό, «αρίστης ποιότητας», που όταν δεν έχει αναπτυχθεί τελείως, το μήκος του είναι 26 εκατ. και όταν ανοίγει ξεπερνά το μισό μέτρο, ενώ το βάρος του είναι μόλις 610 γραμμάρια. Είναι εύκολο να μεταφέρεται διαρκώς, το πτυσσόμενο μήκος του το κάνει διακριτικό κι εκτός από αποτρεπτικό όπλο, μπορεί να χρησιμοποιηθεί και ως σωστικό μέσον σε περιπτώσεις ανάσυρσης κλπ.</p>
      <p>Στο ίδιο έγγραφο προβλέπεται η αρχική κατάρτιση 25 αστυνομικών, που θα χρειασθεί να εκπαιδεύσουν τους συναδέλφους τους «στη χρήση, συντήρηση και μεταφορά του εκτεινόμενου αμυντικού υλικού».</p>
      <p>Τα πρώτα 3.000 νέα γκλομπ θα παραδοθούν από την εταιρεία που μειοδότησε στον σχετικό διαγωνισμό, Tecnología y Desarrollo Teyde SL, πριν τα τέλη του τρέχοντος έτους, ενώ τα υπόλοιπα 7.000 θα διατεθούν κατά τη διάρκεια του 2020, σύμφωνα με το ίδιο έγγραφο.</p>
      <p>Με πληροφορίες από ΑΠΕ-ΜΠΕ/ Πηγή: El Pais</p>
    </article>
  </body>
</html>