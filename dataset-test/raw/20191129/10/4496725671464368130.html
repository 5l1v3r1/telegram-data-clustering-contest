<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1703469-barcelona-demana-tenir-les-competencies-per-liderar-la-regulacio-de-les-habitacions-de-lloguer-turistic.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T10:33:56+00:00"/>
    <meta property="og:title" content="Barcelona demana tenir les competències per liderar la regulació de les habitacions de lloguer turístic"/>
    <meta property="og:description" content="El consistori no té mecanismes de control sobre les llars compartides, que sovint acaben sent &quot;pensions clandestines&quot; La proposta, presentada per ERC, obté el suprot de BComú, PSC i JxCat"/>
  </head>
  <body>
    <article>
      <h1>Barcelona demana tenir les competències per liderar la regulació de les habitacions de lloguer turístic</h1>
      <address><time datetime="2019-11-29T10:33:56+00:00">29 Nov 2019, 10:33</time> by <a rel="author">ACN</a></address>
      <ul>
        <li>
          <b>El consistori no té mecanismes de control sobre les llars compartides, que sovint acaben sent “pensions clandestines”</b>
        </li>
        <li>
          <b>La proposta, presentada per ERC, obté el suprot de BComú, PSC i JxCat</b>
        </li>
      </ul>
      <p>Barcelona vol tenir totes les competències per liderar la regulació de les habitacions de lloguer turístic, que ara no estan regulades. Amb aquest objectiu, BComú, PSC, ERC i JxCat han acordat una proposició -presentada pels republicans- que s’aprovarà aquest divendres al ple. La proposició demana a la Generalitat que decreti que les llars compartides -amb el lloguer individual d’habitacions- són també una “activitat turística” i reclama que l’habilitació d’aquesta activitat correspongui “exclusivament” als ens locals. Segons els partits que han acordat la proposició, la Generalitat té previst publicar el decret de Reglament Turístic de Catalunya de forma “imminent”, en les pròximes setmanes.</p>
      <p>“És important que cadascuna de les activitats que posin de mercadeig l’habitatge a la ciutat tinguin una regulació i un lideratge clar per part de la ciutat”, ha assegurat la tinenta d’alcaldia d’Urbanisme de Barcelona, Janet Sanz.</p>
      <p>“És important que des del primer minut tinguem totes les competències”, ha dit també Sanz, que ha reclamat l’habilitació “jurídica” per regular des de la pròpia ciutat què es pot fer i què no a Barcelona.</p>
      <p>Segons ha explicat el regidor d’ERC Miquel Puig, les llars compartides d’ús turístic són “un gran problema” a la ciutat de Barcelona.</p>
      <p>Puig ha explicat que sovint es “perverteix” el fet de compartir puntualment l’habitatge amb un hoste perquè o bé el propietari no viu a l’habitatge i l’ha convertit en una “pensió clandestina” o bé el llogater no és ni tan sols el propietari.</p>
      <p>
        <b>Proposició</b>
      </p>
      <p>D’acord amb la proposició, s’hauria d’establir que les llars compartides són activitat turística si la cessió d’habitacions es fa per un màxim de 31 dies consecutius i que el nombre màxim de persones beneficiàries simultàniament siguin com a màxim quatre.</p>
      <p>El projecte de decret fet públic per la Generalitat ja ho preveu així però a més, es reclama que s’especifiqui que l’habilitació administrativa de l’activitat “correspongui exclusivament als ens locals”.</p>
      <p>A més, el text acordat també insta la Generalitat a establir legalment l’obligatorietat que les plataformes comercialitzadores transfereixin als ajuntaments les dades dels hostes.</p>
      <p>D’altra banda, s’insta el govern municipal a preparar una ordenança que reguli les llars compartides perquè aquesta estableixi, entre altres, l’obligació d’obtenir un títol habilitant per part de l’Ajuntament o la necessitat de tenir una declaració jurada de residència del propietari a l’habitatge on està empadronat.</p>
    </article>
  </body>
</html>