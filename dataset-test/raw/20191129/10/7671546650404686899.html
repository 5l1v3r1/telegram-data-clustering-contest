<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915478"/>
    <meta property="og:site_name" content="Dnevnik"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="Portret mladega Mozarta na dražbi v Parizu prodali za štiri milijone evrov"/>
    <meta property="og:description" content="Na dražbi v Parizu so za štiri milijone evrov prodali potret skladatelja Wolfganga Amadeusa Mozarta. Gre za enega od štirih znanih portretov Mozarta. Pri starosti 13 let ga je po poročanju avstrijske tiskovne agencije APA najverjetneje upodobil Giambettino Cignaroli. Portret je bil ocenjen na 800.000 do 1,2 milijona evrov."/>
  </head>
  <body>
    <article>
      <h1>Portret mladega Mozarta na dražbi v Parizu prodali za štiri milijone evrov</h1>
      <address><time datetime="2019-11-29T10:30:00+00:00">29 Nov 2019, 10:30</time> by <a rel="author">STA</a></address>
      <p>
        <b>Na dražbi v Parizu so za štiri milijone evrov prodali potret skladatelja Wolfganga Amadeusa Mozarta. Gre za enega od štirih znanih portretov Mozarta. Pri starosti 13 let ga je po poročanju avstrijske tiskovne agencije APA najverjetneje upodobil Giambettino Cignaroli. Portret je bil ocenjen na 800.000 do 1,2 milijona evrov.</b>
      </p>
      <p>Slika pripada veronski šoli, Cignaroliju (1706-1770) pa so jo pripisali v letu njegove smrti. Skladateljev oče Leopold Mozart jo je opisal v pismu, ki ga je januarja 1770 namenil svoji ženi. Prikazuje mladega Mozarta med odmorom koncerta, ki ga je izvedel naročniku slike, generalu Beneške republike Pietru Lugiatiju. Mozartovo potovanje v Italijo in njegovo bivanje pri Lugiatiju sta dobro dokumentirana, poroča APA.</p>
      <p>Sprva se je slika nahajala v Veroni, od leta 1856 do 20. ali 30. let prejšnjega stoletja pa je bila nato v zasebni lasti v Avstriji, med drugim pri družini Kupelwieser. V začetku novembra so jo za krajši čas razstavili pri dražbeni hiši Christie's na Dunaju.</p>
      <related>
        <h4>Preberite zadnje članke</h4>
        <a href="https://www.dnevnik.si/1042915644/sport/alpsko-/velika-vrnitev-thomasa-dressna"/>
        <a href="https://www.dnevnik.si/kartica/1042915642"/>
      </related>
    </article>
  </body>
</html>