<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626873/%E0%A6%9A%E0%A7%81%E0%A7%9F%E0%A6%BE%E0%A6%A1%E0%A6%BE%E0%A6%99%E0%A7%8D%E0%A6%97%E0%A6%BE%E0%A7%9F-%E0%A6%86%E0%A6%B2%E0%A7%8D%E0%A6%B2%E0%A6%BE%E0%A6%B9%E0%A6%B0-%E0%A6%A6%E0%A6%B2%E0%A7%87%E0%A6%B0-%E0%A6%A4%E0%A6%BF%E0%A6%A8-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T10:16:00+00:00"/>
    <meta property="og:title" content="চুয়াডাঙ্গায় আল্লাহর দলের তিন সদস্য গ্রেপ্তার"/>
    <meta property="og:description" content="চুয়াডাঙ্গা সদর উপজেলায় জঙ্গি সংগঠন ‘আল্লাহর দল’-এর তিন সদস্যকে গ্রেপ্তার করেছে র‌্যাব। গ্রেপ্তারের সময় তাঁদের কাছ থেকে প্রচারপত্র, সদস্যদের নামের তালিকাসহ গুরুত্বপূর্ণ নথি জব্দ করা হয়েছে।"/>
  </head>
  <body>
    <article>
      <h1>চুয়াডাঙ্গায় আল্লাহর দলের তিন সদস্য গ্রেপ্তার</h1>
      <address><time datetime="2019-11-29T10:16:00+00:00">29 Nov 2019, 10:16</time> by <a rel="author">প্রতিনিধি, চুয়াডাঙ্গা</a></address>
      <p>চুয়াডাঙ্গা সদর উপজেলায় জঙ্গি সংগঠন ‘আল্লাহর দল’-এর তিন সদস্যকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)। গতকাল বৃহস্পতিবার রাতে জাফরপুর সরকারি প্রাথমিক বিদ্যালয়ের মাঠ থেকে তাঁদের গ্রেপ্তার করা হয়। </p>
      <p>গ্রেপ্তার হওয়া ব্যক্তিরা হলেন চুয়াডাঙ্গা পৌর এলাকার কুলচারা গ্রামের রুহুল আমিন (৪০), সদর উপজেলার পদ্মবিলা ইউনিয়নের গোপীনাথপুর গ্রামের মো. কলম মণ্ডল (৩৮) ও ঝিনাইদহ সদর উপজেলার ভুটিয়ারগাতি গ্রামের নূর ইসলাম(৩৮)।</p>
      <p>র‌্যাবের দাবি, গ্রেপ্তার হওয়া তিনজনই আল্লাহর দলের সক্রিয় সদস্য । গ্রেপ্তারের সময় তাঁদের কাছ থেকে প্রচারপত্র, সংগঠনের সদস্যদের নামের তালিকা ,গোপন বৈঠকে হাজিরা খাতার অনুলিপিসহ গুরুত্বপূর্ণ নথি এবং তিনটি মুঠোফোন জব্দ করা হয়েছে।</p>
      <p>র‌্যাব-৬ ঝিনাইদহ ক্যাম্প সূত্রে জানা গেছে, সম্প্রতি আল্লাহর দলের কর্মপরিকল্পনা ও অপতৎপরতার সম্পর্কে জানতে পেরে গোয়েন্দা নজরদারি বাড়ায় র‌্যাব। জাফরপুর সরকারি প্রাথমিক বিদ্যালয় মাঠে আল্লাহর দলের সদস্যরা সাংগঠনিক কার্যক্রম চালাচ্ছেন, এমন খবর পেয়ে গত বৃহস্পতিবার রাত সাড়ে আটটার দিকে সেখানে অভিযান চালায় র‌্যাব। এই সময় সেখান থেকে তিনজনকে রাষ্ট্রবিরোধী তৎপরতার প্রমাণসহ আটক করা হয়।</p>
      <p>সদর থানার ভারপ্রাপ্ত কর্মকর্তা (ওসি) আবু জিহাদ ফকরুল আলম খান বলেন, এই ঘটনায় আজ শুক্রবার দুপুর ১২ টায় র‌্যাব-৬-এর উপসহকারী পরিচালক মো. মনিরুজ্জামান বাদী হয়ে তিনজনকে আসামি করে চুয়াডাঙ্গা সদর থানায় সন্ত্রাসবিরোধী আইনে মামলা করেছেন।</p>
    </article>
  </body>
</html>