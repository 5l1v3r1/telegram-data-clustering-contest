<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rainews.it/dl/rainews/articoli/napoli-agguato-tra-la-folla-a-due-passi-da-via-toledo-ferito-un-uomo-un-altro-ucciso-c0975d33-3394-4b7f-8bc6-a076a311a4bd.html"/>
    <meta property="og:site_name" content="rainews"/>
    <meta property="article:published_time" content="2019-11-29T10:25:00+00:00"/>
    <meta property="og:title" content="Napoli. Agguato stamane tra la folla in pieno centro, ferito un uomo. Un altro ucciso ieri sera"/>
    <meta property="og:description" content="Stando a quanto emerso finora, ad essere ferito sarebbe un ragazzo. Sul posto polizia e carabinieri, questi ultimi impegnati in un controllo straordinario tra i vicoli dei Quartieri spagnoli. Nella serata di ieri ucciso un 30enne, nel quartiere Miano, mentre si recava a casa della mamma"/>
  </head>
  <body>
    <article>
      <h1>Napoli. Agguato stamane tra la folla in pieno centro, ferito un uomo. Un altro ucciso ieri sera</h1>
      <h2>Stando a quanto emerso finora, ad essere ferito sarebbe un ragazzo. Sul posto polizia e carabinieri, questi ultimi impegnati in un controllo straordinario tra i vicoli dei Quartieri spagnoli. Nella serata di ieri ucciso un 30enne, nel quartiere Miano, mentre si recava a casa della mamma</h2>
      <address>
        <time datetime="2019-11-29T10:25:00+00:00">29 Nov 2019, 10:25</time>
      </address>
      <p>Rabbia e paura questa mattina a Napoli dove in pieno centro, via Pasquale Scura, a due passi da via Toledo, un uomo è stato gambizzato. I colpi di arma da fuoco sono stati esplosi tra la gente. Stando a quanto emerso finora, ad essere ferito sarebbe un ragazzo che stava lavorando in un bar.<br/><br/>Sul posto polizia e carabinieri, questi ultimi impegnati in un controllo straordinario tra i vicoli dei Quartieri spagnoli. La vittima è stata trasportata in ospedale. I killer hanno agito nonostante il dispiegamento delle forze dell'ordine in zona. <br/><br/>Nella notte un giovane di 19 anni, anche lui incensurato, si è presentato all'ospedale Vecchio Pellegrini per ferite alle gambe. Ha raccontato di essere stato colpito da due sconosciuti nei pressi della sua abitazione in vico Paradiso alla Salute, nei Quartieri spagnoli, e non ha saputo indicare un movente per l'agguato. In zona la Polizia non ha però rinvenuto bossoli.</p>
      <figure>
        <iframe data-src="https://twitter.com/mattinodinapoli/status/1200323534171648001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Altro agguato ieri sera, poco dopo le 21, nel quartiere Miano, dove è stato ucciso un 30enne Alessandro Napolitano. La vittima si stava recando a casa della madre a bordo della propria auto quando è stato raggiunto da diversi colpi d'arma da fuoco, uno dei quali lo ha ferito mortalmente alla testa. Sul luogo gli investigatori hanno rinvenuto cinque bossoli sul selciato e due ogive nella vettura della vittima. La polizia non esclude alcuna pista.</p>
      <figure>
        <iframe data-src="https://twitter.com/mattinodinapoli/status/1200168281124024320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>