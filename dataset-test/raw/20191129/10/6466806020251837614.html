<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kultura-eletmod/bulvar/cikk/2019/11/29/kiderult-hogy-mi-okozta-a-nepszeru-brit-sztarsef-varatlan-halalat"/>
    <meta property="og:site_name" content="hirado.hu"/>
    <meta property="article:published_time" content="2019-11-29T10:51:00+00:00"/>
    <meta property="og:title" content="Kiderült, hogy mi okozta a népszerű brit sztárséf váratlan halálát"/>
    <meta property="og:description" content="Családjának közleménye szerint fejsérülés következtében kialakult agyi hematóma okozta Gary Rhodes brit sztrárséf váratlan halálát – írta meg a BBC News pénteken."/>
  </head>
  <body>
    <article>
      <h1>Kiderült, hogy mi okozta a népszerű brit sztárséf váratlan halálát</h1>
      <address><time datetime="2019-11-29T10:51:00+00:00">29 Nov 2019, 10:51</time> by <a rel="author">MTI</a></address>
      <p>
        <b>Családjának közleménye szerint fejsérülés következtében kialakult agyi hematóma okozta Gary Rhodes brit sztrárséf váratlan halálát – írta meg a BBC News pénteken.</b>
      </p>
      <p><a href="https://hirado.hu/kultura-eletmod/bulvar/cikk/2019/11/28/tragikus-hirtelenseggel-elhunyt-a-britek-egyik-kedvenc-sztarsefje/">Az 59 évesen elhunyt séf halálával</a> kapcsolatos találgatásoknak véget vetve Rhodes hozzátartozói a London Evening Standardban jelentettek meg egy közleményt.</p>
      <p>Ebben megerősítik, hogy Rhodes, aki Dubaiban forgatott egy tévéműsort, jókedvűen tért haza munka után és csöndesen töltötte az estét feleségével, Jennie-vel.</p>
      <p>„<i>Vacsora után Gary összeesett a lakásukban, és bár azonnal kórházba szállították, már nem sikerült megmenteni az életét, koponyaűri vérzés következtében elhunyt</i>” – fogalmazott a családja.</p>
      <p>Rhodesnak két étterme volt Dubaiban, számos népszerű főzőműsorban, egyebek mellett a MasterChef és a Hell’s Kitchen című programokban szerepelt, de saját sorozata is ment Rhodes Around Britain címmel.</p>
      <p>Gordon Ramsay szerdán a Twitteren rótta le tiszteletét kollégája előtt. Mint írta: „<i>Fantasztikus séfet vesztettünk el ma Gary Rhodesszal. Egyike volt azoknak a szakácsoknak, aki a brit konyhát elhelyezték a térképen</i>”.</p>
      <p>„<i>Gary csodálatos séf volt és a brit konyha elképesztő nagykövete, aki fiatal szakács koromban nagy hatással volt rám. Elegánsan és szórakoztatóan gondolta újra a brit konyhát</i>” – búcsúzott az Instagramon Jamie Oliver.</p>
      <p>
        <i>A címlapfotó forrás: facebook.com/Gary1Rhodes</i>
      </p>
      <p>Tweet</p>
    </article>
  </body>
</html>