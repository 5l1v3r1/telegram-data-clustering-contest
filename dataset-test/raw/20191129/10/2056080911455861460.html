<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/politika/2019/11/29/3998747_bsp_iska_sudut_da_kontrolira_prokuraturata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T10:37:00+00:00"/>
    <meta property="og:title" content="БСП иска съдът да контролира прокуратурата"/>
    <meta property="og:description" content="Социалистите предлагат отказите за образуване на досъдебно производство да се обжалват в съда."/>
  </head>
  <body>
    <article>
      <h1>БСП иска съдът да контролира прокуратурата</h1>
      <address><time datetime="2019-11-29T10:37:00+00:00">29 Nov 2019, 10:37</time> by <a rel="author" href="https://www.dnevnik.bg/author/507" target="_blank">Здравка Андонова</a></address>
      <p>БСП иска съдът да контролира прокуратурата по отношение на отказите за образуване на досъдебно производство. Това предвиждат предложения за промени в Наказателно-процесуалния кодекс, които социалистите днес внасят.</p>
      <p>Според лидера Корнелия Нинова така ще се възстанови до голяма степен чувството за справедливост, тъй като "независимият български съд" ще налага контрол върху прокуратурата. Тя обяви, че в момента, ако някой подаде сигнал до прокуратурата и тя откаже да образува досъдебно производство по различни причини - субективни, икономически, политически или лобистки, този процес приключва, а това създава чувство на несправедливост. Заради което БСП предлага всеки да може да обжалва действията на прокуратурата пред съда, за да не се допускат произвол и злоупотреби от страна на прокурори. Това по думите й било дискутирано от Комитета на министрите на Съвета на Европа, заради което се очаквало и положително становище от Венецианската комисия. Социалистите пък щели да търсят подкрепата и на другите партии.</p>
      <p>На въпрос защо БСП не предлага възможност за разследване на главния прокурор, Нинова отвърна, че предложенията са и способ за това. "Когато някой жалбоподател подаде жалба в съда срещу акт на главния прокурор, това вече е стъпка за разследване на неговите действия, на това, че е отказал да образува производство, и т.н.", допълни лидерът на БСП.</p>
      <p>Зам.-председателят на парламентарната група на ГЕРБ Красимир Ципов обяви, че депутатите от партията изразяват резерви към тези предложения. Той каза, че и в момента има съдебен контрол върху някои актове на прокуратурата, а по отношение на актовете за досъдебно производство - имало инстанционен контрол в прокуратурата. По думите му ако се въведе и съдебен контрол, съдът няма да има време да се занимава с друго.</p>
    </article>
  </body>
</html>