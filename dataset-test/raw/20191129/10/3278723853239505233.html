<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2113916"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T10:52:00+00:00"/>
    <meta property="og:title" content="Наближаващият празник на Бургас Никулден е двоен за близо 6 000 именици в града"/>
    <meta property="og:description" content="Бургас, 29 ноември /Ирина Колева, БТА/ Наближаващият празник на Бургас Никулден е двоен за близо 6 000 именици в града. Това съобщиха от общината. От там припомниха, че за седма поредна година ще бъде спазена традицията за обща снимка на жители и гости на града, носещи името Николай, Никола, Николина, Николета и други. Паметният фотос ще бъде направен в 13,30 часа с участието на всички именици, присъстващи на мястото пред сградата на общината. &quot;Златната&quot; снимка ще бъде изпратена за съхранение в Държавен архив - Бургас, където ще бъде запазена за идните поколения. Преди общата фотография с кмета Димитър Николов, всеки именик ще получи като подарък моряшко шалче и специалната отличителна значка по повод своя празник с придобилия местна популярност надпис - &quot;На Никулден имам имен ден&quot;. Всички участници във фотоса пред сградата на Община Бургас ще могат да си вземат безплатно копие от историческия кадър за спомен. Статистиката показва, че точният брой на имениците на територията на община Бургас е 7 251, а в града…"/>
  </head>
  <body>
    <article>
      <h1>Наближаващият празник на Бургас Никулден е двоен за близо 6 000 именици в града</h1>
      <address>
        <time datetime="2019-11-29T10:52:00+00:00">29 Nov 2019, 10:52</time>
      </address>
      <p>BOBSTH 10:54:01 29-11-2019</p>
      <p>RM1049BO.008</p>
      <p>Бургас - Никулден - именици</p>
      <p>Наближаващият празник на Бургас Никулден е двоен за близо 6 000 именици в града</p>
      <p>Бургас, 29 ноември /Ирина Колева, БТА/</p>
      <p>Наближаващият празник на Бургас Никулден е двоен за близо 6 000 именици в града. Това съобщиха от общината. От там припомниха, че за седма поредна година ще бъде спазена традицията за обща снимка на жители и гости на града, носещи името Николай, Никола, Николина, Николета и други. Паметният фотос ще бъде направен в 13,30 часа с участието на всички именици, присъстващи на мястото пред сградата на общината.</p>
      <p>"Златната" снимка ще бъде изпратена за съхранение в Държавен архив - Бургас, където ще бъде запазена за идните поколения. Преди общата фотография с кмета Димитър Николов, всеки именик ще получи като подарък моряшко шалче и специалната отличителна значка по повод своя празник с придобилия местна популярност надпис - "На Никулден имам имен ден".</p>
      <p>Всички участници във фотоса пред сградата на Община Бургас ще могат да си вземат безплатно копие от историческия кадър за спомен. Статистиката показва, че точният брой на имениците на територията на община Бургас е 7 251, а в града - 5 853. Запазва се и тенденцията името на Чудотвореца или други негови варианти да се носи предимно от мъже - 5399, жените са 1657. Най-възрастният именик в Бургас е дядо Никола Мечев, който тази година навърши 101 години, а най-възрастната именичка в града е баба Николинка Бояджиева, която е на 95 години.</p>
      <p>/РУМ/</p>
    </article>
  </body>
</html>