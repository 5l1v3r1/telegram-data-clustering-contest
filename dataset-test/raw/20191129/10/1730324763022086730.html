<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/247128/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-29T10:16:34+00:00"/>
    <meta property="og:title" content="ข่าวดี 2 เด้ง! ‘รถไฟฟ้า MRT-BTS’ ทดลองเปิดส่วนต่อขยายพร้อมกัน 4 ธ.ค."/>
    <meta property="og:description" content="ดีเดย์ 4 ธ.ค. นี้ “รถไฟฟ้า MRT” ทดลองเปิดส่วนต่อขยาย “บางโพ-สิรินธร” ฟรี 4 สถานี วันเดียวกัน “BTS” เปิดวิ่งสายสีเขียวถึง ม.เกษตร"/>
  </head>
  <body>
    <article>
      <h1>ข่าวดี 2 เด้ง! ‘รถไฟฟ้า MRT-BTS’ ทดลองเปิดส่วนต่อขยายพร้อมกัน 4 ธ.ค.</h1>
      <address><time datetime="2019-11-29T10:16:34+00:00">29 Nov 2019, 10:16</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>ดีเดย์ 4 ธ.ค. นี้ </b>
        <b>“รถไฟฟ้า MRT” ทดลองเปิดส่วนต่อขยาย “บางโพ-สิรินธร” ฟรี 4 สถานี วันเดียวกัน “BTS” เปิดวิ่งสายสีเขียวถึง ม.เกษตร</b>
      </p>
      <figure>
        <img src="https://www.thebangkokinsight.com/wp-content/uploads/2019/07/364760-700x467.jpg"/>
      </figure>
      <p>นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า รฟม. ได้เร่งเตรียมความพร้อมในการเปิดให้ประชาชนทดลองใช้บริการรถไฟฟ้า MRT สายสีน้ำเงิน (ส่วนต่อขยาย) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม</p>
      <p>โดยกำหนดจะเปิดให้ประชาชนทดลองใช้บริการรถไฟฟ้า MRT สายสีน้ำเงิน (ส่วนต่อขยาย) ช่วงเตาปูน-ท่าพระ จำนวน 4 สถานี ได้แก่  สถานีบางโพ, สถานีบางอ้อ, สถานีบางพลัด และสถานีสิรินธร ตั้งแต่วันที่ 4 ธันวาคม 2562 ถึงวันที่ 29 มีนาคม 2563 จากนั้นจะเปิดให้บริการอย่างเป็นทางการเต็มรูปแบบและจัดเก็บค่าโดยสารตามปกติ จากสถานีเตาปูน-สถานีท่าพระ ในวันที่ 30 มีนาคม 2563 เป็นต้นไป</p>
      <p>การเปิดให้ประชาชนทดลองใช้บริการนี้ จะเปิดให้ใช้บริการทุกวัน ตั้งแต่เวลา 10.00 – 16.00 น. โดยจะให้บริการรถไฟฟ้าแบบวิ่งไป-กลับ จากสถานีเตาปูนถึงสถานีสิรินธร มีรถไฟฟ้าให้บริการ 3 ขบวน ระยะห่างระหว่างขบวนประมาณ 8-10 นาที โดยผู้โดยสารที่เดินทางมาจากสายสีน้ำเงินและสายสีม่วง จะต้องเปลี่ยนขบวนรถไฟฟ้าที่สถานีเตาปูนเพื่อเดินทางไปยังสถานีในสายสีน้ำเงิน (ส่วนต่อขยาย) สถานีบางโพ-สถานีสิรินธร</p>
      <p>ทั้งนี้ การเดินทางระหว่างสถานีบางโพถึงสถานีสิรินธร รวมจำนวน 4 สถานี จะไม่คิดค่าโดยสาร และสามารถใช้เหรียญหรือบัตรโดยสารรถไฟฟ้า MRT เดินทางในระบบรถไฟฟ้าผ่านประตูอัตโนมัติได้ตามปกติ กรณีเดินทางเข้าหรือออกจากสถานีเตาปูน คิดอัตราค่าโดยสารเริ่มต้น 16 บาท</p>
      <figure>
        <img src="https://www.thebangkokinsight.com/wp-content/uploads/2019/11/S__36143483-700x1050.jpg"/>
      </figure>
      <p>สำหรับอัตราค่าโดยสารรถไฟฟ้า MRT สายสีน้ำเงิน จะคิดอัตราค่าโดยสารตั้งแต่สถานีแรกที่ 16 บาทต่อเที่ยว และค่าโดยสารจะเพิ่มขึ้นตามระยะทาง แต่ไม่เกินอัตราสูงสุดที่ 42 บาทต่อเที่ยว นอกจากนี้สามารถเดินทางเชื่อมต่อกับสายสีม่วงโดยมีอัตราค่าโดยสารสูงสุดไม่เกิน 70 บาท และเมื่อผู้โดยสารแตะบัตรหรือเหรียญโดยสารที่ประตูอัตโนมัติแล้ว จะสามารถอยู่ในระบบรถไฟฟ้าได้ไม่เกิน 180 นาที</p>
      <p>ทั้งนี้ รฟม. จะทยอยปรับการให้บริการไปตามความก้าวหน้าของงานและความพร้อมของระบบที่เกี่ยวข้องไปจนถึงระดับการให้บริการตามปกติ เช่น การขยายจำนวนสถานีให้บริการไปจนถึงสถานีท่าพระ หรือการเดินรถไฟฟ้าอย่างต่อเนื่องครบลูปทั้งเส้นทางสายสีน้ำเงิน ซึ่งจะมีการประชาสัมพันธ์ให้ประชาชนรับทราบต่อไป</p>
      <p>ผู้สื่อข่าวรายงานว่า ในวันที่ 4 ธันวาคมนี้ นอกจากนี้รถไฟฟ้า MRT สายสีน้ำเงิน จะเปิดให้บริการส่วนต่อขยายอีก 4 สถานีแล้ว รถไฟฟ้า BTS สายสีเขียว ก็จะเปิดให้บริการส่วนต่อขยายอีก 4 สถานีเช่นกัน ได้แก่ สถานีพหลโยธิน 24, สถานีรัชโยธิน, สถานีเสนานิคม และสถานีมหาวิทยาลัยเกษตรศาสตร์</p>
      <ul>
        <li>
          <a href="https://www.thebangkokinsight.com/246572/">4 ธ.ค. นี้ รถไฟฟ้า BTS เปิดวิ่งฟรีถึง ‘ม.เกษตร’</a>
        </li>
        <li>
          <a href="https://www.thebangkokinsight.com/169728/">จับตา! ตลาดคอนโดฯพื้นที่ตามแนวเส้นทางรถไฟฟ้าสายสีน้ำเงิน</a>
        </li>
        <li>
          <a href="https://www.thebangkokinsight.com/243577/">อย่าพลาด!! 5 ธันวาคมจูงพ่อขึ้น MRT ฟรี!</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F247128%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/249862/"/>
        <a href="https://www.thebangkokinsight.com/249850/"/>
        <a href="https://www.thebangkokinsight.com/249821/"/>
        <a href="https://www.thebangkokinsight.com/249574/"/>
      </related>
    </article>
  </body>
</html>