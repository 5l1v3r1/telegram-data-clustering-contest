<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/magistrate-deepa-mohan-statement-against-bar-association-president-kp-jayachandran-787.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T10:34:00+00:00"/>
    <meta property="og:title" content="സ്ത്രീയായിപ്പോയി, ഇല്ലെങ്കില്‍ വലിച്ചിഴച്ച് പുറത്തിട്ട് തല്ലിച്ചതച്ചേനെയെന്ന് ആക്രോശിച്ചു; ബാര്‍ അസോസിയേഷന്‍ പ്രസിഡന്റെ കെ.പി ജയചന്ദ്രനെതിരെ ഗുരുതര ആരോപണവുമായി മജിസ്‌ട്രേറ്റ്"/>
    <meta property="og:description" content="Thiruvananthapuram Kerala തിരുവനന്തപുരം: വഞ്ചിയൂര്‍ കോടതിയില്‍ വനിതാ മജിസ്‌ട്രേറ്റിനെ ചേംബറില്‍ പൂട്ടിയിട്ട സംഭവത്തില്‍ പൊലീസ് രജിസ്റ്റര്‍ ചെയ്ത എഫ്.ഐ.ആറില്‍ അഭിഭാഷകര്‍ക്"/>
  </head>
  <body>
    <article>
      <h1>സ്ത്രീയായിപ്പോയി, ഇല്ലെങ്കില്‍ വലിച്ചിഴച്ച് പുറത്തിട്ട് തല്ലിച്ചതച്ചേനെയെന്ന് ആക്രോശിച്ചു; ബാര്‍ അസോസിയേഷന്‍ പ്രസിഡന്റെ കെ.പി ജയചന്ദ്രനെതിരെ ഗുരുതര ആരോപണവുമായി മജിസ്‌ട്രേറ്റ്</h1>
      <address><time datetime="2019-11-29T10:34:00+00:00">29 Nov 2019, 10:34</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: വഞ്ചിയൂര്‍ കോടതിയില്‍ വനിതാ മജിസ്‌ട്രേറ്റിനെ ചേംബറില്‍ പൂട്ടിയിട്ട സംഭവത്തില്‍ പൊലീസ് രജിസ്റ്റര്‍ ചെയ്ത എഫ്.ഐ.ആറില്‍ അഭിഭാഷകര്‍ക്കെതിരെ ഗുരുതര ആരോപണം.</p>
      <p>ബാര്‍ അസോസിയേഷന്‍ പ്രസിഡന്റും കേസിലെ ഒന്നാം പ്രതിയുമായ കെ.പി ജയചന്ദ്രനും സെക്രട്ടറി പാച്ചല്ലൂര്‍ ജയകൃഷ്ണന്‍ അടക്കമുള്ളവര്‍ക്കെതിരെയാണ് വനിതാ മജിസ്‌ട്രേറ്റ് ദീപാ മോഹന്‍ മൊഴി നല്‍കിയത്.</p>
      <p>കൃത്യനിര്‍വഹണം തടസ്സപ്പെടുത്തുകയെന്ന ഉദ്ദേശത്തോടെയും ദേഹോപദ്രവം ഏല്‍പ്പിക്കുകയെന്ന ലക്ഷ്യത്തോടെയും കെ.പി ജയചന്ദ്രന്‍ അടക്കമുള്ളവര്‍ തന്നെ തടഞ്ഞുവെക്കുകയായിരുന്നെന്ന് വനിതാ മജിസ്‌ട്രേറ്റ് ദീപാ മോഹന്‍ പറയുന്നു.</p>
      <p>ഒന്നാം പ്രതി കെ.പി ജയചന്ദ്രന്‍ കൈചൂണ്ടി തന്റെ നേര്‍ക്ക് അടുക്കുകയും ഈ ഉത്തരവ് മാറ്റിയെഴുതണമെന്ന് ആവശ്യപ്പെട്ടു. ഒരു സ്ത്രീയായിപ്പോയി, അല്ലെങ്കില്‍ ചേംമ്പറിന് പുറത്തേക്ക് വലിച്ചിട്ട് തല്ലിച്ചതച്ചേനെയെന്ന് ആക്രോശിച്ചു. ഇനി ഇവിടെ ഇരുന്നുകൊള്ളണമെന്നും പുറത്ത് ഇറങ്ങിപ്പോകരുതെന്നും പറഞ്ഞു. ഈ കോടതി പ്രവര്‍ത്തിക്കുന്നത് എങ്ങനെയാണെന്ന് കാണണം. കോടതി ഇനി പ്രവര്‍ത്തിക്കില്ലെന്നും കെ.പി ജയന്ദ്രന്‍ പറഞ്ഞു- എന്നാണ് മജിസ്‌ട്രേറ്റ് മൊഴിയില്‍ പറഞ്ഞത്.</p>
      <related>
        <a href="https://www.doolnews.com/former-karnataka-cms-siddaramaiah-kumaraswamy-booked-sedition-defamation-income-tax5678.html?utm_source=doolnews&amp;utm_medium=related"/>
      </related>
      <p>തിരുവനന്തപുരം ബാര്‍ അസോസിയേഷന്റെ പ്രസിഡന്റ് കെ.പി ജയചന്ദ്രന്‍ അടക്കം 10 അഭിഭാഷകര്‍ക്കെതിരെ ജാമ്യമില്ലാവകുപ്പ് പ്രകാരമാണ് വഞ്ചിയൂര്‍ പൊലീസ് കേസ് രജിസ്റ്റര്‍ ചെയ്തിരിക്കുന്നത്.</p>
      <p>ഒരു ജൂഡീഷ്യല്‍ ഓഫീസറോട് പറയാനോ പെരുമാറാനോ പാടില്ലാത്ത നിലയിലുള്ള കാര്യങ്ങളാണ് അവിടെ ഉണ്ടായതെന്നും വനിതാ മജിസ്‌ട്രേറ്റ് മൊഴി നല്‍കിയിട്ടുണ്ട്.</p>
      <p>ഈ സംഭവത്തില്‍ ഹൈക്കോടതിയും സ്വമേധയാ കേസെടുത്തിട്ടുണ്ട്. ജഡ്ജിമാരുടെ കത്തും ഇതോടൊപ്പം പരിഗണിക്കും.വിഷയത്തില്‍ ഇടപെടണമെന്ന് ആവശ്യപ്പെട്ട് ജുഡീഷ്യല്‍ ഓഫീസേഴ്‌സ് അസോസിയേഷന്‍ ഹൈക്കോടതിയ്ക്ക് കത്ത് നല്‍കിയിരുന്നു.</p>
      <p>കെ.പി ജയചന്ദ്രന്റെ നേതൃത്വത്തിലുള്ള അസോസിയേഷന്‍ ഭാരവാഹികളാണ് മജിസ്ട്രേറ്റിനെ പൂട്ടിയിട്ടത്. ഒരു വാഹനാപകട കേസ് പരിഗണിക്കുന്നതിനിടെയായിരുന്നു സംഭവം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കെ.എസ്.ആര്‍.ടി.സി ബസ് ഇടിച്ച് ഒരു സ്ത്രീക്ക് അപകടം പറ്റിയിരുന്നു. ഈ കേസിന്റെ വിസ്താരം നടക്കുന്നതിനിടെ പരിക്കുപറ്റിയ സ്ത്രീ ഇന്ന് കോടതിയിലെത്തുകയും ബസിന്റെ ഡ്രൈവര്‍ തന്നോട് കോടതിയില്‍ ഹാജരാകരുത് എന്ന് ഭീഷണിപ്പെടുത്തിയെന്നുമായിരുന്നു മൊഴി നല്‍കിയിരുന്നു.</p>
      <p>ഇതിന്റെ അടിസ്ഥാനത്തില്‍ കെ.എസ്.ആര്‍.ടി.സി ഡ്രൈവറുടെ ജാമ്യം മജിസ്‌ട്രേറ്റ് ദീപാ മോഹന്‍ റദ്ദാക്കിയിരുന്നു. ഡ്രൈവറെ റിമാന്‍ഡ് ചെയ്യാനും ഇവര്‍ ഉത്തരവിട്ടു.</p>
      <p>ഇതില്‍ പ്രതിഷേധിച്ച അഭിഭാഷകര്‍ മജിസ്ട്രേറ്റിനെതിരെ രംഗത്തു വരികയും മജിസ്ട്രേറ്റിന്റെ ചേംബറിലെത്തി അവരെ പൂട്ടിയിടുകയുമായിരുന്നു.<br/>മജിസ്‌ട്രേറ്റ് അറിയിച്ചത് അനുസരിച്ച് എത്തിയ ചീഫ് ജുഡീഷ്യല്‍ മജിസ്‌ട്രേറ്റാണ് പിന്നീട് ഇവരെ മോചിപ്പിച്ചത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/qMlPdGhxKF0" width="560" height="315" data-service="Youtube" scrolling="no"/>
      </figure>
    </article>
  </body>
</html>