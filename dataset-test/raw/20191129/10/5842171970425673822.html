<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/360611-ostapenko-par-federaciju-kausa-spelem-ja-radisim-labako-sniegumu-neviens-pretinieks-nav-neuzvarams"/>
    <meta property="og:site_name" content="Jauns.lv"/>
    <meta property="article:published_time" content="2019-11-29T10:49:00+00:00"/>
    <meta property="og:title" content="Ostapenko par Federāciju kausa spēlēm: &quot;Ja rādīsim labāko sniegumu, neviens pretinieks nav neuzvarams&quot;"/>
    <meta property="og:description" content="Ja Latvijas sieviešu tenisa izlasei nākamā gada Federāciju kausa (FEDCUP) kvalifikācijas turnīrā izdosies demonstrēt savu labāko sniegumu, neviens pretinieks nebūs neuzvarams, sarunā ar Latvijas Tenisa savienību (LTS) teica Aļona Ostapenko."/>
  </head>
  <body>
    <article>
      <h1>Ostapenko par Federāciju kausa spēlēm: "Ja rādīsim labāko sniegumu, neviens pretinieks nav neuzvarams"</h1>
      <address><time datetime="2019-11-29T10:49:00+00:00">29 Nov 2019, 10:49</time> by <a rel="author">Jauns.lv / LETA</a></address>
      <p>
        <b>Ja Latvijas sieviešu tenisa izlasei nākamā gada Federāciju kausa (FEDCUP) kvalifikācijas turnīrā izdosies demonstrēt savu labāko sniegumu, neviens pretinieks nebūs neuzvarams, sarunā ar Latvijas Tenisa savienību (LTS) teica Aļona Ostapenko.</b>
      </p>
      <p>Jau vēstīts, ka Latvijas sieviešu tenisa izlase 2020.gada Federāciju kausa fināla kvalifikācijā viesos tiksies ar pasaules grandu ASV.</p>
      <p>Latvija kvalifikācijā saņēmusi 12.numuru un bija starp neizsētajām komandām, bet ASV bija pirmais numurs.</p>
      <p>Latvijas sieviešu tenisa izlase ir uzsākusi cīņu par iekļūšanu FEDCUP finālturnīrā, kas pirmo reizi šādā formātā norisināsies Ungārijas galvaspilsētā Budapeštā. Lai tajā iekļūtu, Latvijas izlasei ar līderēm Anastasiju Sevastovu un Ostapenko ierindā būs jāaizvada kvalifikācijas spēles pret titulēto ASV valstvienību, kas 7. un 8.februārī norisināsies ASV pilsētā Everetā.</p>
      <p>Izlozes kārtībā tika noteikts, ka Latvijas pretiniece kvalifikācijas turnīrā būs astoņpadsmitkārtējā FEDCUP čempione ASV, kā arī tas, ka spēles tiks aizvadītas ASV pilsētā Everetā, kas atrodas netālu no ASV un Kanādas robežas, Vašingtonas štatā. Abām izlasēm tā būs pirmā savstarpējā tikšanās reize, un tās spēles aizvadīs "Vēja Eņģeļu" arēnā, kuras ietilpība ir 8300 cilvēku.</p>
      <p>Sajūtās dalās Latvijas tenisa līdere Anastasija Sevastova: "Ar nepacietību gaidu spēles pret ASV valstvienību, jo man ir gods pārstāvēt savu valsti, kā arī tāpēc, ka ASV vienmēr esmu veiksmīgi spēlējusi. ASV izlase neatkarīgi no tās sastāva ir ļoti spēcīga komanda. Tas mums būs nopietns pārbaudījums, bet mēs darīsim visu iespējamo, lai iepriecinātu Latvijas tenisa līdzjutējus."</p>
      <p>Līdzīgās domās bija arī Ostapenko. "Nekad neesmu atteikusi spēlēšanai Latvijas izlasē, to esmu darījusi pēdējos 9 gadus. Arī nākamais gads valsts mērogā ir ļoti svarīgs, jo papildus FEDCUP ir arī Olimpiskās Spēles Tokijā - visās sacensībās centīšos cienīgi reprezentēt Latviju," norādīja sportiste. "Spēlēt par savu valsti vienmēr ir liels gods, tāpēc es centīšos parādīt savu labāko sniegumu, lai mēs kopīgiem spēkiem iekļūtu finālturnīrā. Mēs esam spēcīga komanda - ja rādīsim labāko sniegumu, neviens pretinieks nav neuzvarams."</p>
      <p>2020.gada fināla kvalifikācijas turnīrā sacentīsies 16 komandas. Uzvarētājas iekļūs finālturnīrā, bet zaudētājas cīnīsies pārspēlēs par vietas saglabāšanu Pasaules grupā.</p>
      <p>Automātiskas vietas finālturnīrā saņēmušas rīkotāja Ungārija, šī gada finālistes Austrālija un Francija, kā arī speciālo ielūgumu saņēmusī Čehija. Šīm komandām pievienosies astoņas kvalifikāciju pārvarējušās izlases.</p>
      <p>Vēl kvalifikācijā būs dueļi starp Rumāniju un Krieviju, Vāciju un Brazīliju, Spāniju un Japānu, Šveici un Kanādu, Baltkrieviju un Nīderlandi, Beļģiju un Kazahstānu, kā arī Lielbritāniju un Slovākiju.</p>
      <p>Līdz pat 2022.gadam Federācijas kausa fināli notiks Budapeštā Lāslo Papa vārdā nodēvētajā arēnā uz māla segumiem.</p>
      <p>Fināla sacensībās komandas tiks sadalītas četrās grupās pa trim komandām katrā, visām izlasēm pret katru komandu aizvadot divas vienspēles un vienu dubultspēli. Finālistes automātiski kvalificēsies nākamā gada fināla turnīram, bet trešās līdz desmitās vietas īpašnieces garantēs sev vietu nākamā gada fināla kvalifikācijas turnīrā.</p>
      <p>Tikmēr turnīra galvenā balva būs 18 miljoni dolāri (nepilni 16 miljoni eiro), no kuriem 12 miljoni (10,5 miljoni eiro) tiks piešķirti spēlētājām, bet atlikušie seši (5,3 miljoni eiro) nokļūs nacionālo federāciju rīcībā.</p>
      <p>Jaunais sacensību formāts tika apstiprināts sadarbojoties ITF, Sieviešu tenisa asociācijai (WTA) un tās spēlētāju padomei, kā arī nacionālajām federācijām. Izmaiņas turnīra norisē tika veiktas, lai saudzētu spēlētāju veselību, tādējādi sacensību fināli pārcelti no novembra uz aprīli, kā arī Federāciju kausa kalendārs tiks pakārtots WTA sezonas sacensību kalendāram.</p>
      <p>Jau ziņots, ka Latvijas sieviešu tenisa izlase šī gada februārī Arēnā Rīga ar rezultātu 4:0 pieveica Slovākijas tenisistes, savukārt aprīlī piekāpāmies spēcīgai Vācijas izlasei.</p>
    </article>
  </body>
</html>