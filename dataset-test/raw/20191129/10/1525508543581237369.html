<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783825/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D8%A7%D8%B1%DB%8C-%D8%A8%DB%8C-%D9%85%D8%B7%D8%A7%D9%84%D8%B9%D9%87-%D8%A8%D9%88%D8%AF-%D9%85%D8%B1%D8%AF%D9%85-%D8%AF%D8%B1-%D9%81%D8%B4%D8%A7%D8%B1-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:20:37+00:00"/>
    <meta property="og:title" content="امام‌جمعه آرادان: افزایش قیمت بنزین کاری بی‌مطالعه بود/ مردم در فشار اقتصادی"/>
    <meta property="og:description" content="آرادان - امام جمعه آرادان بابیان اینکه افزایش قیمت بنزین به‌صورت یک‌شبه کاری بی‌مطالعه و بدون برنامه‌ریزی بود، گفت: مردم از این وضعیت گلایه‌مند و تحت‌فشار هستند."/>
  </head>
  <body>
    <article>
      <h1>امام‌جمعه آرادان: افزایش قیمت بنزین کاری بی‌مطالعه بود/ مردم در فشار اقتصادی</h1>
      <address>
        <time datetime="2019-11-29T10:20:37+00:00">29 Nov 2019, 10:20</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام جلیل شریفی‌نیا ظهر آدینه در خطبه‌های این هفته نماز جمعه آرادان به میزبانی مسجد صاحب‌الزمان (عج) این شهر بابیان اینکه مردم با همه مشکلات، امنیت و کشورشان را دوست دارند و اجازه دخالت به دشمن را نمی‌دهند، ابراز داشت: کم‌کاری‌ها نه در این دولت بلکه در دولت‌های قبل نیز وجود داشت اما معتقدیم اگر مجلس قوی باشد نباید اجازه دهد تا این اتفاقات اخیر رخ دهد.</p>
      <p>وی افزود: زمانی آقای مسئول دریکی از شهرستان‌ها اعلام می‌کند که من هم صبح جمعه از ماجرای بنزین مطلع شدم این جمله نشان می‌دهد نظارت مجلس باید قوی‌تر صورت گیرد و در سراسر کشور نیز مردم حواسشان را در انتخابات آینده جمع کنند تا انتخاب درست داشته باشند.</p>
      <p>امام‌جمعه آرادان به سخنان رهبر معظم انقلاب در جمع بسیجیان اشاره کرد و ابراز داشت: در برابر ملت بزرگ ایران باید تکریم و تعظیم کرد گرچه نیروهای امنیت و نیروی انتظامی زحمت‌کشیده و دفاع کردند و طومار این توطئه عمیق، پیچیده و خطرناک خنثی شد اما بیشترین نقش اصلی را مردم بر عهده داشتند.</p>
      <p>شریفی‌نیا بابیان اینکه راهپیمایی و حرکت معنادار مردم آن‌هم در اوج مشکلات اقتصادی شایسته تقدیر است، تصریح کرد: اگرچه در اصل اینکه جلوی قاچاق گرفته می‌شود و بنزین از آب‌معدنی هم ارزان‌تر است قبول، اما مردم گلایه‌مند و خسته هستند و این‌همه فشار به آن‌ها جای اشکال وجود دارد.</p>
      <p>وی افزود: در اجرای طرح ۱۵۰ هزار میلیارد تومان در ماه یا سال صرفه‌جویی صورت می‌گرفت بعد از شش سال یک‌شنبه افزایش نرخ بنزین کاری بی‌مطالعه بود لذا کسانی که در این قضیه غفلت کردند و بدون برنامه‌ریزی و ناگهانی باعث ایجاد این قائله شدند باید محاکمه شوند.</p>
      <p>امام‌جمعه آرادان بابیان اینکه حوادث عراق و حمله به کنسولگری ایران اقدامی بسیار غم‌انگیز بود، اضافه کرد: افرادی که اقدام به آتش زدن کنسولگری ایران کردند وابسته به صهیونیسم و آمریکا هستند زیرا می‌خواهند با این اقدام رفتار و تعامل ارتباطات برادرانه دو کشور از بین برود، قصد دشمن در کار است اما بدانند تیرش به سنگ خورده نفس‌های آخر را می‌کشد.</p>
      <p>به گزارش <a href="https://www.mehrnews.com/">خبرنگار مهر</a>، ولادت حضرت عبدالعظیم حسنی و شهادت آیت‌الله سید حسن مدرس ازجمله سخنان محوری این هفته نماز جمعه آرادان بود.</p>
    </article>
  </body>
</html>