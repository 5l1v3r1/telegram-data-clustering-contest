<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/siriza-politiki-xoris-piksida-ke-stratigiki-apenanti-stis-afksanomenes-tourkikes-proklisis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-29T10:36:54+00:00"/>
    <meta property="og:title" content="ΣΥΡΙΖΑ: Πολιτική «χωρίς πυξίδα και στρατηγική» απέναντι στις αυξανόμενες τουρκικές προκλήσεις"/>
    <meta property="og:description" content="Για πολιτική «χωρίς πυξίδα και στρατηγική» απέναντι στις αυξανόμενες τουρκικές προκλήσεις κάνει λόγο ο ΣΥΡΙΖΑ, θέτοντας προς την κυβέρνηση σειρά επισημάνσεων και ερωτημάτων."/>
  </head>
  <body>
    <article>
      <h1>ΣΥΡΙΖΑ: Πολιτική «χωρίς πυξίδα και στρατηγική» απέναντι στις αυξανόμενες τουρκικές προκλήσεις</h1>
      <address>
        <time datetime="2019-11-29T10:36:54+00:00">29 Nov 2019, 10:36</time>
      </address>
      <p>Για πολιτική «χωρίς πυξίδα και στρατηγική» απέναντι στις αυξανόμενες τουρκικές προκλήσεις κάνει λόγο ο ΣΥΡΙΖΑ, θέτοντας προς την κυβέρνηση σειρά επισημάνσεων και ερωτημάτων.</p>
      <p>Σε ανακοίνωσή του, με αφορμή τις πρόσφατες προκλητικές ενέργειες της Τουρκίας στην περιοχή, ο ΣΥΡΙΖΑ αναφέρει ότι:</p>
      <p>-Οι προσφυγικές-μεταναστευτικές ροές πολλαπλασιάζονται ραγδαία και έχουμε φτάσει Νοέμβριο.</p>
      <p>- Η ρητορική της Τουρκίας ως προς τις ροές, το Αιγαίο και την Κύπρο, γίνεται ολοένα και πιο επιθετική.</p>
      <p>- Οι παραβιάσεις στο Αιγαίο (που δεν τέθηκαν στον Τούρκο Πρόεδρο από τον Πρωθυπουργό κατά τη συνάντησή τους), έχουν χτυπήσει κόκκινο.</p>
      <p>- Οι παράνομες τουρκικές εξορύξεις στην κυπριακή ΑΟΖ επεκτείνονται.</p>
      <p>- Η Τουρκία προβαίνει σε παράνομη συμφωνία με τη Λιβύη για ελληνικές θαλάσσιες ζώνες.</p>
      <p>- Η Τουρκία παρουσιάζει για πρώτη φορά συντεταγμένες της υφαλοκρηπίδας της με την Αίγυπτο, οι οποίες δεν συμβαδίζουν με το διεθνές δίκαιο.</p>
      <p>Κατόπιν αυτών ο ΣΥΡΙΖΑ ζητεί να πει κάποιος από την κυβέρνηση αν «η συνάντηση του Πρωθυπουργού με τον Πρόεδρο Ερντογάν τον Σεπτέμβριο ήταν επιτυχημένη» και αν «η απαράδεκτη στρατηγική που ανακοίνωσε ο Κυβερνητικός Εκπρόσωπος, κατευνασμού της Τουρκίας στο Αιγαίο και στο Κυπριακό, με την ελπίδα ότι θα βοηθήσει στο προσφυγικό, πέτυχε».</p>
      <p>Η αξιωματική αντιπολίτευση υπογραμμίζει ότι «είναι απόλυτη ανάγκη να εγκαταλειφθεί η τακτική του παθητικού παρατηρητή και να επιστρέψει η χώρα στην ενεργητική εξωτερική πολιτική σε σχέση με τις ευρωτουρκικές σχέσεις, το πλαίσιο ευρωπαϊκών κυρώσεων και τον ουσιαστικό διάλογο».</p>
    </article>
  </body>
</html>