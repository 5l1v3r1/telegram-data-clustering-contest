<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/744279"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="ญาติช็อก'ศุภกฤต'ฆ่าครูชิง'ดูคาติ' บ้านที่สารภีปิดเงียบ"/>
    <meta property="og:description" content="ญาติช็อก”ศุภกฤต”ฆ่าโหดผัวเมียครู ชิงบิ๊กไบค์ดูคาติ ขณะที่บ้านเกิดเชียงใหม่ สมัยอยู่กับยายถูก ปิดเงียบ มีเพียงญาติอาศัยอยู่"/>
  </head>
  <body>
    <article>
      <h1>ญาติช็อก'ศุภกฤต'ฆ่าครูชิง'ดูคาติ' บ้านที่สารภีปิดเงียบ</h1>
      <address>
        <time datetime="2019-11-29T10:00:00+00:00">29 Nov 2019, 10:00</time>
      </address>
      <p>
        <b>ญาติช็อก”ศุภกฤต”ฆ่าโหดผัวเมียครู ชิงบิ๊กไบค์ดูคาติ ขณะที่บ้านเกิดเชียงใหม่ สมัยอยู่กับยายถูก ปิดเงียบ มีเพียงญาติอาศัยอยู่</b>
      </p>
      <p>กรณีเกิดเหตุสะเทือนขวัญฆ่าโหดสองสามีภรรยาครูโรงเรียนเอกชนชื่อดัง น.ส.ปรียาภรณ์ เพียรงาม หรือ ครูแนน อายุ 33 ปี ครูสอนคณิตศาตร์ และนายอโลชา สุภานิชย์ หรือ ครูเอ็ม อายุ 33 ปี ครูสอนฟิสิกส์ ภายในบ้านพักเลขที่ 111/34 หมู่บ้านพรธนา อิลิแกรนซ์ หมู่ 4 ต.ทับมา อ.เมือง จ.ระยอง ต่อมาเจ้าหน้าที่ตำรวจ สภ.เมืองระยอง ได้ยื่นขออนุมัติหมายจับผู้ต้องสงสัยฆ่าสองสามีภรรยาต่อศาลจังหวัดระยอง ตามที่ได้เสนอข่าวไปแล้วนั้น<br/><br/>ความคืบหน้า เมื่อวันที่ 29 พ.ย. ผู้สื่อข่าวได้เดินทางไปยังบ้านเลขที่ 201/3 หมู่ 4 ต.ชมภู อ. สารภี จ.เชียงใหม่ ซึ่งเป็นบ้านตามที่อยู่บัตรประชาชนของ นายศุภกฤต โดยพบว่าบ้านหลังดังกล่าวเป็นบ้านไม้สองชั้น ถูกปิดเงียบ ทั้งนี้จากการสอบถามเพื่อนบ้านข้างเคียงทราบว่า บ้านหลังดังกล่าวเป็นบ้านของคุณยาย ของนายศุภกฤต ซึ่งได้เสียชีวิตไปแล้ว มีเพียงญาติที่อยู่อาศัย ก่อนหน้านี้ประมาณ 3 ปี ส่วนครอบครัวของนายศุภกฤต ก็เคยอาศัยอยู่ที่บ้านหลังนี้ ขณะที่นายศุภกฤตเรียนหนังสืออยู่ที่โรงเรียนแห่งหนึ่งใน จ.เชียงใหม่<br/><br/>อย่างไรก็ตาม หลังจากที่ยายเสียชีวิต ครอบครัวของ นายศุภกฤต ได้ย้ายไปอยู่ที่ จ.ระยอง โดยจะมาเที่ยวบ้านที่ อ.สารภี ประมาณปีละ 1 ครั้ง หลังเกิดเหตุขณะนี้ยังไม่มีวี่แววของ นายศุภกฤต ส่วนญาติเองหลังทราบข่าวต่างตกใจไม่คิดว่านายศุภกฤต จะก่อเหตุลักษณะแบบนี้</p>
      <figure>
        <img src="https://www.dailynews.co.th/admin/upload/20191129/news_dDbFIblNDA162256_533.jpg?v=201911292011?v=7287"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/744210">เปิดหน้า'หนุ่มเชียงใหม่' สังหารโหดอำพรางคดี'ผัวเมียครู'</a></p>
    </article>
  </body>
</html>