<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/29/to-kypriako-ypeks-katadikazei-mnimonio-tourkias-liviis"/>
    <meta property="og:site_name" content="euronews"/>
    <meta property="article:published_time" content="2019-11-29T10:47:41+00:00"/>
    <meta property="og:title" content="Το Κυπριακό ΥΠΕΞ καταδικάζει το μνημόνιο Τουρκίας-Λιβύης"/>
    <meta property="og:description" content="«Τέτοια οριοθέτηση, αν γινόταν, θα συνιστούσε σοβαρή παραβίαση του Διεθνούς Δικαίου» αναφέρεται σε ανακοίνωση του υπουργείου Εξωτερικών"/>
  </head>
  <body>
    <article>
      <h1>Το Κυπριακό ΥΠΕΞ καταδικάζει το μνημόνιο Τουρκίας-Λιβύης</h1>
      <address><time datetime="2019-11-29T10:47:41+00:00">29 Nov 2019, 10:47</time> by <a rel="author">euronews </a></address>
      <p>Το Υπουργείο Εξωτερικών της Κυπριακής Δημοκρατίας καταδικάζει <a href="https://gr.euronews.com/2019/11/28/tourkia-libya-oriothetisi-thalassion-zonon-perilamvanei-perioxi-kritis-prokliseis">την υπογραφή του Μνημονίου Συναντίληψης μεταξύ της Τουρκίας και της Λιβύης</a> που φέρεται να επιχειρεί να οριοθετήσει θαλάσσιες ζώνες μεταξύ τους.</p>
      <p>«Τέτοια οριοθέτηση, αν γινόταν, θα συνιστούσε σοβαρή παραβίαση του Διεθνούς Δικαίου, καθώς θα παραγνώριζε τα νόμιμα δικαιώματα άλλων παράκτιων Κρατών της Ανατολικής Μεσογείου, και θα ήταν αντίθετο με την αναγνωρισμένη αρχή της Σύμβασης του Δικαίου της Θάλασσας και του εθιμικού δικαίου για τα δικαιώματα των νησιών σε ΑΟΖ και υφαλοκρηπίδα» αναφέρεται σε σχετική ανακοίνωση.</p>
      <p>Σύμφωνα με το ΥΠΕΞ, το Μνημόνιο Συναντίληψης δεν έχει και δεν παράγει καθοιονδήποτε τρόπο, οποιαδήποτε έννομα αποτελέσματα που να επηρεάζουν τα νόμιμα δικαιώματα της Κυπριακής Δημοκρατίας ή άλλων παράκτιων Κρατών.</p>
      <p>«Με τη διαστρέβλωση των κανόνων του Δικαίου της Θάλασσας και με την παραχάραξη της γεωγραφίας, η Τουρκία δεν μπορεί να αποκτήσει νομικά ερείσματα στην Αν. Μεσόγειο. Αντίθετα, οι πράξεις της Τουρκίας αποδεικνύουν για άλλη μια φορά ότι οι θέσεις της σε ό,τι αφορά το Διεθνές Δίκαιο, αποτελούν τη μειοψηφία του ενός» σημειώνεται.</p>
      <p>Το ΥΠΕΞ αναφέρει ότι το ίδιο ισχύει και για τις θέσεις της Τουρκίας, όπως αυτές διαλαμβάνονται στην πρόσφατη επιστολή του Μονίμου Αντιπροσώπου της στα ΗΕ προς τον ΓΓ ΟΗΕ, με την οποία κατατέθηκαν συντεταγμένες για τη θαλάσσια περιοχή δυτικά και βόρεια της Κύπρου, κατά παράβαση κάθε έννοιας Διεθνούς Δικαίου, καταστρατηγώντας τα νόμιμα δικαιώματα της Κυπριακής Δημοκρατίας στις θαλάσσιες ζώνες της. Το Υπουργείο Εξωτερικών απορρίπτει στην ολότητά τους τις Τουρκικές θέσεις και αβάσιμες διεκδικήσεις και θα απαντήσει καταλλήλως δια επίσημης επιστολής προς τα ΗΕ, καταλήγει η ανακοίνωση.</p>
    </article>
  </body>
</html>