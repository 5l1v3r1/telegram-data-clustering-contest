<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/744268"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="ธปท.เปลี่ยนนิยามดันหนี้เอกชนเฉียด 24.6 ล้านล้านบาท"/>
    <meta property="og:description" content="ธปท.เปลี่ยนนิยามรวมสินเชื่อแบงก์ นอนแบงก์ ตราสารหนี้ ดันหนี้เอกชนแตะ 24.6 ล้านล้านบาท แจงแค่ขยายความครอบคลุม ไม่ใช่ก่อหนี้ใหม่เพิ่ม"/>
  </head>
  <body>
    <article>
      <h1>ธปท.เปลี่ยนนิยามดันหนี้เอกชนเฉียด 24.6 ล้านล้านบาท</h1>
      <address>
        <time datetime="2019-11-29T10:00:00+00:00">29 Nov 2019, 10:00</time>
      </address>
      <p>
        <b>ธปท.เปลี่ยนนิยามรวมสินเชื่อแบงก์ นอนแบงก์ ตราสารหนี้ ดันหนี้เอกชนแตะ 24.6 ล้านล้านบาท แจงแค่ขยายความครอบคลุม ไม่ใช่ก่อหนี้ใหม่เพิ่ม</b>
      </p>
      <p>นายดอน นาครทรรพ ผู้อำนวยการอาวุโส ฝ่ายเศรษฐกิจมหภาค ธนาคารแห่งประเทศไทย (ธปท.) เปิดเผยว่า ธปท. ปรับปรุงข้อมูลสินเชื่อภาคเอกชนของสถาบันรับฝากเงิน โดยเปลี่ยนนิยามใหม่เป็น เงินกู้ยืมและตราสารหนี้ภาคเอกชน ซึ่งขยายความครอบคลุมเพิ่มข้อมูลในส่วนการระดมทุนผ่านตลาดตราสารหนี้ สินเชื่อของข้อมูลสถาบันการเงินอื่นที่ไม่ได้รับฝากเงิน และสินเชื่อจากต่างประเทศ ทำให้หนี้เอกชนตามนิยามแบบเดิมในเดือนต.ค.62 มี 18.7 ล้านล้านบาท หรือคิดเป็น 112% ของจีดีพี แต่นิยามใหม่เมื่อรวมเงินกู้ยืมและตราสารหนี้ภาคเอกชนแล้วทำให้หนี้เอกชนเพิ่มขึ้นเป็น 24.6 ล้านล้านบาท หรือคิดเป็น 147% ของจีดีพี<br/><br/>ทั้งนี้เนื่องจากปัจจุบัน ตลาดการเงินพัฒนาไปมาก ภาคเอกชนมีช่องทางในการระดมทุนมากมาย สถาบันรับฝากเงินไม่ใช่หน่วยเศรษฐกิจเพียงรายเดียวที่เป็นแหล่งเงินทุน แต่หน่วยเศรษฐกิจอื่นก็สามารถเป็นแหล่งเงินทุนได้  จึงเป็นที่มาหลักของการทบทวนเครื่องชี้ดังกล่าวให้สะท้อนภาวะปัจจุบันมากขึ้น<br/><br/>“การเพิ่มขึ้นของหนี้เอกชนมาจากการขยายความครอบคลุมของแหล่งระดมทุนของภาคเอกชนที่เพิ่มมากขึ้นถือเป็นการนับรวมข้อมูลที่มีอยู่แล้ว ไม่ใช่อยู่ๆ ก็มีการก่อหนี้เพิ่มขึ้น โดยข้อมูลชุดใหม่นี้จะเริ่มเผยแพร่ตั้งแต่เดือน พ.ย. 62 มีความถี่เป็นรายเดือน และมีย้อนหลังไปถึงเดือน ม.ค.54”<br/> </p>
    </article>
  </body>
</html>