<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/domaci/dopis-do-usa-poslanci-tlak-na-socialni-site-dezintormace.A191129_102611_domaci_kop"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T10:48:00+00:00"/>
    <meta property="og:title" content="Čeští poslanci píší kongresu USA. Vadí jim dezinformace na sociálních sítích"/>
    <meta property="og:description" content="Před nebezpečím, které představují dezinformace na sociálních sítích pro demokracii, varují poslanci sedmi z devíti stran ve Sněmovně. Obracejí se proto na americké kongresmany, aby působili na Facebook, Google, Twitter, aby se tyto firmy chovaly zodpovědněji. Nepřidali se jen komunisté a SPD."/>
  </head>
  <body>
    <article>
      <h1>Čeští poslanci píší kongresu USA. Vadí jim dezinformace na sociálních sítích</h1>
      <address><time datetime="2019-11-29T10:48:00+00:00">29 Nov 2019, 10:48</time> by <a rel="author" href="https://www.idnes.cz/novinari/josef-kopecky.N858" target="_blank">Josef Kopecký</a></address>
      <p>Před nebezpečím, které představují dezinformace na sociálních sítích pro demokracii, varují poslanci sedmi z devíti stran ve Sněmovně. Obracejí se proto na americké kongresmany, aby působili na Facebook, Google, Twitter, aby se tyto firmy chovaly zodpovědněji. Nepřidali se jen komunisté a SPD.</p>
      <p>Dopis, pod který chtějí nasbírat i další podpisy podpisy, pošlou čeští poslanci do USA počátkem příštího týdne prostřednictvím amerického velvyslance v Česku. Postup koordinují i se senátory a ze zákonodárci z dalších deseti zemí Evropské unie a NATO.</p>
      <p>
        <b>
          <a href="https://www.idnes.cz/technet/internet/facebook-falesne-ucty-sikana-bezpecnost-londyn.A191128_164527_sw_internet_pka">Facebook do sekundy smaže teroristy, spam i nahotu. Můžete se odvolat</a>
        </b>
      </p>
      <p>„Dezinformace, které rozkládají demokratické společnosti, západní demokratické společnosti Evropské unie, Severoatlantické aliance, se velmi často šíří přes sociální sítě, přes tyto platformy, které jsou ve vlastnictví amerických firem,“ řekla <a href="https://www.idnes.cz/wiki/politika/helena-langsadlova.K455200">Helena Langšádlová</a> z TOP 09.</p>
      <p>Výzvu spolu s ní ve Sněmovně představili Jan Bžoch z ANO, Pirát Jan <a href="https://www.idnes.cz/wiki/politika/jan-lipavsky-ceska-strana-piratska.K456758">Lipavský</a>, sociální demokrat <a href="https://www.idnes.cz/wiki/politika/ondrej-vesely-politik.K455983">Ondřej Veselý</a>, <a href="https://www.idnes.cz/wiki/politika/pavel-zacek.K455616">Pavel Žáček</a> z ODS, <a href="https://www.idnes.cz/wiki/lide-v-cesku/jan-bartosek.K460338">Jan Bartošek</a> z KDU-ČSL a <a href="https://www.idnes.cz/wiki/politika/jan-farsky.K455335">Jan Farský</a> z hnutí STAN. Dezinformace na sociálních sítích mají podle nich dopad na kvalitu demokracie v Evropě.</p>
      <h3>Algoritmy na sociálních sítích podporují dezinformace</h3>
      <p>Algoritmy na sociálních sítích jsou podle nich nastaveny tak, že přímo podporují šíření dezinformacím a tomu chtějí zabránit. „Tímto dopisem máme možnost připomenout americkým zákonodárcům, jak moc mají dopad lživé demokracie na stav demokracie v Evropě,“ řekl Lipavský.</p>
      <p>„My se tímto nesnažíme někoho cenzurovat nebo omezovat svobodu slova, ale vnímáme, že giganty jako Facebook, jako je Twitter, mají velký vliv na dění ve světě, na průběh voleb ve všech zemích světa,“ uvedl poslanec vládního hnutí ANO Bžoch.</p>
      <p>Sdílím určité obavy o zneužití západních technologií nedemokratickými hráči globálního charakteru a myslím si, že je čas, kdy bychom se jim společně měli postavit,“ řekl poslanec opoziční ODS Žáček.</p>
      <p>Podle poslance ČSSD Veselého dezinformace nyní téměř nejvíc ohrožují českou a evropskou svobodu a demokracii. „Proto je naší povinností to udělat,“ hájí dopis americkým kongresmanům.</p>
      <p>„Je nezbytné, abychom postupovali společně se spojenci. Je naprosto nepřijatelné, aby se přenášel ať už ruský, nebo čínský model nesvobody do našeho prostoru,“ uvedl lidovec Bartošek.</p>
      <h3>Facebook nechce podle Farského rozlišovat pravdu a lež</h3>
      <p>Šéf poslanců STAN Farský dodal, že společnosti jako Facebook nechtějí rozlišovat pravdu a lež, dezinformace od informací a jediné, co je zajímá, je zisk. „Bohužel rozdělují společnost a oslabují demokracii, oslabují západní hodnoty, k tomu nelze mlčet,“ řekl Farský.</p>
      <p>Podle výroční zprávy Bezpečnostní informační služby z roku 2018 představovalo <a href="https://www.idnes.cz/zpravy/domaci/vyrocni-zprava-bezpecnostni-informacni-sluzby-rok-2018.A191126_084904_domaci_lre">nejzávažnější hrozbu pro Česko působení proruských aktivistů</a>, kteří se podíleli na šíření dezinformací. Hrozbou zůstávají nadále také ruské a čínské aktivity na našem území.</p>
      <h3>Text dopisu, který bude odeslán do Kongresu USA</h3>
      <p>Vážné členky, vážení členové Sněmovny reprezentantů,</p>
      <p>obracíme se na Vás jako na reprezentanty státu, který vnímáme jako kolébku demokracie a svobody s obdivuhodnou tradicí, jako reprezentanty státu spojeneckého. Dovolujeme se na Vás obrátit v otázce, kterou považujeme za mimořádně důležitou pro naši zemi i celý náš region.</p>
      <p>Předně bychom Vás chtěli ubezpečit, že důvodem, proč se na Vás obracíme v otázce, kterou považujeme za mimořádně závažnou, je to, že nám velice záleží na budoucím demokratickém vývoji v našich zemích.</p>
      <p>V posledních letech musí naše demokracie odolávat novým závažným útokům, které ji podkopávají a které ji vnitřně rozkládají, mezi ně patří masivní šíření lží a dezinformací. S politováním musíme konstatovat, že americké firmy, jako jsou Facebook, Twitter a Google vytváří prostor právě pro masivní šíření dezinformací, a navíc nastavením svých algoritmů je samy podporují.</p>
      <p>Chtěli bychom Vás ujistil, že naprosto respektujeme svobodu slova a nechceme zavádět jakoukoli formu cenzury, protože problém lze vyřešit na úrovni algoritmů extrémně cílené reklamy. Stávající stav, kdy se v našich společnostech masivně šíří lži a dezinformace, vnímáme jako neudržitelný. Paradoxně se nástroje vytvořené představiteli západní civilizace stávají zbraní proti ní. Tyto platformy musí přijmout odpovědnost za škody, které způsobují. Negativní dopady jsou významně vyšší než zisk pro akcionáře těchto firem, či veřejné rozpočty. s politováním také musíme konstatovat, že z našich zkušeností západní firmy včetně amerických masivně inzerují na dezinformačních serverech, a i tímto je podporují a de facto také přispívají k šíření dezinformací, lží a podkopávají hodnoty demokracie a svobody, na kterých naše západní civilizace stojí.</p>
      <p>Vážné členky, vážení členové Sněmovny reprezentantů,</p>
      <p>apelujeme na vás, abyste s respektem ke svobodě slova a soukromému vlastnictví svou morální autoritou vyzvali americké firmy, jak ty, které vytváří platformy pro šíření lží a dezinformací, tak i ty, které inzerují na dezinformačních serverech, k odpovědnému chování v zájmu zachování demokracie a svobody i pro příští generace.</p>
    </article>
  </body>
</html>