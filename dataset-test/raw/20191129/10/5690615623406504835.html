<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838520-na-kordoni-z-rf-vikrili-oborudki-z-mitnimi-operatsiyami"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T10:50:00+00:00"/>
    <meta property="og:title" content="На кордоні з РФ викрили оборудки з митними операціями"/>
    <meta property="og:description" content="КИЇВ. 29 листопада. УНН. На Харківщині у приміщеннях митниці виявили гроші, товари та документальні докази протиправної діяльності. Про це УНН повідомили у …"/>
  </head>
  <body>
    <article>
      <h1>На кордоні з РФ викрили оборудки з митними операціями</h1>
      <address><time datetime="2019-11-29T10:50:00+00:00">29 Nov 2019, 10:50</time> by <a rel="author">Юлія Шрамко</a></address>
      <p><b>КИЇВ. 29 листопада. УНН.</b> На Харківщині у приміщеннях митниці виявили гроші, товари та документальні докази протиправної діяльності. Про це <b>УНН</b> повідомили у пресслужбі Держприкордонслужби.</p>
      <p>"У пункті пропуску "Гоптівка" викрито канал переміщення в Росію значних обсягів товарів без належного митного оформлення", - вказали у відомстві.</p>
      <p>Правоохоронцями встановлено виконавців та пособників протиправної діяльності, вилучено та направлено на експертну оцінку швейну продукцію, взуття, автозапчастини, косметику та багато іншого товару, який ділки планували відправити на російський ринок.</p>
      <p>"Оперативно-розшукові підрозділи Держприкордонслужби, спільно з іншими правоохоронними органами у рамках кримінального провадження за ч. 2 ст. 364 КК провели комплекс слідчо-оперативних дій", - додали у ДПСУ.</p>
      <p>Під час санкціонованих обшуків у службових приміщеннях митниці, як зазначається, виявили значні суми коштів, які були заховані у пачки з-під сигарет, сміттєвий бак, сканери, пакети зі сніданками, жіночі сумочки, чоловічі шапки, батареї для обігріву.</p>
      <p>"Всього знайшли понад 137 тис. грн, 87 тис. російських рублів, 760 доларів США, 60 євро, а також службову документацію та інші речові докази, які долучено до матеріалів кримінального провадження. Слідчі дії за кримінальним провадженням продовжуються", - повідомили у відомстві.</p>
      <p>Нагадаємо, митнику, який завдав державі збитків на майже 2 млн грн, повідомлено про <a href="https://www.unn.com.ua/uk/news/1838509-mitniku-yakiy-zavdav-derzhavi-zbitkiv-na-ponad-1-mln-grn-povidomleno-pro-pidozru">підозру</a>.</p>
    </article>
  </body>
</html>