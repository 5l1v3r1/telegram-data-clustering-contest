<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1167742-je-zpet-kral-popularity-mma-se-vraci-mcgregor-vs-rekordman-ufc.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="Je zpět! Král popularity MMA se vrací. McGregor vs. rekordman UFC"/>
    <meta property="og:description" content="Je zpět! Ten, který nejhlasitěji rozvířil zkratku MMA po celém světě, ten, který způsobil tsunami tohoto sportu, se vrací. Conor McGregor se postaví do oktagonu organizace UFC 18. ledna, soupeřem ve welterové váze mu bude Donald Cerrone. Informaci potvrdil pro ESPN nejvyšší muž americké stáje Dana White."/>
  </head>
  <body>
    <article>
      <h1>Je zpět! Král popularity MMA se vrací. McGregor vs. rekordman UFC</h1>
      <address><time datetime="2019-11-29T10:28:00+00:00">29 Nov 2019, 10:28</time> by <a rel="author">lik, Sport.cz</a></address>
      <p>Je zpět! Ten, který nejhlasitěji rozvířil zkratku MMA po celém světě, ten, který způsobil tsunami tohoto sportu, se vrací. Conor McGregor se postaví do oktagonu organizace UFC 18. ledna, soupeřem ve welterové váze mu bude Donald Cerrone. Informaci potvrdil pro ESPN nejvyšší muž americké stáje Dana White.</p>
      <p>Las Vegas se 18. ledna stane terčem pozornosti. Svět MMA dostane dárek. I když oba zápasníci poslední duely prohráli, mají své kouzlo, sílu a příběhy. Zkušený šestatřicetiletý Cowboy Cerrone načne druhou padesátku zápasů v kleci. Jedenatřicetiletý Notorious McGregor si připíše pořadové číslo šestadvacet.</p>
      <p>„Conor podepsal a Cowboy je připraven do toho jít." Slova, která se rozletěla do celého světa. Vyřkl je prezident UFC Dana White.</p>
      <p>
        <b>
          <u>Conor McGregor a zápasy v MMA </u>
        </b>
      </p>
      <p>Rok 2008 4</p>
      <p>Rok 2009 0</p>
      <p>Rok 2010 2</p>
      <p>Rok 2011 5</p>
      <p>Rok 2012 3</p>
      <p>Rok 2013 2</p>
      <p>Rok 2014 2</p>
      <p>Rok 2015 3</p>
      <p>Rok 2016 3</p>
      <p>Rok 2017 0</p>
      <p>Rok 2018 1</p>
      <p>Rok 2019 0</p>
      <p>Duel se uskuteční ve váze do 77 kilogramů, v té má McGregor za sebou dva zápasy. V obou potkal stejného soupeře. V roce 2016 ho Nate Diaz porazil, za pár měsíců si role otočili.</p>
      <p>„Ameriko, přeji ti šťastné Díkuvzdání. Dnes jsem velmi vděčný za mé děti a ženu, která mi je darovala. Brzy se uvidíme v USA při nějaké bojové akci," napsal Ir na svůj twitter ve čtvrtek.</p>
      <p>Bývalý dvojnásobný šampion UFC, nejprestižnější MMA organizace na světě, svůj poslední zápas prohrál. Před více než rokem ho uškrtil v Las Vegas Chabib Nurmagomedov. Teď se tam vrací. Od listopadu 2016 má v kleci za sebou jen dva zápasy, leden 2020 bude třetím.</p>
      <figure>
        <iframe src="https://www.youtube.com/embed/8g9cyTYISZU" width="430" height="245" data-service="Youtube" scrolling="no"/>
      </figure>
      <p>Před zápasením dal McGregor přednost propagaci své whiskey, výstřelkům na veřejnosti, poznal i soudní budovu. Nespočetněkrát se spekulovalo, kdy se vrátí, s kým, kde. Je rozhodnuto, rodák z Dublinu má datum i soupeře. Otázkou je, co předvede v kleci.</p>
      <p>Proti němu se postaví sice starší soupeř, poslední dva duely prohrál, ale je v zápřahu. Ir měl za tři roky jeden zápas v MMA, Američan deset! Sice šestkrát prohrál, ale pokud bychom se dívali na výsledky takto, McGregor za tři roky prohrál vše - jeden fight, jedna porážka.</p>
      <p>
        <b>
          <u>Donald Cerrone a zápasy v MMA </u>
        </b>
      </p>
      <p>Rok 2006 4</p>
      <p>Rok 2007 4</p>
      <p>Rok 2008 2</p>
      <p>Rok 2009 4</p>
      <p>Rok 2010 3</p>
      <p>Rok 2011 5</p>
      <p>Rok 2012 2</p>
      <p>Rok 2013 4</p>
      <p>Rok 2014 4</p>
      <p>Rok 2015 4</p>
      <p>Rok 2016 4</p>
      <p>Rok 2017 3</p>
      <p>Rok 2018 3</p>
      <p>Rok 2019 4</p>
      <p>Cerrone není tak zvučným jménem jako král popularity, ale nestojí si vůbec špatně. O zájmu fanoušků vám napoví sociální sítě. Na instagramu ho sleduje 1,6 milionu lidí, slušná porce. Co by jiní za ni dali, jenže pak se kouknete na účet irského bouřliváka a vidíte numero šplhající k 33 milionům. Jen pro srovnání - nejprestižnější hokejová soutěž NHL je na čísle 3,8 milionů, NBA na 42 milionech. Ano, McGregor je pojem a jeho jméno vydělává.</p>
      <p>Jenže v kleci může být vše jinak. Postaví se proti němu bojovník, který má v UFC nejvíce vítězství (23) a nejvíce ukončení (16). K tomu je držitelem černého pásku v brazilském jiu-jitsu a je bývalým kickboxerem.</p>
      <p>Takže, kdo vyhraje 18. ledna?</p>
      <figure>
        <iframe src="https://www.youtube.com/embed/9TYIRMju4Es" width="430" height="245" data-service="Youtube" scrolling="no"/>
      </figure>
      <p>Kdo vyhraje zápas 18. ledna v Las Vegas?</p>
      <p>Conor McGregor 50,4 % Donald Cerrone 49,6 %</p>
      <p>Celkem hlasovalo 1453 čtenářů.</p>
    </article>
  </body>
</html>