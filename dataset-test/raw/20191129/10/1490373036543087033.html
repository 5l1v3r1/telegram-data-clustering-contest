<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/kldr-deti-sexualni-nasili-nezletili-lidska-prava_1911291047_eku"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T10:47:00+00:00"/>
    <meta property="og:title" content="Osahávání ve školách i autobusech. Zpráva varuje, že děti v KLDR jsou častým terčem sexuálního zneužívání"/>
    <meta property="og:description" content="Severní Korea je signatářskou zemí Úmluvy OSN o právech dítěte. Ze svědectví nicméně vyplývá, že mezinárodní listina je v zemi masivně porušována."/>
  </head>
  <body>
    <article>
      <h1>Osahávání ve školách i autobusech. Zpráva varuje, že děti v KLDR jsou častým terčem sexuálního zneužívání</h1>
      <address><time datetime="2019-11-29T10:47:00+00:00">29 Nov 2019, 10:47</time> by <a rel="author">Eliška Kubátová</a></address>
      <p>
        <b>Nezletilí v KLDR žijí v „v neustálém nebezpečí“ sexuálního zneužívání, uvádí nejnovější zpráva jihokorejské neziskové organizace Lidé za úspěšné korejské sjednocení. K alarmujícím závěrům došla na základě výpovědí dvou stovek severokorejských uprchlíků, kteří jí poskytli svá svědectví. Stigmatizované děti žijící přitom nemají v režimu Kim Čong-una odvolání ani šanci se útokům jakkoliv bránit.</b>
      </p>
      <p>„Děti jsou v neustálém nebezpečí sexuálního obtěžování a nemají k dispozici žádné právní prostředky,“ uvádí 195stránková zpráva s názvem „Nevyhnutelné násilí: Zneužívání dětí v Severní Koreji“, na kterou upozornila <a href="https://www.reuters.com/article/us-northkorea-abuse/ngo-accuses-north-korea-of-institutionalized-child-sex-abuse-idUSKBN1Y1153">agentura Reuters</a>.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/grace-jo-kldr-severni-korea-kim-cong-un-trump-lidska-prava-hladomor-bbc_1806141620_gol"/>
      </related>
      <p>Autorem zprávy je nezisková organizace Lidé za úspěšné korejské sjednocení (PSCORE) sídlící v Soulu, která monitoruje stav lidských práv v KLDR a snaží se zlepšit situaci severokorejských uprchlíků. Pomáhá jim například získat jihokorejské občanství, zlepšit jejich vzdělání a snaží se také o zlepšování vztahů mezi oběma Koreami.</p>
      <p>Skupina ve zprávě uvádí, že sexuální zneužívání je v Severní Koreji „široce vnímáno jako běžná součást života“. Podle výpovědí uprchlých Severokorejců dochází k útokům na nezletilé nejen ve škole, ale i v sirotčincích, v jejich domácím prostředí nebo v dopravních prostředcích.</p>
      <p>To dokládá i svědectví jedné ze zpovídaných žen, kterým se z izolované komunistické země podařilo utéct. V pouhých 14 letech musela opustit školu a začít prodávat na trhu, cesty za prací se pro ni ale stávaly noční můrou. Ve vlacích i autobusech se ji prý muži snažili osahávat na intimních partiích – nejčastěji prsa a hýždě.</p>
      <p>Jednoho dne se mladá Severokorejka dokonce stala svědkem znásilnění. Incident se odehrál v sále místní hospody, kde kvůli problému na železniční trati zůstalo přes noc několik desítek lidí. Žena byla znásilněna přímo vedle ní, teta jí ale nutila mlčet a „nevyvolávala potíže“.</p>
      <h3>Bez zastání</h3>
      <p>Ve školách jsou podle zprávy „nejčastějšími pachateli“ učitelé. Jejich terčem se stávají zejména studentky a žačky, které musí snášet fyzické útoky a především oplzlé řeči kantorů. Dokládá to i výpověď jednoho z uprchlíků. Ten se stal svědkem verbálního útoku, kdy učitel řekl jedné ze studentek, že „musí mít velkou sexuální výdrž“, protože měla tmavší pleť než ostatní.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/migrace-uprchlici-jan-hamacek-kvoty-nemecko_1911271413_eku"/>
      </related>
      <p>Jihokorejská organizace přitom upozorňuje, že největším problémem je především fakt, že nezletilé oběti sexuálních útoků nemají v Severní Koreji žádné zastání.</p>
      <p>„Nedostatečná reakce vlády vede k představě, že sexuální zneužívání je v zemi tolerováno. Výsledkem je sociální stigmatizace, která obětem brání, aby zneužití nahlásily,“ uvádí PSCORE.</p>
      <p>Organizace zároveň upozorňuje na fakt, že Severní Korea je signatářskou zemí Úmluvy OSN o právech dítěte. Ze svědectví nicméně vyplývá, že mezinárodní listina je v zemi masivně porušována.</p>
      <h3>Útoky na ženy</h3>
      <p>Na problém sexuálního násilí v Severní Koreji už dříve <a href="https://www.hrw.org/news/2018/10/31/north-korea-sexual-violence-against-women-officials">upozornila</a> organizace ochránců lidských práv Human Rights Watch (HRW). Před rokem vydala rozsáhlou zprávu založenou na rozhovorech se šesti desítkami uprchlých Severokorejek.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/evropa-jaderne-zbrane-rusko-nato-usa-rozhovor-michal-onderco_1911241203_eku"/>
      </related>
      <p>Z jejich výpovědí vyplynulo, že se severokorejské ženy stávají častým terčem sexuálního násilí ať už ze strany policistů, vězeňských dozorců, nebo úředníků, aniž by za to byli agresoři jakkoliv potrestáni.</p>
      <p>„Sexuální násilí je v Severní Koreji otevřeným, neadresovaným a běžně tolerovaným tajemstvím,“ řekl tehdy výkonný ředitel HRW Kenneth Roth a dodal, že hlasy obětí jsou režimem Kim Čong-una obvykle umlčovány.</p>
      <p>Organizace přitom podotkla, že sexuální zneužívání je v Severní Koreji natolik běžné, že mnoho ze zpovídaných žen ani nerozumělo tomu, že by vynucený sex neměl být každodenním jevem, jako tomu je v KLDR.</p>
      <p>„Tento problém vládu neohrožuje. Z toho důvodu je obzvlášť děsivé, že vláda nedělá nic, aby sexuálnímu zneužívání ze strany představitelů státní moci zabránila,“ <a href="https://www.irozhlas.cz/zpravy-svet/kldr-sexualni-zneuzivani-ochrana-lidskych-prav-human-rights-watch-znasineni_1811010750_dbr">dodal</a> před rokem pro agenturu Reuters Kenneth Roth.</p>
      <related>
        <h4>Související články</h4>
        <a href="https://www.irozhlas.cz/zpravy-svet/srazka-lodi-severni-korea-japonsko_1910070816_zit"/>
        <a href="https://www.irozhlas.cz/zpravy-svet/severni-korea-test-rakety-ponorka_1910022357_zit"/>
        <a href="https://www.irozhlas.cz/zpravy-domov/kldr-severni-korea-velvyslanec-cesko-praha-kim-cong-un-kim-pchjong-il_1909271654_ako"/>
      </related>
    </article>
  </body>
</html>