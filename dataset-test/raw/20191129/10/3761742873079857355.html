<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/irene-huss-dotter-tar-over-huvudrollen-i-ny-kriminalserie"/>
    <meta property="og:site_name" content="MovieZine"/>
    <meta property="article:published_time" content="2019-11-29T10:45:38+00:00"/>
    <meta property="og:title" content="Irene Huss dotter tar över huvudrollen i ny kriminalserie"/>
    <meta property="og:description" content="I nya Viaplay-originalet &quot;Huss&quot; får vi följa Katarina Huss – en ambitiös, nyskolad polis spelad av Karin Franz Körlof."/>
  </head>
  <body>
    <article>
      <h1>Irene Huss dotter tar över huvudrollen i ny kriminalserie</h1>
      <address><time datetime="2019-11-29T10:45:38+00:00">29 Nov 2019, 10:45</time> by <a rel="author">MovieZine</a></address>
      <p>
        <b>I nya Viaplay-originalet "Huss" får vi följa Katarina Huss – en ambitiös, nyskolad polis spelad av Karin Franz Körlof.</b>
      </p>
      <p>Irene Huss – som är baserad på Helene Turstens böcker – är en svensk krimklassiker och totalt har tolv filmer gjorts mellan år 2007 och år 2011 om kriminalinspektören från Göteborg.</p>
      <p>Nu tar hennes dotter Katarina Huss över som huvudrollsinnehavare i nya serien <a href="https://www.moviezine.se/series/huss">"Huss"</a> som kommer att sändas först på <a href="https://www.moviezine.se/streamingtips/viaplay">Viaplay</a> och senare på Kanal 5.</p>
      <p>I kriminaldramat får vi följa den ambitiösa och nyexaminerade polisen Katarina Huss, som spelas av Karin Franz Körlof ("Vår tid är nu", "Den allvarsamma leken"). Katarina har en komplicerad relation till sin mamma Irene Huss, som spelas av Kajsa Ernst ("Masjävlar") – inte minst eftersom Irene är missnöjd med att dottern har valt samma yrkesbana som henne.</p>
      <p>– Det är väldigt spännande att spela Katarina Huss, rollen skiljer sig från allt jag tidigare gjort. Katarina har just examinerats från Polishögskolan och försöker hitta sin identitet och plats som polis. Samtidigt som hon försöker göra bra ifrån sig i arbetet så hamnar hon också i moraliska konflikter där hennes lojalitet mot gruppen ställs mot det som anses rätt och riktigt, säger Karin Franz Körlof i ett pressmeddelande.</p>
      <p>Tittarna får följa de olika mänskliga relationerna som en röd tråd genom serien, medan varje avsnitt dessutom handlar om ett nytt spännande brottsfall. Inspelningarna pågår just nu för fullt i Göteborg där serien kommer att utspela sig.</p>
      <p>Andra namn i rollistan är bland andra Filip Berg ("Springfloden"), Kardo Razzazi ("Heder") och Anders Berg ("Återträffen").</p>
      <related>
        <h4>Relaterade artiklar</h4>
        <a href="https://www.moviezine.se/nyheter/viaplay-uppfinner-den-nya-genren-nordic-comic-noir"/>
        <a href="https://www.moviezine.se/nyheter/fares-fares-landar-huvudrollen-i-nya-viaplay-originalet-partisan"/>
        <a href="https://www.moviezine.se/nyheter/de-10-basta-originalserierna-pa-viaplay-2019"/>
      </related>
    </article>
  </body>
</html>