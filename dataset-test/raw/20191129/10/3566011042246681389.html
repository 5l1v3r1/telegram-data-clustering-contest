<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550860.html/%D8%AA%D8%AC%D9%87%DB%8C%D8%B2-%D9%86%D8%A7%D9%88%D8%B4%DA%A9%D9%86-%D8%AF%D9%85%D8%A7%D9%88%D9%86%D8%AF-%D8%A8%D9%87-%D8%B1%D8%A7%D8%AF%D8%A7%D8%B1--%DA%86%D8%B4%D9%85-%D8%B9%D9%82%D8%A7%D8%A8-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T10:31:00+00:00"/>
    <meta property="og:title" content="تجهیز ناوشکن دماوند به رادار «چشم عقاب»"/>
    <meta property="og:description" content="فرمانده نیروی دریایی ارتش گفت: پیشرفته‌ترین رادار تولید جوانان غیور ایران زمین به نام چشم عقاب، بر روی ناوشکن دماوند جدید تجهیز شده است"/>
  </head>
  <body>
    <article>
      <h1>تجهیز ناوشکن دماوند به رادار «چشم عقاب»</h1>
      <h2>دریادار خانزادی اعلام کرد؛</h2>
      <address>
        <time datetime="2019-11-29T10:31:00+00:00">29 Nov 2019, 10:31</time>
      </address>
      <p>فرمانده نیروی دریایی ارتش گفت: پیشرفته‌ترین رادار تولید جوانان غیور ایران زمین به نام چشم عقاب، بر روی ناوشکن دماوند جدید تجهیز شده است</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیر دریادار حسین خانزادی در برنامه گفت‌وگوی ویژه خبری شبکه دوم سیما درباره تجهیزات نداجا، ناوگان نیروی دریایی کشورمان در قیاس با نیروی دریایی سایر کشورهای منطقه که تجهیزات‌شان را از اروپایی‌ها خریداری می‌کنند اصلا قابل مقایسه نیست، زیرا همه تجهیزات مان ساخت ایران است و به این سبب، امنیت کشورمان را مستقل و بدون وابستگی ایجاد کرده‌ایم.</p>
      <p>  وی ادامه داد: کشورهایی که تجهیزات شان را از غربی‌ها خریداری می‌کنند از امنیت شکننده و عاریه‌ای برخوردارند و می‌توان گفت: کلید امنیت آن‌ها دست خودشان نیست.   فرمانده نیروی دریایی ارتش تصریح کرد: ایران قبل از انقلاب از حیث تجهیزات گلوگاهی به دیگر کشورها وابسته بود، اما امروز از نقطه پایدار بومی در ساخت تجهیزات برخوردارست.   دریادار خانزادی گفت: در منطقه اقیانوس هند و کشورهای مشترک المنافع، تعداد کشورهایی که از تجهیزات بومی برخوردارند به اندازه انگشتان دست هم نمی‌رسد و در منطقه خلیج فارس هم فقط ایران از خودکفایی در طراحی و تولید و راهبری تجهیزات دفاعی پیچیده برخوردار است.   وی، ایران را تنها کشور در حاشیه در خلج فارس عنوان کرد که از فناوری طراحی و ساخت زیردریایی بهره‌مند است.   فرمانده نداجا همچنین درباره ناوشکن دماوند و مراحل رفع معایب این سازه گفت:عمق آب خلیج فارس بطور متوسط۵۰ متر و در عمیق‌ترین مکان به ۱۰۰ متر می‌رسد اما با این وصف از لحاظ شرایط دریایی، خلیج فارس را می‌توان یک آبگیر محدود برای ایران معرفی کرد.   وی ادامه داد: در دریای خزر امکان غرق شدن ناوهایی با حجم ۳۰۰ تن هم وجود دارد و با این مقدمه می‌توان گفت؛ حجم و ظرفیت ناوشکن دماوند و جماران حدود هزار تا ۱۳۰۰ تن است. ساخت دماوند اول تجربه بسیار خوبی بود، اما متاسفانه در بندرگاه خزر و هنگام به آب انداخته شدن دچار برخورد با صخره و آسیب جدی در سازه بدنه شد.   دریادار خانزادی تصریح کرد: در ترمیم و تعمیر دوباره ناوشکن دماوند نگاه جدیدی به شناورهای سنگین در دریای خزر داشتیم دماوند جدید به لحاظ طراحی سازه کاملا جدید و متفاوت است حتی ضخامت بدنه این سازه متناسب با شرایط جوی تغییر کرده، موتورخانه از یکی به ۲ عدد و موتورها از ۲ به ۴ موتور پراکنده افزایش یافته و تعداد شناورها هم بیشتر شده و قطر پروانه‌ها کوچکتر و قدرت حرکت تقویت شده است.   وی از تغییرات عمده تسلیحات بر روی شناور جدید دماوند خبر داد و افزود: شکل دکل ناوشکن دماوند جدید، کاملا جدید شده و پیشرفته‌ترین رادار تولید جوانان غیور ایران زمین به نام چشم عقاب، بر روی ناوشکن دماوند جدید تجهیز گردیده است.   دریادار خانزادی با بیان اینکه در ناوشکن دماوند جدید به لحاظ تسلیحات موشکی، سیلوهای موشکی عمود پرتاب در آن نصب و جانمایی شده است،گفت: این سازه به دفعات برای عیب یابی و آزمایش به آب انداخته شده و در حوزچه‌های آبی آزمایش شده است و امیدواریم تا پایان سال ۹۸ از این ناوشکن رونمایی شود.   فرمانده نیروی دریایی ارتش با اشاره به تغییرات اعمال شده بر ناوشکن دنا در جنوب و در آب‌های خلیج فارس گفت: دنا و سهند از لحاظ هم زمانی ساخت در یک حوزه زمانی قرار دارند کار ساخت ناوشکن دنا در کارخانجات نیروی دریایی شهید درویشی در جنوب کشور آغاز شد و مشخصات دنا بسیار مشابه ناوشکن سهند است با تفاوت اینکه سهند از سیلوهای موشکی عمود پرتاب برخوردار نیست، اما در ناوشکن دنا پیش بینی این سامانه انجام و موشک‌های ضد هوایی و رادارهای خوبی برایش در نظر گرفته شده است.   وی بیان کرد: ناوشکن دنا به سونارهای جدیدی به منظور عملیات ضد زیر دریایی مجهز شده و سامانه نقطه زن کمند هم از دیگر تسلیحات نصب شده بر روی این سازه است و این سلاح می‌تواند پوشش توپخانه‌ای خوبی در منطقه ایجاد کند.   دریادار خانزادی افزود: سامانه نقطه زن کمند قادر به شلیک ۴ هزار گلوله در دقیقه است و می‌تواند در فاصله ۴ کیلومتری از ناوشکن، دیواری از آتش ایجاد کند.   وی درباره سازه شناورهای کلاس موج نیز گفت: این نوع از سازه‌ها از فناوری بالا و به روز و توسط متخصصان زبده و خوش فکر و کار آزموده ساخته می‌شود. بزودی کار ساخت سازه شناور موج ۴ آغاز خواهد شد. البته مطالبه رهبر معظم انقلاب هم در این باره همین بود که انتظار می‌رود تحولات جدیدی در حوزه فناوری اتفاق بیافتد.   فرمانده نیروی دریایی ارتش با بیان اینکه در ساخت شناورهای کلاس موج ۶ بدنبال فناوری ۳ بدنه‌ای هستیم، اظهار داشت: زیرا این سازه‌ها از مقاومت بالاتری برخوردارند و عرشه پروازی وسعیتر و تناژ بیشتر تا حدود ۳ هزار تن خواهند داشت. درباره فناوری سازه بدنه این کلاس از شناورها هیچگونه محدودیتی نداریم و طراحی‌های آن به پایان رسیده است و ساخت آن از سال ۹۹ آغاز خواهد شد.   دریادار خانزادی درباره مقابله و دفع حملات دریایی دزدان دریایی نیز گفت: فعالیت مقابله با دزدی‌های دریایی در خلیج عدن از سال ۸۸ آغاز شد و تا امروز نیروی دریایی ۶۴ ناوگروه را به آن منطقه اعزام کرده است. دراین ناوگروه‌ها حداقل یک ناوشکن و یک ناوپشتیبان حضور دارند و این ناوگروه احتمالا از حمایت‌های زیردریایی و هلی کوپتر برخوردار است و درحال حاضر هم این نیروها در ناوگروه‌های ۶۳ و ۶۴ مامور برقراری امنیت در دریای سرخ را عهده دار شده اند.   وی اضافه کرد: هر چند موضوع دزدی دریایی با تنش بسیار مطرح شد، اما امروز با حضور ناوگان نیروهای دریایی مختلف، بیش از ۳۰ کشور در منطقه، عملیات انجام می‌دهند و عمدتاً این ۳۰ کشور تحت اعتلافی زیر نظر آمریکا اقدام به عملیات می‌کنند، اما ایران مستقل فعالیت می‌کند و تاکنون ۲ مرتبه تقدیر نامه‌هایی از سازمان جهانی دریانوردی برای ناوشکن‌های کشورمان صادر گردیده است.   فرمانده نیروی دریایی ارتش به بیش از ۳۰۰ عملیات مقابله با دزدان دریایی اشاره کرد و افزود: در این میان ۲ عملیات بزرگ رعد ۱ و رعد ۲ به چشم می‌خورد و این عملیات‌ها درخصوص آزاد سازی شناورها بوده است.   دریادار خانزادی گفت: خلیج فارس آبگیری است که اصلا مقوله ناامنی در آن جایی ندارد و اوج ناامنی خلیج فارس به زمان دفاع مقدس مربوط میشود که آمریکایی‌ها و انگلیسی‌ها با راه انداختن جنگ نفت کش‌ها قصد افزایش نرخ جهانی نفت را داشتند که در حال حاضر نگاه استراتژیست‌های غربی بدنبال خلیج فارس است.   وی افزود: غربی‌ها معتقدند در قرن ۲۱، اقیانوس هند کلید هفت دریا محسوب می‌شود و هرکس بر اقیانوس هند تسلط یابد بر اروپا و آسیا از جنبه نفت و مناطق گذرگاهی مسلط شده است. اگر آمریکایی‌ها در منطقه حضور دارند بدنبال برقراری امنیت نیستند بلکه بدنبال سود بردن از ناامن کردن منطقه هستند و در ذهن کشورهای منطقه در صدد ایجاد معمای امنیتی می‌باشند تا بدین ترتیب بر نفت و منطقه سلطه داشته باشند.   فرمانده نداجا تاکید کرد: بدنبال آن هستیم که نیروی دریایی کشور را از سنتی به پیشرفته تبدیل کنیم به این خاطر کاملا طبیعی است که طراحی‌های جدید در دست اجرا داشته باشیم. به منظور راه یابی به اقیانوس‌ها ساخت ناوشکن نگین را با طراحی جدید در سر می‌پرورانیم تا این لحظه عملیات طراحی مفهومی این ناوشکن به پایان رسیده و سازمان صنایع دریایی آمادگی لازم برای ساخت آن را اعلام کرده است.     دریادار خانزادی اظهار داشت: این ناوشکن بسیار پیشرفته است و وزنی حدود ۷ هزار تن دارد که از قابلیت حمل تسلیحات بزرگتر و بیشتر برخوردار است.   وی در صنعت ساخت زیردریایی وطنی، به زیردریایی فاتح اشاره کرد و افزود: این زیر دریایی در کلاس متوسط جهانی قرار می‌گیرد و در برخی مسائل این زیر دریایی بسیار پیشرفته‌تر از زیردریایی کلاس طارق است که پیشتر از خارج کشور خریداری شده بود. فاتح یک زیر دریایی کاملا عملیاتی است که در اختیار نیروی دریایی کشورمان است و بزودی در مانوری اقدام به پرتاب اژدر خواهد کرد.   فرمانده نداجا همچنین از ساخت ۲ کلاس بعدی فاتح ۴ و ۵ با وزن تقریبی پانصد تن در سال‌های آینده خبر داد.   خانزادی کشورمان درباره زیردریایی ۳ هزار تنی بعثت نیز گفت: زیردریایی بعثت را می‌توان جهشی بزرگ در فناوری و تکنیک عنوان کرد. نویز و تولید صدا در این زیر دریایی به شدت پایین و از فناوری براش لیس در سامانه موتوری برخوردار است.     وی تصریح کرد: این زیردریائی سرعتی بالاتر و قابلیت پرتاب موشک‌های پیشرفته تری دارد و همچنین از سونارها و سامانه‌های هدایتی به روزتری برخوردار است و ضمناً نقشه‌های راهبردی و هدایتی مورد نیاز این زیر دریایی‌ها توسط کارشناسان و مهندسان ایرانی تولید می‌شود.   فرمانده نیروی دریایی ارتش از رونمایی پهپاد سیمرغ در ۱۰ رزو آینده خبر داد و افزود: این پهپاد از سامانه شناسایی بهتر و سامانه حمل پرتاب‌های بسیار دقیق بهره می‌برد.   دریادار خانزادی از برگزاری رزمایش مشترک ایران، چین و روسیه خبر داد و گفت: در دنیا برگزاری رزمایش‌های مشترک چندان ناملموس نیست، اما وقتی نام چند کشور بزرگ و ابرقدرت همچون ایران، چین و روسیه در کنار هم می‌آید اتقاقی معنادار شکل می‌گیرد.   وی تصریح کرد: این رزمایش بدان معناست که سطح بالایی از همکاری‌های سیاسی شکل گرفته و حالا در بخش‌های نظامی هم بدنبال همکاری‌ها هستیم و در ضمن این رزمایش برای تحکیم امنیت است و به نظر ما امنیت در حد جمعی معنادار می‌شود.   فرمانده نیروی دریایی ارتش کشورمان از حضور در رزمایش سن پترزبورگ در اسفند امسال یاد کرد و گفت: نیروی دریایی کشورمان قادر است بدون سوخت گیری یک دور دور کره زمین بزند پس حضور در سن پترزبورگ کار دشواری محسوب نمی‌شود. انتهای پیام/</p>
    </article>
  </body>
</html>