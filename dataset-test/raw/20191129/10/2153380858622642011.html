<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/diethnis-astynomiki-epiheirisi-79-syllipseis-gia-ilektronikes-apates-stis-aerometafores"/>
    <meta property="og:site_name" content="The Pressroom"/>
    <meta property="article:published_time" content="2019-11-29T10:37:55+00:00"/>
    <meta property="og:title" content="Διεθνής αστυνομική επιχείρηση: 79 συλλήψεις για ηλεκτρονικές απάτες στις αερομεταφορές"/>
    <meta property="og:description" content="Εβδομήντα εννέα άτομα συνελήφθησαν σε διεθνή αστυνομική επιχείρηση  στην οποία συμμετείχε και η ΕΛ.ΑΣ., που αφορούσε απάτες μέσω διαδικτύου στον τομέα των αερομεταφορών, ενώ εντοπίστηκαν 165 ύποπτες συναλλαγές.  Η επιχείρηση που έφερε την ονομασία «GAAD» (Global Airport Action Days), είναι η 12η μέχρι σήμερα και πραγματοποιήθηκε το διάστημα από 18 έως 22 Νοεμβρίου με τη συμμετοχή αστυνομικών υπηρεσιών από 60 χώρες, 56 αεροπορικών εταιρειών και 12 online ταξιδιωτικών γραφείων, περιελάμβανε δε επιχειρησιακές δράσεις σε περισσότερα από 200 αεροδρόμια σε όλο τον κόσμο."/>
  </head>
  <body>
    <article>
      <h1>Διεθνής αστυνομική επιχείρηση: 79 συλλήψεις για ηλεκτρονικές απάτες στις αερομεταφορές</h1>
      <address>
        <time datetime="2019-11-29T10:37:55+00:00">29 Nov 2019, 10:37</time>
      </address>
      <p>
        <b>Εβδομήντα εννέα άτομα συνελήφθησαν σε διεθνή αστυνομική επιχείρηση  στην οποία συμμετείχε και η <a href="https://www.thepressroom.gr/tags/elas-1">ΕΛ.ΑΣ.</a>, που αφορούσε απάτες μέσω διαδικτύου στον τομέα των αερομεταφορών, ενώ εντοπίστηκαν 165 ύποπτες συναλλαγές. </b>
      </p>
      <p>Η επιχείρηση που έφερε την ονομασία «GAAD» (Global Airport Action Days), είναι<b> η 12η μέχρι σήμερα και πραγματοποιήθηκε το διάστημα από 18 έως 22 Νοεμβρίου με τη συμμετοχή αστυνομικών υπηρεσιών από 60 χώρες, 56 αεροπορικών εταιρειών και 12 online ταξιδιωτικών γραφείων,</b> περιελάμβανε δε επιχειρησιακές δράσεις σε περισσότερα από 200 αεροδρόμια σε όλο τον κόσμο.</p>
      <p><b>Ο συντονισμός της επιχείρησης υλοποιήθηκε από τη Europol, την Interpol και την Ameripol. </b>Η Ελλάδα συμμετείχε υπό τον συντονισμό και εποπτεία της Διεύθυνσης Δίωξης Ηλεκτρονικού Εγκλήματος, σε συνεργασία με τη Διεύθυνση Διαχείρισης και Ανάλυσης Πληροφοριών και τις αστυνομικές υπηρεσίες όλων των αερολιμένων της χώρας και συνελήφθησαν συνολικά έξι άτομα στο πλαίσιο του αυτοφώρου.</p>
      <p><b>Η Europol  εφιστά την προσοχή στους επιβάτες και συμβουλεύει το κοινό να κάνει τις συναλλαγές του απευθείας με τις εταιρείες και τα ξενοδοχεία, καθώς και αξιόπιστα ταξιδιωτικά γραφεία, να είναι επιφυλακτικοί και να ελέγχουν τις εταιρείες και την ασφάλεια πληρωμών</b>, να μην υποκύπτουν σε ύποπτες προσφορές και αν πέσουν θύματα απάτης να διατηρούν τα στοιχεία και να ενημερώνουν την αστυνομία.</p>
    </article>
  </body>
</html>