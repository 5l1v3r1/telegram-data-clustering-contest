<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/221003_kanoyn-ydrokefali-kai-ti-dikaiosyni"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T10:30:58+00:00"/>
    <meta property="og:title" content="Κάνουν... υδροκέφαλη και τη Δικαιοσύνη"/>
    <meta property="og:description" content="Τα πυρά της αντιπολίτευσης για την «εξέλιξη» της συγκρότησης του επιτελικού κράτους δέχτηκε για άλλη μια φορά χθες στη Βουλή η κυβέρνηση, με αφορμή την απόφασή της να αυξήσει κατά 86 τις θέσεις των προέδρων Εφετών, ακυρώνοντας αντίστοιχες θέσεις μάχιμων δικαστών."/>
  </head>
  <body>
    <article>
      <h1>Κάνουν... υδροκέφαλη και τη Δικαιοσύνη</h1>
      <address><time datetime="2019-11-29T10:30:58+00:00">29 Nov 2019, 10:30</time> by <a rel="author">Έλενα Βαρίνου</a></address>
      <p>
        <b>Σάλος στην Ολομέλεια με την τροπολογία για την αύξηση κατά 86(!) των θέσεων των προέδρων Εφετών, ακυρώνοντας αντίστοιχες θέσεις μάχιμων δικαστών ● Σκοπιμότητες πίσω από την αιφνιδιαστική κίνηση της κυβέρνησης βλέπουν ΣΥΡΙΖΑ, ΚΚΕ και ΜέΡΑ25.</b>
      </p>
      <p>Τα πυρά της αντιπολίτευσης για την «εξέλιξη» της συγκρότησης του επιτελικού κράτους δέχτηκε για άλλη μια φορά χθες στη Βουλή η κυβέρνηση, με αφορμή την απόφασή της να αυξήσει κατά 86 τις θέσεις των προέδρων Εφετών, ακυρώνοντας αντίστοιχες θέσεις μάχιμων δικαστών.</p>
      <p>Μετά τους διορισμούς στις διοικήσεις των νοσοκομείων και με νωπές τις εντυπώσεις από τις δηλώσεις Βορίδη, η τροπολογία που κατατέθηκε στο «παρά πέντε» της ψήφισης του νομοσχεδίου για τη διαμεσολάβηση στις αστικές και εμπορικές υποθέσεις προκάλεσε νέες αντιδράσεις στην Ολομέλεια, με τα περισσότερα κόμματα να μιλούν για φωτογραφική παρέμβαση καθαρά ρουσφετολογικού χαρακτήρα.</p>
      <p>Η δέσμευση δε του υπουργού Δικαιοσύνης Κ. Τσιάρα για αύξηση των οργανικών θέσεων δικαστών και εισαγγελέων μέσα στα επόμενα δύο χρόνια, με γενναία ανακατανομή στον χώρο των Εφετείων, ήρθε σε ευθεία αντιδιαστολή με τις προθέσεις που δήλωσε, αφού δεν ανταποκρίθηκε στο αίτημα της αντιπολίτευσης για άμεση προκήρυξη των θέσεων - προανήγγειλε πάντως πως θα περιληφθεί σε επόμενη νομοθετική πρωτοβουλία του υπουργείου του. Απαντώντας ο ίδιος στις αιτιάσεις της αντιπολίτευσης, δήλωσε πως η ρύθμιση στοχεύει στην ενίσχυση του κύρους των προέδρων Εφετών, με περισσότερη γνώση και εμπειρία στην έκδοση των αποφάσεων.</p>
      <p>Τόσο η πτέρυγα της αξιωματικής αντιπολίτευσης όσο και οι εκπρόσωποι του ΚΚΕ και του MέΡΑ25 -το ΚΙΝ.ΑΛΛ. τοποθετήθηκε θετικά- δήλωσαν αιφνιδιασμένοι και καχύποπτοι, εγείροντας σοβαρά ερωτήματα σκοπιμότητας. Υποστήριξαν πως η απόφαση της κυβέρνησης εκφεύγει κάθε λογικής και χαρακτήρισαν αδύναμη την επιχειρηματολογία του αρμόδιου υπουργού, ο οποίος αιτιολογώντας την τροπολογία δήλωσε πως κατατέθηκε ύστερα από απαίτηση των δικαστικών ενώσεων - σε αντίφαση με τις σφοδρές διαμαρτυρίες του χώρου.</p>
      <p>Υπενθυμίζοντας την Πράξη Νομοθετικού Περιεχομένου που εκδόθηκε επί υπουργίας Μ. Καλογήρου και συγκροτούσε 85 θέσεις εφετών, η κοινοβουλευτική εκπρόσωπος του ΣΥΡΙΖΑ, Μαριλίζα Ξενογιαννακοπούλου, έκανε λόγο για «φωτογραφική» τροπολογία που διαψεύδει τις δηλώσεις της κυβέρνησης περί επιτάχυνσης της Δικαιοσύνης. «Παρακολουθούμε το επιτελικό κράτος, είδαμε τι έγινε με τους διοικητές των νοσοκομείων και έρχεται σήμερα αυτό.</p>
      <p>Υπάρχει πολύ σοβαρό πρόβλημα, φοβάμαι πως πρόκειται για φωτογραφική διάταξη που γίνεται είτε γιατί κάποιοι θα συνταξιοδοτηθούν, ή για κάποιους άλλους λόγους» είπε, ζητώντας από τον υπουργό να νομοθετήσει άμεσα την προαναγγελία του για την αύξηση των οργανικών θέσεων στα Εφετεία. «Από εφέτες και πρωτοδίκες έχει ανάγκη η Δικαιοσύνη, όχι από προέδρους» πρόσθεσε ο Σπ. Λάππας, υπογραμμίζοντας πως δεν προηγήθηκε καμία συνεννόηση με τα κόμματα και διαβούλευση με τους φορείς.</p>
      <p>Απαντήσεις για το σκεπτικό της τροπολογίας ζήτησαν επίσης οι κοινοβουλευτικοί εκπρόσωποι του ΚΚΕ και του ΜέΡΑ25. Ο Γ. Γκιόκας υποστήριξε πως η τροπολογία φέρνει τεράστια αναστάτωση στον χώρο και τόνισε την έλλειψη σχετικής διαβούλευσης, ενώ η Αγγ. Αδαμοπούλου υπογράμμισε πως ο κώδικας λειτουργίας των δικαστηρίων προβλέπει μόνο σε έκτακτες περιπτώσεις την ανακατανομή των θέσεων.</p>
      <p>«Γνωρίζετε ότι υπάρχουν τεράστιες καθυστερήσεις στον χώρο της πρωτοβάθμιας δικαιοσύνης και το πρόβλημα πρέπει να αντιμετωπιστεί» απάντησε ο Κ. Τσιάρας. «Το Εφετείο της Αθήνας, της Θεσσαλονίκης και του Πειραιά, με 66, 13 και 7 προεδρεύοντες, σηκώνουν το μεγαλύτερο βάρος. Αν μπορούσα να το κάνω με τον μισό αριθμό θα το έκανα, αλλά ποιες ανάγκες θα ικανοποιούσε;» δήλωσε, υποστηρίζοντας πως το υπουργείο του επιχειρεί να διαφυλάξει το κύρος του θεσμού. «Δεν είναι σωστό τα πολιτικά κόμματα να σύρονται πίσω από δημοσιεύματα και επιστολές, γιατί οι παροικούντες την Ιερουσαλήμ γνωρίζουν τι μπορεί να κρύβεται από πίσω…» πρόσθεσε.</p>
      <table bordered="">
        <tr>
          <th align="center">
            <b>♦</b>
          </th>
        </tr>
        <tr>
          <td><b>Οι φωτογραφικές προαγωγές άνοιξαν τον ασκό του Αιόλου<br/></b><br/>Αλλη μια σχεδόν οργισμένη ανακοίνωση, αυτή τη φορά από την Ενωση Εισαγγελέων Ελλάδας, ακολούθησε τις σφοδρές ανακοινώσεις των μελών του Δ.Σ. της Ενωσης Δικαστών και Εισαγγελέων. Αφορμή η σκανδαλώδης φωτογραφική τροπολογία της κυβέρνησης σύμφωνα με την οποία αιφνιδιαστικά αυξάνονται οι θέσεις των προέδρων Εφετών και αυτομάτως προάγονται 86 εφέτες. Υπενθυμίζεται ότι η κυβέρνηση αρνήθηκε μέχρι σήμερα να ικανοποιήσει το αίτημα των δικαστικών λειτουργών και να αποδεχτεί την ψήφιση της Πράξης Νομοθετικού Περιεχομένου που είχε καταθέσει η κυβέρνηση του ΣΥΡΙΖΑ (μετά από διαβουλεύσεις με τις δικαστικές ενώσεις) για την αύξηση κατά 85 των οργανικών θέσεων εφετών, προκειμένου να δοθεί ανάσα στους ρυθμούς απόδοσης δικαιοσύνης. Η ανακοίνωση του Δ.Σ. της ΕΕΕ υπογράφεται από την πρόεδρο (αντεισαγγελέα του Αρείου Πάγου) Αννα Ζαΐρη και τη γεν. γραμματέα (εφέτη) Κέλλυ Θεολογίτου. Στο μεταξύ, πάντα σύμφωνα με δικαστικές πηγές, η μεγάλη αναταραχή συνεχίζεται, ενώ πολλά από τα βέλη αυτής της ευθείας κυβερνητικής παρέμβασης στον δικαστικό χάρτη έχουν έντονο... γαλάζιο χρώμα.<br/><br/><b>Ανακοίνωση<br/></b><br/>H Ενωση Εισαγγελέων Ελλάδος ενόψει της αιφνιδιαστικής κατάθεσης τροπολογίας στο νομοσχέδιο για τη «Διαμεσολάβηση σε αστικές και εμπορικές υποθέσεις» που ανακατανέμει τις θέσεις των δικαστικών λειτουργών του δεύτερου βαθμού, αυξάνοντας εκείνες των προέδρων εφετών με αντίστοιχη μείωση των θέσεων των Εφετών, αφενός μεν διαπιστώνει ότι η ανωτέρω νομοθετική πρωτοβουλία δεν περιλαμβάνει τους εισαγγελείς και αντεισαγγελείς εφετών, με αποτέλεσμα να εγείρονται θέματα ισότητας μεταξύ των δικαστικών και εισαγγελικών λειτουργών ως προς την υπηρεσιακή τους εξέλιξη, αφετέρου δε διαταράσσει μεσοπρόθεσμα και μακροπρόθεσμα τη συνταγματικώς κατοχυρωμένη υπηρεσιακή ευρυθμία και ισορροπία στη Δικαιοσύνη.<br/><br/>Υπογραμμίζει εκ νέου ότι η πραγματική επιτάχυνση στην απονομή της ποινικής δικαιοσύνης με την εφαρμογή των νέων Κωδίκων θα επέλθει μόνο με την αύξηση των οργανικών θέσεων των δικαστικών και εισαγγελικών λειτουργών και προτείνει να αποσυρθεί άμεσα η ανωτέρω τροπολογία και μέσα από την αναγκαία διαβούλευση του υπουργείου με τις Δικαστικές Ενώσεις να προκύψει το ακριβές μέτρο της αύξησης των θέσεων των δικαστικών λειτουργών και των δύο βαθμών, που θα συμβάλει αποτελεσματικά στην επιτάχυνση και ποιοτική αναβάθμιση της Δικαιοσύνης.<br/><br/><b>Α.Ψ.</b></td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/220031_mpalaki-oi-eythynes-ton-ypoyrgon"/>
        <a href="https://www.efsyn.gr/politiki/boyli/219889_boles-syriza-gia-tin-apodesmeysi-perioysiakon-stoiheion"/>
        <a href="https://www.efsyn.gr/politiki/boyli/219564_proti-mera-anatheorisis"/>
        <a href="https://www.efsyn.gr/politiki/boyli/216947_skliri-epistoli-tsipra-ston-proedro-tis-boylis"/>
        <a href="https://www.efsyn.gr/politiki/boyli/215318_synainesi-gia-tis-allages-sto-nomo-peri-eythynis-ypoyrgon"/>
        <a href="https://www.efsyn.gr/politiki/boyli/208561_eyreia-synainesi-sto-nomoshedio-gia-ta-prosopika-dedomena"/>
      </related>
    </article>
  </body>
</html>