<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/ambasadorka-slovacke-u-oprostajnoj-poseti-kod-mirovica-i-pastora_1071462.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T10:25:00+00:00"/>
    <meta property="og:title" content="Амбасадорка Словачке у опроштајној посети код Мировића и Пастора"/>
    <meta property="og:description" content="Председник Покрајинске владе Игор Мировић захвалио је данас амбасадорки Словачке Републике Дагмар Репчековој на доприносу који је током свог мандата пружила јачању сарадње две државе."/>
  </head>
  <body>
    <article>
      <h1>Амбасадорка Словачке у опроштајној посети код Мировића и Пастора</h1>
      <h2>НОВИ САД - Председник Покрајинске владе Игор Мировић захвалио је данас амбасадорки Словачке Републике Дагмар Репчековој на доприносу који је током свог мандата пружила јачању сарадње две државе.</h2>
      <address>
        <time datetime="2019-11-29T10:25:00+00:00">29 Nov 2019, 10:25</time>
      </address>
      <p>Мировић, који је амбасадорку примио у опроштајну посету, истакао је да ће Покрајинска влада наставити са подршком словачкој мањини, саопштила је Покрајинска влада.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/igor-mirovic-dagmar-repcekova.jpg"/>
        <figcaption>Покрајинска влада</figcaption>
      </figure>
      <p>"Хвала Покрајинској влади и свим институцијама које подржавају очување и развој идентитета словачке националне мањине у АП Војводини", казала је амбасадорка Репчекова.</p>
      <p>Разговор са Пастором</p>
      <p>И председник Скупштине АП Војводине Иштван Пастор разговарао је са Репчековом.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/istvan-pastor-repcekova.jpg"/>
        <figcaption>Скупштина АП Војводине</figcaption>
      </figure>
      <p>Сумирајући претходни период, председник Пастор захвалио се амбасадорки Репчековој на изузетном напору, посвећености и отворености које је уложила током свог рада у Републици Србији, нагласивши њено велико разумевање и познавање овдашњих прилика које је допринело односима Републике Србије и Словачке.</p>
      <p>Председник Пастор је нагласио и да односи Србије и Словачке имају и другу конотацију, а то је присутност словачке националне заједнице у Војводини која доприноси очувању суштине овог простора и представља повезницу две државе, као и додатни основ за добру сарадњу.</p>
      <p>Амбасадорка Репчекова истакла је да се током свог мандата трудила да допринесе пружању развојне помоћи Србији, реализацији заједничких пројеката и доласку словачких инвеститора. Она је оценила да је Србија остварила економски напредак у претходном периоду и додала да Словачка види Србију и читав Западни Балкан у Европској унији, јер ће то додатно утицати на стабилност читавог региона.</p>
      <p>Пастор и Репчекова изразили су уверење да ће Скупштина АП Војводине и амбасада Словачке Републике наставити са добром сарадњом, као што је то и до сада био случај.</p>
    </article>
  </body>
</html>