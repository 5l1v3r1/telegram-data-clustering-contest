<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/nemzetkozi-foci/europa-liga/espanyol-igazsagtalan-lett-volna-ha-veszitunk-a-fradit-is-dicserte-a-spanyolok-edzoje"/>
    <meta property="og:site_name" content="csakfoci.hu"/>
    <meta property="article:published_time" content="2019-11-29T10:24:06+00:00"/>
    <meta property="og:title" content="Espanyol: “Igazságtalan lett volna, ha veszítünk” – a Fradit is dicsérte a spanyolok edzője"/>
    <meta property="og:description" content="Az Espanyol vezetőedzője szerint csapatának erőt kell merítenie abból, hogy az élen végeztek az Európa Ligában, a játékosai megmutatták, hogy megvan bennük a kellő akarat."/>
  </head>
  <body>
    <article>
      <h1>Espanyol: “Igazságtalan lett volna, ha veszítünk” – a Fradit is dicsérte a spanyolok edzője</h1>
      <address><time datetime="2019-11-29T10:24:06+00:00">29 Nov 2019, 10:24</time> by <a rel="author">csakfoci.hu</a></address>
      <p>
        <b>
          <b>Az Espanyol vezetőedzője szerint csapatának erőt kell merítenie abból, hogy az élen végeztek az Európa Ligában, a játékosai megmutatták, hogy megvan bennük a kellő akarat.</b>
        </b>
      </p>
      <p>Az Espanyol vezetőedzője, <b>Pablo Machín</b> pozitívan értékelte a 2-2-es döntetlent a Ferencváros elleni Európa Liga-csoportmeccset. A tréner kiemelte, hogy jól jött ki csapata az első játékrészből, hiszen sikerült egyenlíteniük.</p>
      <p><i>– Nem voltak igazán nagy lehetőségeink, de azt sem mondanám, hogy szenvedtünk. A második félidő elején jobb volt az ellenfelünk, megmutatták, hogy szükségük van a győzelemre. Az első tizenegyes eléggé furcsa volt, de végül nem lett jelentősége  </i>– idézi az <a href="https://as.com/futbol/2019/11/28/uefa/1574971734_737478.html">AS</a> a spanyolok szakemberét. –<i> A meccs vége felé a játékosokon már észrevehetőek voltak a fáradtság jelei, de sikerült egyenlítenünk. Megemlíteném a 12. játékosunkat is, köszönjük annak az 5-600 szurkolónak, akik elkísértek minket.</i></p>
      <blockquote>
        <b>
          <i>Ahogyan mondani szokás, az “öröm a szegény házában nem tart sokáig”, de ki kell élvezni ezt a szituációt és meg kell ünnepelni a szurkolóinkkal.</i>
        </b>
      </blockquote>
      <p>
        <i>A csapatomnak szüksége van ezekre a közösen megélt pillanatokra. Úgy tűnt, hogy elveszítjük a mérkőzést, ami nem lett volna igazságos, nagyon fontos volt számunkra ez a döntetlen. Meg kell ünnepelni, hogy továbbjutottunk a csoportból, de a bajnokságra is gondolnunk kell. A csapatom továbbra is megmutatta, hogy megvan bennük a kellő akarat és mindannyian hozzátettek valamit a meccshez, kulcsfontosságú, hogy láttam az önbizalom növekedését a játékban, ami a jövőben győzelmeket és pontokat hozhat nekünk.</i>
      </p>
      <p>Machín a remek gólpasszt kiosztó Pipával kapcsolatban elmondta, hogy nagyon jól dolgozott az edzéseken, és már az előző héten is gondolkodott azon, hogy beteszi őt a kezdőcsapatba. A tréner újságírói kérdésre a védelemről is beszélt.</p>
      <p><i>– Természetes, hogy minden szinten szeretnénk még tovább javulni, így a védelemben is, de elől sincs minden rendben, hiszen a mai meccsen is hagytunk ki tiszta helyzeteket. Nem akarunk kifogásokat keresni, de ma a pálya is nagyon puha volt, ezért nehezebb volt rajta talpon maradni. De nem csak a gyep volt puha, hanem mi is hátul, lehettünk volna határozottabbak is </i>– nyilatkozta Machín.</p>
    </article>
  </body>
</html>