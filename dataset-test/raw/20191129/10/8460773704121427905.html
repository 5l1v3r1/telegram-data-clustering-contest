<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/actress-attacked-case-dileep/837596"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-29T10:57:37+00:00"/>
    <meta property="og:title" content="നടിയെ ആക്രമിക്കൽ: ദിലീപിന്‌ ദൃശ്യങ്ങൾ കൈമാറേണ്ടതില്ല ‐ സുപ്രീംകോടതി"/>
    <meta property="og:description" content="നടിയെ ആക്രമിച്ച കേസില്‍ പ്രോസിക്യൂഷന്റെ കയ്യിലുള്ള മെമ്മറി ..."/>
  </head>
  <body>
    <article>
      <h1>നടിയെ ആക്രമിക്കൽ: ദിലീപിന്‌ ദൃശ്യങ്ങൾ കൈമാറേണ്ടതില്ല ‐ സുപ്രീംകോടതി</h1>
      <address><time datetime="2019-11-29T10:57:37+00:00">29 Nov 2019, 10:57</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി&gt; നടിയെ ആക്രമിച്ച കേസില്‍ പ്രോസിക്യൂഷന്റെ കയ്യിലുള്ള മെമ്മറി കാര്‍ഡിലെ ദൃശ്യങ്ങളുടെ പകർപ്പ്‌ പ്രതി ദിലീപിന്‌ നൽകേണ്ടതില്ലെന്ന്‌ സുപ്രീംകോടതി. ദൃശ്യങ്ങൾ ആവശ്യമെങ്കിൽ ദിലീപിനോ അഭിഭാഷകർക്കോ കാണാമെന്നും കോടതി ഉത്തരവായി. മെമ്മറികാർഡിലെ ദൃശ്യങ്ങൾ രഹസ്യമായിതന്നെ സൂക്ഷിക്കണം. ദൃശ്യങ്ങൾ ഫൊറൻസിക്‌ പരിശോധന നടത്തിയതാണ്‌. വീണ്ടും ആ പരിശോധന നടത്തേണ്ടതില്ലെന്നും കോടതി ഉത്തരവായി.</p>
      <p>ദൃശ്യങ്ങളുടെ പകർപ്പ്‌ നൽകണമെന്നാവശ്യപ്പെട്ട്‌ നടൻ ദിലീപ് സമര്‍പ്പിച്ച ഹർജിയില്‍ ജസ്റ്റിസ് എ എം ഖാന്‍ വില്‍ക്കര്‍ അധ്യക്ഷനായ രണ്ടംഗ ബഞ്ചാണ് ഉത്തരവിട്ടത്‌. ദിലീപിന്റെ ആവശ്യത്തെ സര്‍ക്കാരും നടിയും കോടതിയില്‍ എതിര്‍ത്തിരുന്നു.</p>
      <p>മെമ്മറി കാര്‍ഡ് തൊണ്ടിമുതലാണെങ്കിലും ഉള്ളടക്കം രേഖയാണെന്നും അതിനാല്‍ അത് ലഭ്യമാക്കണമെന്നും ആവശ്യപ്പെട്ടാണ് ദിലീപ് സുപ്രീം കോടതിയെ സമീപിച്ചത്. രേഖകൾ ഫൊറൻസിക്‌ പരിശോധന നടത്തണമെന്നും ആവശ്യപ്പെട്ടിരുന്നു.</p>
      <p>വാട്ടര്‍മാര്‍ക്കിട്ടാണെങ്കിലും ദൃശ്യങ്ങൾ അനുവദിക്കണമെന്നായിരുന്നു ദിലീപിന്റെ ആവശ്യം. ഹർജിയെ എതിര്‍ത്ത് നടിയും കോടതിയെ സമീപിച്ചിരുന്നു. കാര്‍ഡിലെ ‌ഉള്ളടക്കം അനുവദിക്കുന്നത് തന്റെ സ്വകാര്യതക്ക് മേലുള്ള കയ്യേറ്റമാണെന്ന് നടി കോടതിയെ ബോധിപ്പിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/supreme-court-dileep-actress-attack/837615"/>
        <a href="https://www.deshabhimani.com/news/national/news-national-27-11-2019/837068"/>
        <a href="https://www.deshabhimani.com/editorial/indian-constitution-day/836948"/>
        <a href="https://www.deshabhimani.com/news/national/news-world-15-11-2019/834482"/>
        <a href="https://www.deshabhimani.com/news/kerala/news-kerala-29-11-2019/837673"/>
        <a href="https://www.deshabhimani.com/news/kerala/kerala-bank/837656"/>
        <a href="https://www.deshabhimani.com/news/kerala/fast-tag-toll-plaza/837622"/>
      </related>
    </article>
  </body>
</html>