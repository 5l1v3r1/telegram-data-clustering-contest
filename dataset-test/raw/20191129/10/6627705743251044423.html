<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nationalezorggids.nl/ziekenhuizen/nieuws/51557-vrouwen-met-endometriose-kiezen-vaker-voor-academisch-ziekenhuis.html"/>
    <meta property="og:site_name" content="www.nationalezorggids.nl"/>
    <meta property="article:published_time" content="2019-11-29T10:38:52+00:00"/>
    <meta property="og:title" content="Vrouwen met endometriose kiezen vaker voor academisch ziekenhuis"/>
    <meta property="og:description" content="Uit data van Vektis blijkt dat het aantal vrouwen met endometriose dat bij een gynaecoloog terechtkomt sinds een aantal jaar toeneemt. Waar het aantal patiënten in de Nederlandse ziekenhuizen in de jaren 2013 en 2014 op ongeveer 9.000 per jaar lag, is dat sinds 2016 van 11.000 opgelopen tot bijna 13.000 in 2018. Dit meldt Vektis."/>
  </head>
  <body>
    <article>
      <h1>Vrouwen met endometriose kiezen vaker voor academisch ziekenhuis</h1>
      <address>
        <time datetime="2019-11-29T10:38:52+00:00">29 Nov 2019, 10:38</time>
      </address>
      <figure>
        <img src="https://www.nationalezorggids.nl/uploads/article/article_image/51557/logo_logo_endometriose_stichting.jpg"/>
      </figure>
      <p>Uit data van Vektis blijkt dat het aantal vrouwen met endometriose dat bij een gynaecoloog terechtkomt sinds een aantal jaar toeneemt. Waar het aantal patiënten in de Nederlandse ziekenhuizen in de jaren 2013 en 2014 op ongeveer 9.000 per jaar lag, is dat sinds 2016 van 11.000 opgelopen tot bijna 13.000 in 2018. Dit meldt Vektis.</p>
      <p>Daarbij is ook de verdeling van de patiënten over de verschillende soorten ziekenhuizen veranderd. In 2013 ging 17 procent van de patiënten naar een academisch ziekenhuis, in 2018 was dat opgelopen tot 22 procent.</p>
      <h3>Meer bewustwording en aandacht</h3>
      <p>Bianca de Bie is voorzitter bij de Endometriose Stichting. “De bewustwording en aandacht voor endometriose groeit. En er is gelukkig ook steeds meer kennis over deze heel vervelende aandoening. Ik ben blij om dat terug te zien in deze cijfers, waaruit blijkt dat steeds meer vrouwen de weg weten te vinden naar het ziekenhuis.”</p>
      <p>In Nederland hebben 16 ziekenhuizen meer dan gemiddeld aandacht voor endometriose. Daarbij zijn 3 academische ziekenhuizen en een aantal endometriose-expertisecentra in topklinische of reguliere ziekenhuizen.</p>
      <h3>Geen standaardoplossing</h3>
      <p>De Bie: “Voor endometriose is helaas geen standaardoplossing. Vrouwen zoeken tegenwoordig actief en gericht naar de voor hen best passende behandeling. Gespecialiseerde endometriose-centra en academische ziekenhuizen waar disciplines zoals gynaecologie, chirurgie, psychologie, urologie en seksuologie samenkomen, bieden deze zorg. Dat verklaart waarschijnlijk ook de toename van het aantal patiënten dat hiervoor kiest.</p>
      <p>De Endometriose Stichting staat voor het verbeteren van de endometriosezorg in Nederland. Ze zetten zich in voor meer duidelijkheid en helderheid als het gaat om wie welke zorg biedt. De <a href="https://endometriose.nl/voor-jou/zorgwijzer/">Zorgwijzer</a> op hun website toont alle ziekenhuizen waar vrouwen met endometriose terechtkunnen met hun aandoening.”</p>
      <h3>Wat is endometriose?</h3>
      <p>Endometriose is een aandoening waarbij weefsel dat lijkt op baarmoederslijmvlies (endometrium) buiten de baarmoeder voorkomt. Dit weefsel hecht zich op andere organen in de buik, bijvoorbeeld op het buikvlies, de darmen, de blaas, de eierstokken of de eileiders. Doordat dit weefsel reageert op de hormoonhuishouding van de vrouw veroorzaakt de aandoening tijdens de menstruatie de meeste klachten. Maar ook buiten de cyclus om zijn er problemen. Moeheid, buikpijn, blaasontsteking, darmproblemen en onvruchtbaarheid zijn slechts enkele van de (chronische) gevolgen waar vrouwen met endometriose mee geconfronteerd kunnen worden. 1 op de 10 vrouwen heeft, in meer of mindere mate last van endometriose. Sommigen van hen ondervinden helemaal geen last, anderen zijn niet meer in staat om te werken of hun normale leven te leiden.</p>
      <p>
        <i>Nationale Zorggids</i>
      </p>
    </article>
  </body>
</html>