<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/29/240-ezer-forint-volt-szeptemberben-a-netto-atlagkereset"/>
    <meta property="og:site_name" content="infostart"/>
    <meta property="article:published_time" content="2019-11-29T10:59:00+00:00"/>
    <meta property="og:title" content="240 ezer forint volt szeptemberben a nettó átlagkereset"/>
    <meta property="og:description" content="A férfiak bruttó átlagkeresete közel 400 ezer forint, a nőké jóval alacsonyabb."/>
  </head>
  <body>
    <article>
      <h1>240 ezer forint volt szeptemberben a nettó átlagkereset</h1>
      <address><time datetime="2019-11-29T10:59:00+00:00">29 Nov 2019, 10:59</time> by <a rel="author">Infostart</a></address>
      <h3>Szeptemberben a bruttó átlagkereset 11,8 százalékkal nőtt az egy évvel korábbihoz képest és 360 ezer 700 forint volt. A nettó átlagkereset kedvezmények nélkül 239 900 forint, a kedvezményeket is figyelembe véve 247 300 forint volt - jelentette a Központi Statisztikai Hivatal (KSH).</h3>
      <p>A 2,8 százalékos szeptemberi inflációval számolva a reálkeresetek 8,8 százalékkal haladták meg az egy évvel korábbiakat a <a href="https://www.ksh.hu/docs/hun/xftp/gyor/ker/ker1909.html">KSH adatai</a> szerint.</p>
      <h4>2019. szeptemberi adatok, bruttó átlagkereset</h4>
      <p>A teljes munkaidőben alkalmazásban állók nemzetgazdasági szintű bruttó átlagkeresete – a legalább 5 főt foglalkoztató vállalkozásoknál, a költségvetési intézményeknél és a foglalkoztatás szempontjából jelentős nonprofit szervezeteknél – 360 700, közfoglalkoztatottak nélkül számolva 368 300 forint volt.</p>
      <p>A nettó átlagkereset kedvezmények nélkül 239 900, a kedvezményeket is figyelembe véve 247 300 forint volt.</p>
      <p>A bruttó és a kedvezmények nélkül számított nettó átlagkereset 11,8, a kedvezmények figyelembevételével számított nettó kereset pedig 11,9%-kal nőtt az előző év azonos időszakához képest.</p>
      <h4>2019. január–szeptemberi adatok</h4>
      <p>A teljes munkaidőben alkalmazásban állók nemzetgazdasági szintű átlagos bruttó keresete – a legalább 5 főt foglalkoztató vállalkozásoknál, a költségvetési intézményeknél és a foglalkoztatás szempontjából jelentős nonprofit szervezeteknél – 359 900, közfoglalkoztatottak nélkül számolva 369 900 forint volt.</p>
      <p>A nettó átlagkereset kedvezmények nélkül 239 300, a kedvezményeket is figyelembe véve 246 700 forint volt.</p>
      <p>A bruttó és a kedvezmények nélkül számított nettó átlagkereset egyformán 10,8, a kedvezmények figyelembevételével számított nettó átlagkereset pedig 10,9%-kal nőtt az előző év azonos időszakához képest.</p>
      <blockquote>A bruttó átlagkereset a pénzügyi, biztosítási tevékenység gazdasági ágban volt a legmagasabb (657 100 forint), és a szálláshely-szolgáltatás, vendéglátás területén volt a legalacsonyabb (236 500 forint).</blockquote>
      <p>A bruttó átlagkereset a teljes munkaidőben alkalmazásban álló férfiaknál 393 600, míg a nők esetében 327 700 forintot ért el, ez a férfiaknál 11,5, a nőknél 10,0%-os növekedést jelent egy év alatt.</p>
      <p>A bruttó átlagkereset a 25 év alattiak körében 277 400, a 25–54 évesek esetében 375 200, míg az 54 év felettieknél 354 200 forint volt. Az átlagkereset növekedése az egyes korcsoportokban rendre 16,6, 11,1, illetve 10,6% volt az előző év azonos időszakához képest.</p>
      <p>A rendszeres (prémium, jutalom, egyhavi különjuttatás nélküli) bruttó átlagkereset 337 200 forintra becsülhető, amely 10,6%-kal nőtt az utóbbi egy évben.</p>
      <blockquote>A reálkereset 7,3%-kal emelkedett a fogyasztói árak előző év azonos időszakához mért 3,3%-os növekedése mellett.</blockquote>
      <p>
        <i>Nyitókép: Pixabay</i>
      </p>
    </article>
  </body>
</html>