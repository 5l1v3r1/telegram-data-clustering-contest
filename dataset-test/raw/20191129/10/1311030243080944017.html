<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626887/%E0%A6%AD%E0%A7%8B%E0%A6%B2%E0%A6%BE%E0%A7%9F-%E0%A7%AA%E0%A7%A6-%E0%A6%AE%E0%A6%A3-%E0%A6%B9%E0%A6%BE%E0%A6%99%E0%A6%B0-%E0%A6%93-%E0%A6%A1%E0%A6%B2%E0%A6%AB%E0%A6%BF%E0%A6%A8%E0%A7%87%E0%A6%B0-%E0%A6%AA%E0%A7%8B%E0%A6%A8%E0%A6%BE-%E0%A6%9C%E0%A6%AC%E0%A7%8D%E0%A6%A6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T10:58:00+00:00"/>
    <meta property="og:title" content="ভোলায় ৪০ মণ হাঙর ও ডলফিনের পোনা জব্দ"/>
    <meta property="og:description" content="ভোলায় ৪০ মণ হাঙর ও ডলফিনের পোনা জব্দ করেছে দক্ষিণাঞ্চলীয় কোস্টগার্ড। সদর উপজেলার পূর্ব ইলিশা ফেরিঘাট এলাকা থেকে গতকাল বৃহস্পতিবার চট্টগ্রামগামী একটি কাভার্ড ভ্যান থেকে পোনাগুলো জব্দ করা হয়। এ সময় কাভার্ড ভ্যানের চালক আনিসুর রহমানকে (২৪) আটক করা হয়। পরে জব্দকৃত পোনাগুলো বন বিভাগের কাছে হস্তান্তর করা হয়।"/>
  </head>
  <body>
    <article>
      <h1>ভোলায় ৪০ মণ হাঙর ও ডলফিনের পোনা জব্দ</h1>
      <address><time datetime="2019-11-29T10:58:00+00:00">29 Nov 2019, 10:58</time> by <a rel="author">প্রতিনিধি, ভোলা</a></address>
      <p>ভোলায় ৪০ মণ হাঙর ও ডলফিনের পোনা জব্দ করেছে দক্ষিণাঞ্চলীয় কোস্টগার্ড। সদর উপজেলার পূর্ব ইলিশা ফেরিঘাট এলাকা থেকে গতকাল বৃহস্পতিবার চট্টগ্রামগামী একটি কাভার্ড ভ্যান থেকে পোনাগুলো জব্দ করা হয়। এ সময় কাভার্ড ভ্যানের চালক আনিসুর রহমানকে (২৪) আটক করা হয়। পরে জব্দকৃত পোনাগুলো বন বিভাগের কাছে হস্তান্তর করা হয়।</p>
      <p>ভোলা সদর উপজেলার নির্বাহী কর্মকর্তা (ইউএনও) কামাল হোসেন বন্য প্রাণী সংরক্ষণ ও নিরাপত্তা আইন-২০১২ অনুযায়ী চালক আনিসুরকে এক মাসের কারাদণ্ড দেন এবং পোনাগুলোকে মাটিতে পুঁতে ফেলার নির্দেশ দেন।</p>
      <p>উপকূলীয় বন বিভাগের বিভাগীয় বন কর্মকর্তা (ডিএফও) তৌফিকুল ইসলাম প্রথম আলোকে বলেন, জেলেরা গভীর সমুদ্র থেকে পোনাগুলো শিকার করেছে। শিকারের পর পোনাগুলো ভোলার চরফ্যাশন উপজেলার দক্ষিণ আইচা থানার কচ্ছপিয়া এলাকায় নিয়ে আসে। সেখান থেকে পলিথিনে মুড়ে বরফ দিয়ে চট্টগ্রাম ও কক্সবাজারে নিয়ে যাচ্ছিল। সেখানে পোনাগুলো শুকিয়ে পাউডার বানিয়ে বিদেশে পাচার করা হয়।</p>
      <p>ডিএফও তৌফিকুল ইসলাম আরও বলেন, বন্য প্রাণী সংরক্ষণ ও নিরাপত্তা আইন-২০১২ অনুযায়ী এসব পোনা শিকার নিষিদ্ধ। অনেকেই এই আইন জানেন না। সবাইকে সচেতন করতে বন বিভাগ চেষ্টা করছে। ভোলার দুটি ফেরিঘাটে চেকপোস্ট বসানো উচিত। এতে কাঠ ও বন্য প্রাণী পাচারকারীদের আটক করা সহজ হবে।</p>
    </article>
  </body>
</html>