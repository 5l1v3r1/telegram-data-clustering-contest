<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/m_sxoinas_an_oi_europaioi_den_broume_lyseis_tha_mas_to_epibaloun_amerikanoi_kai_kinezoi-590542/"/>
    <meta property="og:site_name" content="Real.gr"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="Γεννηματά: Πρέπει η FRONTEX να γίνει επιτέλους πραγματική συνοριοφυλακή και όχι να παρατηρεί"/>
    <meta property="og:description" content="'Οι Ευρωπαίοι πρέπει να βρούμε απαντήσεις συνολικές, συνεκτικές στα προβλήματά μας και αν δεν το κάνουμε εμείς, θα μας το επιβάλλουν οι Αμερικάνοι και οι Κινέζοι', επισήμανε ο αντιπρόεδρος της Κομισιόν και νέος Επίτροπος της Ελλάδας, Μαργαρίτης Σχοινάς, σε μια εκ βαθέων συζήτηση, με την ευκαιρία της συμπλήρωσης των 60 χρόνων του Συλλόγου Αποφοίτων της Γερμανικής Σχολής Θεσσαλονίκης, που λόγω του χώρου και του τόπου επικεντρώθηκε κυρίως στο μέλλον της Θεσσαλονίκης, την παιδεία και τις αναμνήσεις από τα μαθητικά του χρόνια."/>
  </head>
  <body>
    <article>
      <h1>
        <a href="https://www.real.gr/politiki/arthro/gennimata_prepei_h_frontex_na_ginei_epitelous_pragmatiki_synoriofylaki_kai_oxi_na_paratirei-590523/">Γεννηματά: Πρέπει η FRONTEX να γίνει επιτέλους πραγματική συνοριοφυλακή και όχι να παρατηρεί</a>
      </h1>
      <address><time datetime="2019-11-29T10:30:00+00:00">29 Nov 2019, 10:30</time> by <a rel="author">ΑΠΕ-ΜΠΕ</a></address>
      <p>
        <b>«Οι Ευρωπαίοι πρέπει να βρούμε απαντήσεις συνολικές, συνεκτικές στα προβλήματά μας και αν δεν το κάνουμε εμείς, θα μας το επιβάλλουν οι Αμερικάνοι και οι Κινέζοι», επισήμανε ο αντιπρόεδρος της Κομισιόν και νέος Επίτροπος της Ελλάδας, Μαργαρίτης Σχοινάς, σε μια εκ βαθέων συζήτηση, με την ευκαιρία της συμπλήρωσης των 60 χρόνων του Συλλόγου Αποφοίτων της Γερμανικής Σχολής Θεσσαλονίκης, που λόγω του χώρου και του τόπου επικεντρώθηκε κυρίως στο μέλλον της Θεσσαλονίκης, την παιδεία και τις αναμνήσεις από τα μαθητικά του χρόνια.</b>
      </p>
      <p>Απαντώντας σε ερώτηση για τη δυσπιστία που παρατηρείται ως προς το ευρωπαϊκό όραμα ο κ. Σχοινάς τόνισε πως κανένα κράτος μέλος της Ε.Ε.-ούτε μεγάλο ούτε μικρό- μπορεί από μόνο του να ανταπεξέλθει, να διαχειριστεί πολιτικές απαντήσεις στα μεγάλα προβλήματα της εποχής μας και πως ο ευρωπαϊκός τρόπος ζωής είναι ότι η Ευρώπη αντιπροσωπεύει σήμερα έναν φάρο φωτός σε έναν κόσμο που γίνεται ολοένα και πιο σκοτεινός.</p>
      <p>Σε ό,τι αφορά στην ελληνική κοινωνία παρατήρησε πως «δεν έχουμε καταφέρει ακόμα να αισθανθούμε την Ευρώπη ως ένα συστατικό στοιχείο της ταυτότητας μας».</p>
      <p>
        <b>«Με σφράγισε η υπογραφή της Συνθήκης προσχώρησης της Ελλάδας στην τότε ΕΟΚ»</b>
      </p>
      <p>Όταν ένας μαθητής της Α' Λυκείου της Γερμανικής Σχολής τον ρώτησε ποιος ήταν ο στόχος του και αν θεωρεί πως τον πέτυχε ο Μαργαρίτης Σχοινάς αποκάλυψε πως το γεγονός που τον «σφράγισε» ήταν η υπογραφή της Συνθήκης προσχώρησης της Ελλάδας στην τότε ΕΟΚ το 1979.</p>
      <p>«Είδα την τελετή υπογραφής στην ασπρόμαυρη τηλεόραση του σπιτιού μου σε ηλικία 17 ετών και εκεί γύρισα και είπα στην ομήγυρη ότι εγώ θα ασχοληθώ, θα δουλέψω για την Ευρώπη. Το αισθάνθηκα ως ένα κάλεσμα της γενιάς μου», είπε και εξήγησε: «Αυτό ξεπερνάει τη στόχευση μιας επαγγελματικής καριέρας. Ό,τι έκανα μετά το έκανα για να εξυπηρετήσω τη στόχευσή μου να δουλέψω για την Ευρώπη. Ποτέ δεν έβαλα στόχους μαξιμαλιστικούς θέσεων ή αξιωμάτων.</p>
      <p>Πάντοτε κυνήγησα τις ιδέες μου. Τις υπερασπίστηκα πολλές φορές απέναντι σε πολύ αυστηρούς κριτές. Έκανα προεκλογική εκστρατεία ως υποψήφιος ευρωβουλευτής σε πολύ δύσκολες περιοχές..</p>
      <p>Έχω μιλήσει σε ακροατήρια όπου μου πέταξαν νερό, τενεκεδάκια, αλλά ποτέ δεν άλλαξα τη στόχευσή μου στην Ευρώπη».</p>
      <p>Για τη γενιά των σημερινών μαθητών υπογράμμισε πως η πρόκληση είναι να ηγηθεί της μετάβασης της Ελλάδας προς μια οικονομία πιο πράσινη, χωρίς λιγνίτη και άνθρακα, για μια Ελλάδα πιο ψηφιακή , πιο ανοιχτόμυαλη.</p>
      <p>
        <b>Η Θεσσαλονίκη αρέσει όλο και πιο πολύ</b>
      </p>
      <p>Στο πλαίσιο της εκδήλωσης ο επιχειρηματίας και πρώην αντιδήμαρχος στη διοίκηση Μπουτάρη, Σπύρος Πέγκας, απηύθυνε ερωτήσεις στον Μαργαρίτη Σχοινά και τον επιχειρηματία Σταύρο Ανδρεάδη και ένα μεγάλο μέρος της συζήτησης αφορούσε τη Θεσσαλονίκη και τις προοπτικές της.</p>
      <p>«Τα τελευταία χρόνια αυτό που προσλαμβάνω είναι ότι η Θεσσαλονίκη αρέσει όλο και πιο πολύ», δήλωσε ο αντιπρόεδρος της Κομισιόν και επικαλέστηκε αυτά που λένε οι ξένοι για την πόλη.</p>
      <p>Τριάντα χρόνια πετάει συνεχώς με αεροπλάνα και οι 8 στους 10 από όσους συναντάει στα αεροδρόμιο του λένε «α, ρε τυχεράκια!!!», μόλις μαθαίνουν ότι προορισμός του είναι η Θεσσαλονίκη.</p>
      <p>
        <b>Η Θεσσαλονίκη κέρδισε πάρα πολλά με τη δημαρχία Μπουτάρη</b>
      </p>
      <p>«Είναι μια πόλη που ο κόσμος τη συνδέει με ευχάριστες αναμνήσεις», είπε και εγκωμίασε τη θητεία του παριστάμενου Γιάννη Μπουτάρη στη δημαρχία, λέγοντας χαρακτηριστικά: «Η Θεσσαλονίκη κέρδισε πάρα πολλά με τη δημαρχία Μπουτάρη. Ο Μπουτάρης ουσιαστικά γύρισε την πόλη, από την πλάτη έβγαλε το μέτωπο της προς τον κόσμο».</p>
      <p>Παράλληλα εξέφρασε τη χαρά του για δημοσιεύματα του ξένου Τύπου για τη «Θεσσαλονίκη του Μπουτάρη» και για μια «πόλη έκπληξη στην Ευρώπη».</p>
      <p>
        <b>Οι γείτονες της Θεσσαλονίκης είναι ευλογία</b>
      </p>
      <p>Στα αρνητικά συμπεριέλαβε το ότι, όπως είπε, «η Θεσσαλονίκη δεν έχει ακόμα συμφιλιωθεί με το γεγονός ότι πρέπει να αποδεχθούμε όλους τους γείτονές μας» και σημείωσε: «Τούρκοι, Βούλγαροι, Βορειομακεδόνες, Αλβανοί, Σέρβοι, θέλουν όλοι να έρθουν εδώ. Και είναι χαρά μας και καμάρι μας και υπερηφάνεια μας, που έρχονται. Αυτοί είναι ευλογία. Πρέπει να δουλέψουμε για να τους κρατήσουμε. Όσο η μεσαία τάξη στις γειτονικές χώρες ανεβαίνει κι αργά ή γρήγορα η Ρουμανία και η Βουλγαρία θα μπουν στο Σένγκεν, αυτά που βλέπουμε σήμερα είναι πολύ λίγα σε σχέση με αυτά που θα δούμε σε λίγα χρόνια στη Θεσσαλονίκη, ως κέντρο μιας ευρύτερης αγοράς κινητικότητας περίπου 25.000.000 Ευρωπαίων από τη Ν.Α. Ευρώπη».</p>
      <p>«Υπερασπίζομαι τον τόπο μου στην ομορφιά του, όχι στην ασχήμια του», τόνισε και δήλωσε ότι είναι πολύ αισιόδοξος για το μέλλον της Θεσσαλονίκης.</p>
      <p>«Δεν νομίζω ότι το ισοζύγιο των αρνητικών που βλέπουμε στην καθημερινότητα πρέπει να μας οδηγήσει σε μια τάση αυτομαστιγώματος, κάθε άλλο», είπε ο κ. Μαργαρίτης και συνέχισε: «Το μεγάλο ατού της Θεσσαλονίκης είναι ότι η Θεσσαλονίκη είναι η μόνη ελληνική πόλη. Η Αθήνα είναι 10.000 χωριά μαζί. Εμείς είμαστε μια πόλη που έχει ενότητα, έχει συνεκτικότητα στον αστικό της ιστό, μια κοινωνία που γνωρίζεται, έχει πολλές κοινωνικές ομάδες που γνωρίζονται».</p>
      <p>Στο σημείο αυτό επικαλέστηκε τη σύζυγό του, η οποία δεν είναι Ελληνίδα, και πάντα λέει ότι δεν έχει δει άλλη πόλη τέτοιου μεγέθους στην Ευρώπη όπου όταν βγαίνεις στο δρόμο κάθε τόσο λες «γεια σου Νίκο, γεια σου Γιώργο».</p>
      <p>«Σε πόλεις 1.000.000 κατοίκων στην Ευρώπη δεν χαιρετάς», παρατήρησε.</p>
      <p>
        <b>Πανευρωπαϊκό γεγονός η απονομή του Βραβείου "Θεοφανώ"</b>
      </p>
      <p>Για πρώτη φορά όλοι οι πλανήτες στην περιοχή μας συντάσσονται σε μια τροχιά θετική για τη Θεσσαλονίκη, τόνισε και συμπλήρωσε: «Έχουμε τη Βουλγαρία και Ρουμανία μαζί μας στην Ευρωπαϊκή Ένωση, σε λίγο θα τους έχουμε στο Σένγκεν, σε λίγο θα τους έχουμε και στο ευρώ. Στα Βαλκάνια το μόνο πράγμα που τα κρατάει συνεκτικά είναι η ευρωπαϊκή προοπτική την οποία εκφράζουμε εμείς. Για τα Βαλκάνια εμείς είμαστε αυτό που κάποτε θέλουν να γίνουν».</p>
      <p>Μετά την ανακοίνωση από τον Σταύρο Ανδρεάδη ότι στα τέλη Ιανουαρίου-αρχές Φεβρουαρίου θα απονεμηθεί για πρώτη φορά το Βραβείο «Θεοφανώ» σε έναν μεγάλο Ευρωπαίο, στη διάρκεια τελετής στο Μνημείο της Ροτόντας στη Θεσσαλονίκη, ο κ. Σχοινάς είπε ότι είναι πολύ σημαντικό για την προβολή της πόλης να γίνουμε μεγάλα πανευρωπαϊκά γεγονότα.</p>
      <p>Αν και οπαδός του Αρη, θα ήταν μεγάλη προβολή για τη Θεσσαλονίκη η συμμετοχή του ΠΑΟΚ στο Τσάμπιονς Λιγκ</p>
      <p>Αν και γνωστός οπαδός της ομάδας του Αρη ο ίδιος σημείωσε πως θα ήταν εξαιρετικά μεγάλη προβολή για τη Θεσσαλονίκη αν ο ΠΑΟΚ ήταν στους ομίλους του Τσάμπιονς Λιγκ.</p>
      <p>Οι Σταύρος Ανδρεάδης και Σπύρος Πέγκας είναι απόφοιτοι της Γερμανικής Σχολής, ενώ ο Μαργαρίτης Σχοινάς του δημόσιου Ε΄ Γυμνασίου Θεσσαλονίκης και με αφορμή αυτό το γεγονός ο αντιπρόεδρος της Κομισιόν αναφέρθηκε στο δημόσιο σχολείο και τα ζητήματα της παιδείας.</p>
      <p>Όπως είπε δεν ένιωσε ότι στερήθηκε τίποτε επειδή φοίτησε σε δημόσιο σχολείο και υπογράμμισε: «Είχα την τύχη να βγω από ένα σχολείο αριστείας, που το πλήρωνε ο Έλληνας φορολογούμενος με τους φόρους του. Είμαι τέκνο εκπαιδευτικών και θυμάμαι ότι στα χρόνια τους, όπως και στα χρόνια μου, το δημόσιο σχολείο ήταν ένα σχολείο αριστείας, γιατί υπήρχε αξιολόγηση. Έχω ακόμα στο μυαλό μου εικόνες των γονιών μου να προετοιμάζονται γιατί θα πήγαινε ο επιθεωρητής στην τάξη τους. Εγώ θυμάμαι επιθεωρητές στο Ε΄ Γυμνάσιο να έρχονται συχνά και πιστεύω ότι η αριστεία μας την οποία εγώ απήλαυσα μέχρι το 1980-81 ήταν αποτέλεσμα ακριβώς αυτής της οργάνωσης του κράτους. Μιας σοβαρής οργάνωσης δημόσιας παιδείας».</p>
      <p>Κατά τη δική του εκτίμηση το παιγνίδι στη δημόσια εκπαίδευση χάθηκε τη δεκαετία του 1980, διότι στο όνομα μιας «βλακώδους δημοκρατικότητας» κατέβηκαν όλα τα στάνταρ προς τα κάτω.</p>
      <p>«Τη δεκαετία του 1980 μπήκε ιός ότι το δημόσιο σχολείο δεν είναι ένα σχολείο που ο λαός βοηθάει αυτούς που το έχουν ανάγκη πιο πολύ να ξεχωρίσουν, αλλά ένα σχολείο που καταχώνει προς τα κάτω τους πάντες στο όνομα μιας "δημοκρατικότητας", εκεί χάθηκε το παιγνίδι. Και ακόμα δεν έχει κερδηθεί το παιγνίδι της αριστείας στη δημόσια εκπαίδευσης της χώρας μας. Γιατί τώρα ουσιαστικά την αριστεία την απολαμβάνουν μόνον αυτοί που έχουν τα μέσα να την πληρώνουν στα καλά ιδιωτικά σχολεία», επισήμανε.</p>
      <p>Να ξαναγίνει η δημόσια παιδεία φυτώριο γι’ αυτούς που δεν μπορούν να πληρώσουν την ιδιωτική</p>
      <p>Αναφέρθηκε στη συζήτηση που είχε με την υπουργό Παιδείας Νίκη Κεραμέως και σημείωσε: «Η Νίκη είναι ένα εξαιρετικό μυαλό, μια νέα και πολύ δυναμική γυναίκα, η οποία προέρχεται και αυτή από το ιδιωτικό σχολείο. Της είπα, το μεγάλο στοίχημα για σένα, Νίκη, είναι να ξανακάνεις τη δημόσια παιδεία ένα φυτώριο γι αυτούς που δεν μπορούν να πληρώσουν την ιδιωτική παιδεία. Για τους καλούς που μέσα από τη δημόσια παιδεία θέλουν να ξεχωρίσουν».</p>
      <p>«Αυτό είναι το στοίχημα για το μέλλον. Το δημόσιο σχολείο συνεχίζει να βγάζει καλά μυαλά. Το ζητούμενο είναι να μπορεί να δίνει ευκαιρίες καλές για τα καλά μυαλά και αυτών των οικογενειών. Χρειαζόμαστε ένα δημόσιο σχολείο θερμοκήπιο, όχι ένα σχολείο μπουλντόζα», τόνισε ο κ. Σχοινάς.</p>
      <p>Στην εκδήλωση υπήρχε και το συγκινησιακό στοιχείο, καθώς ήταν παρόντες οι γονείς και ο αδελφός του Μαργαρίτη Σχοινά.</p>
      <p>Το «παρών» έδωσε και ο υφυπουργός Μακεδονίας-Θράκης Θεόδωρος Καράογλου.</p>
      <p>Ο πρόεδρος του Συλλόγου Αποφοίτων της Γερμανικής Σχολής, Νίκος Οικονόμου, βράβευσε πρώην προέδρους και πρόσφερε αναμνηστικά στους Μαργαρίτη Σχοινά, Σταύρο Ανδρεάδη, Σπύρο Πέγκα.</p>
    </article>
  </body>
</html>