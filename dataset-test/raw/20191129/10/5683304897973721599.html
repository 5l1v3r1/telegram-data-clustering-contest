<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/29/telangana-most-corrupt-south-indian-state.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="കൈക്കൂലി: ദക്ഷിണേന്ത്യയിൽ ഒന്നാമത് തെലങ്കാന, ഏറ്റവും കുറവ് കേരളത്തിൽ"/>
    <meta property="og:description" content="ഹൈദരാബാദ് ∙ 'ഇവിടെ എന്തെങ്കിലും നടക്കണമെങ്കിൽ കൈമടക്ക് കൊടുക്കണം'- സംസ്ഥാനത്തെ 67% ഒരേ സ്വരത്തിൽ പറയുന്നു. ട്രാൻസ്പരൻസി ഇന്റർനാഷനൽ (ടിഐ) നടത്തിയ.Kerala. Telangana.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കൈക്കൂലി: ദക്ഷിണേന്ത്യയിൽ ഒന്നാമത് തെലങ്കാന, ഏറ്റവും കുറവ് കേരളത്തിൽ</h1>
      <address><time datetime="2019-11-29T10:28:00+00:00">29 Nov 2019, 10:28</time> by <a rel="author">മനോരമ ലേഖകൻ</a></address>
      <p>ഹൈദരാബാദ് ∙ ‘ഇവിടെ എന്തെങ്കിലും നടക്കണമെങ്കിൽ കൈമടക്ക് കൊടുക്കണം’- തെലങ്കാനയിലെ 67% ഒരേ സ്വരത്തിൽ പറയുന്നു. ട്രാൻസ്പരൻസി ഇന്റർനാഷനൽ (ടിഐ) നടത്തിയ സർവെയിലാണു തെലങ്കാനയ്ക്കു നാണക്കേടായി അഴിമതിക്കണക്ക് പുറത്തുവന്നത്. വസ്തു റജിസ്ട്രേഷനു തന്നെയാണു ഏറ്റവും കൂടുതൽ പേർ കൈക്കൂലി നൽകിയത് - 40%.</p>
      <p>മറ്റു സംസ്ഥാനങ്ങളെ അപേക്ഷിച്ചു തെലങ്കാനയിലെ പൊലീസ് അഴിമതി മുക്തരാണെന്നു സർവേയിൽ പറയുന്നു. ആകെ 7% പേരാണു പൊലീസിനു കൈമടക്ക് നൽകിയതായി പറയുന്നത്. </p>
      <p>കർണാടക – 63%, തമിഴ്നാട് –62%, ആന്ധ്രപ്രദേശ് - 50%, കേരളം - 10% എന്നിങ്ങനെയാണ് മറ്റു ദക്ഷിണേന്ത്യൻ സംസ്ഥാനങ്ങളിലെ കണക്ക്.</p>
      <p>കഴിഞ്ഞ വർഷം ഒക്ടോബർ മുതൽ ഈ മാസം വരെ ലോക്കൽ സർക്കിൾ എന്ന മാധ്യമ സ്ഥാപനമാണു സർവേ നടത്തിയത്. ഇതിനിടെ, രാജ്യത്തെ 20 സംസ്ഥാനങ്ങളിലെ 248 ജില്ലകളിലായി 1.9 ലക്ഷം പേരിൽ നിന്നാണു സാംപിൾ ശേഖരിച്ചത്.</p>
      <p>കണക്കുപ്രകാരം രാജ്യത്തെ ഏറ്റവും അഴിമതി നിറഞ്ഞ സംസ്ഥാനം രാജസ്ഥാനാണ്. ഇവിടെ കൈമടക്കു കൊടുക്കാതെ കാര്യം നടക്കില്ലെന്നു പറഞ്ഞതു 78% പേർ. ബിഹാറാണ് രണ്ടാം സ്ഥാനത്ത്, 75%.</p>
      <p>
        <b>എന്റെ കേരളം എത്ര സുന്ദരം</b>
      </p>
      <p>ദക്ഷിണേന്ത്യൻ സംസ്ഥാനങ്ങളിൽ ഏറ്റവും കുറവ് അഴിമതിയുള്ള സംസ്ഥാനം കേരളമാണെന്നു സർവേ പറയുന്നു. കേരളത്തിൽ കാര്യങ്ങൾ നടക്കണമെങ്കിൽ കൈമടക്ക് കൊടുക്കണമെന്നു പറഞ്ഞതു സർവേയിൽ പങ്കെടുത്ത 10% മാത്രം. ‌കേരളത്തിലും വസ്തു റജിസ്ട്രേഷനാണു അഴിമതിയുടെ വിളനിലം. 29% പേർക്കു കൈക്കൂലി നൽകേണ്ടി വന്നതു വസ്തു റജിസ്ട്രേഷനാണ്.</p>
      <p><b>English Summary: </b>Telangana most corrupt south indian state</p>
    </article>
  </body>
</html>