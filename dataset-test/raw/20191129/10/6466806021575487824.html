<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/cikk/2019/11/29/bozsik-carrillo-fel-fogja-tudni-razni-a-fehervart"/>
    <meta property="og:site_name" content="hirado.hu"/>
    <meta property="article:published_time" content="2019-11-29T10:33:00+00:00"/>
    <meta property="og:title" content="Bozsik: Carrillo fel fogja tudni rázni a Fehérvárt"/>
    <meta property="og:description" content="A MOL Fehérvár régi-új edzőjével Miskolcra látogat, a fővárosi csapatok közül pedig egy sem marad otthon a labdarúgó NB I 14. fordulójában. A közszolgálati sportcsatorna ismét három találkozót közvetít élőben, az m4sport.hu-n a forduló valamennyi eseménye követhető. Mire megy a Fehérvár Joan Carrillóval a DVTK ellen, elég lesz-e a szűk hét a felkészülésre, meglepetést tud-e okozni a királyok városa? Bozsik Péter, az M4 Sport szakértője edzői szemmel latolgatja az esélyeket."/>
  </head>
  <body>
    <article>
      <h1>Bozsik: Carrillo fel fogja tudni rázni a Fehérvárt</h1>
      <address>
        <time datetime="2019-11-29T10:33:00+00:00">29 Nov 2019, 10:33</time>
      </address>
      <p>
        <b>A MOL Fehérvár régi-új edzőjével Miskolcra látogat, a fővárosi csapatok közül pedig egy sem marad otthon a labdarúgó NB I 14. fordulójában. A közszolgálati sportcsatorna ismét három találkozót közvetít élőben, az m4sport.hu-n a forduló valamennyi eseménye követhető. Mire megy a Fehérvár Joan Carrillóval a DVTK ellen, elég lesz-e a szűk hét a felkészülésre, meglepetést tud-e okozni a királyok városa? Bozsik Péter, az M4 Sport szakértője edzői szemmel latolgatja az esélyeket.</b>
      </p>
      <figure>
        <img src="https://hirado.hu/wp-content/uploads/sites/7/2019/11/D__YT20140606002.jpg"/>
        <figcaption>A spanyol Joan Carrillo Milan, a Videoton FC új vezetőedzője (Fotó: MTI/Illyés Tibor)</figcaption>
      </figure>
      <p>Marko Nikolcsot a spanyol <a href="https://hirado.hu/cikk/2019/11/25/carrillo-valtja-nikolicot/">Joan Carrillo váltotta</a> a MOL Fehérvár kispadján, miután a klub a Puskás Akadémia elleni 3–1-es vereséget követően menesztette a negyvenéves szerb trénert.</p>
      <p>„<i>Hirtelennek tűnhetett az edzőváltás a Fehérvárnál, de ha megnézzük a csapat szereplését, akkor érthető, várható lépés volt: az elmúlt öt fordulóban viszonylag sok pontot hagyott veszni. Többekben már az Európa-liga második selejtezőkörében, a Vaduz elleni kieséskor felmerült a csere, de utána jött hat győzelem a bajnokságban és egy dinamikus, helyenként kifejezetten élvezetes foci, ami az utóbbi hat fordulóban viszont eltűnt</i>” – reagált a hírre Bozsik Péter, az M4 szakértője, aki maga is edzőként tevékenykedik az NB III-as Komárom VSE csapatánál.</p>
      <p>Joan Carrillo 2011–2015 között már dolgozott a fehérvári klubnál, így nem teljesen ismeretlen a terep számára. Azonban kérdés, hogy elegendő lehet-e a szűk egy hét, hogy átvegye és felkészítse a csapatot a DVTK ellen?</p>
      <p>„<i>Carrillo éppen szabad volt, ráadásul nagy előny, hogy tudja, hová megy, mit várnak el tőle, milyen a klub, ismeri a játékosok egy részét és a viszonyokat. A húzóemberek továbbra is ott vannak, akikkel megtalálhatja a hangot, hamarabb képbe tud kerülni. Többé kevésbé szerintem eddig is képben volt, tehát ebben a váltásban ilyen értelemben különösebb kockázat sincs. Azt is el tudom képzelni, hogy az utóbbi hetekben már intenzívebb tárgyalásokat folytattak vele. Ezek alapján elvárható tőle, hogy hamar reagáljon a helyzetre és képes legyen gatyába rázni a csapatot</i>” – véli Bozsik.</p>
      <p>A labdarúgó NB I 14. fordulójában a DVTK fogadja a MOL Fehérvárt, a párosítás legutóbbi mérkőzésén 5–1-es győzelemmel tartotta otthon a három pontot a fehérvári csapat. A hazai pálya előnye most a miskolciaknak kedvez, amely az előző hétvégén az Újpestet múlta felül két góllal.</p>
      <p>„<i>Diósgyőrben soha nem könnyű nyerni, mert fantasztikus közönsége van, eszméletlen jó a hangulat. Függetlenül attól, hogy a Diósgyőr egyre stabilabb és egyre markánsabb csapat benyomását kelti, a Fehérvár az esélyese a mérkőzésnek. A MOL Fehérvár a Fradihoz hasonlóan kiemelkedő állománnyal rendelkezik. Mivel Carrillo ismeri a viszonyokat, fel fogja tudni rázni a csapatot a rendelkezésére álló néhány nap alatt</i>” – mondta az ötvennyolc éves szakember.</p>
      <p>Az M4 Sport szombaton 15.45-kor a ZTE FC–DVSC, 19.30-kor a DVTK–MOL Fehérvár találkozót, vasárnap 18 órakor a Kaposvári Rákóczi FC–Ferencváros mérkőzést közvetíti élőben. A Kossuth Rádió a 17 órás eseményekről 18.02-től Körkapcsolásban számol be, illetve az <a href="https://m4sport.hu/">m4sport.hu</a> oldalon követhető a labdarúgó NB I minden összecsapása.</p>
      <p>Tweet</p>
    </article>
  </body>
</html>