<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/gendirektor-futbolnoji-zori-ziznavsya-v-porushenni-zakonodavstva-643323.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T10:53:25+00:00"/>
    <meta property="og:title" content="Гендиректор футбольної «Зорі» зізнався в порушенні законодавства"/>
    <meta property="og:description" content="Сергій Рафаїлов розповів про виплату в клубі офіційних та неофіційних зарплат"/>
  </head>
  <body>
    <article>
      <h1>Гендиректор футбольної «Зорі» зізнався в порушенні законодавства</h1>
      <address>
        <time datetime="2019-11-29T10:53:25+00:00">29 Nov 2019, 10:53</time>
      </address>
      <h4>Сергій Рафаїлов розповів про виплату в клубі офіційних та неофіційних зарплат</h4>
      <p>Генеральний директор луганської «Зорі» Сергій Рафаїлов розповів про фінансовий стан клубу. Зокрема він зізнався про виплату подвійних зарплат – офіційних та неофіційних, що є порушенням українського законодавства.</p>
      <p>«Клуб не приносить прибуток. Через різні причини, у першу чергу через війну. У групі Ліги Європи ми виступали лише двічі – це 6 мільйонів. Не скажу точно, який бюджет «Зорі», але це трохи менше, ніж 5-7 мільйонів доларів. За зарплатнею ми знаходимося на 3-4 місці в українській Прем’єр-лізі разом з «Ворсклою». Але скоро ми скотимося до рівня Прибалтики. У нас Шарпар перейшов туди – здається, отримує 12 тисяч євро. Чому вони туди їдуть? Бо у нас економіка країни та економіка футболу не дозволяє платити більше. А ми платимо, як скрізь. У нас є офіційна та неофіційна зарплати. Як і у всіх інших українських клубах. У «Шахтарі», думаю, зарплата «біла», бо там діє фінансовий фейр-плей і дуже моніторять», - розповів Рафаїлов у інтерв’ю шоу «Та-То-Таке».</p>
      <p>«Зоря» після окупації Луганська російсько-терористичними загарбниками базується в Запоріжжі. Минулого сезону фінішувала п’ятою в чемпіонаті України.</p>
      <blockquote>
        <b> Читайте також: <a href="https://glavcom.ua/sport/news/kolishnogo-policeyskogo-viznali-nevinuvatim-u-zagibeli-96-vbolivalnikiv-liverpulya-643253.html">Колишнього поліцейського визнали невинуватим у загибелі 96 вболівальників «Ліверпуля»</a></b>
      </blockquote>
      <related>
        <a href="https://glavcom.ua/sport/news/zorya-peremogla-kolos-u-matchi-z-dvoma-penalti-ta-viluchennyami-video-639003.html"/>
      </related>
    </article>
  </body>
</html>