<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/11/29/gasly-hab-lenne-a-tortan-ha-tenyleg-legyoznenk-a-renault-t-is"/>
    <meta property="og:site_name" content="Formula.hu"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="Gasly: Hab lenne a tortán, ha tényleg legyőznénk a Renault-t is"/>
    <meta property="og:description" content="A szoros középmezőny egyik legkellemesebb meglepetése a Toro Rosso előretörése. Pierre Gasly legutóbbi második helye után újabb sikeres versenyben bízik, szeretnének a Renault előtt végezni."/>
  </head>
  <body>
    <article>
      <h1>Gasly: Hab lenne a tortán, ha tényleg legyőznénk a Renault-t is</h1>
      <h2>A szoros középmezőny egyik legkellemesebb meglepetése a Toro Rosso előretörése. Pierre Gasly legutóbbi második helye után újabb sikeres versenyben bízik, szeretnének a Renault előtt végezni.</h2>
      <address><time datetime="2019-11-29T10:24:00+00:00">29 Nov 2019, 10:24</time> by <a rel="author">Kármán Zoltán, fotó: DPPI</a></address>
      <p>Bár az év elején még arról fogadkozott a francia gyári istálló, hogy a Red Bull-Hondákat is legyőzi, teljesen más képet mutatott a 2019-es szezon. A Renault-nak semmi köze nem volt az energiaitalos istálló tempójához, Max Verstappen a hétvégén idei negyedik futamgyőzelméért indul harcba.</p>
      <p>Nem kis meglepetésre viszont még a gyengébbik hondás gárda, a Toro Rosso is beférkőzhet a sárga-feketék elé. A Brazíliában másodikként végző Pierre Gasly csak halvány reményt lát arra, hogy sikerül ledolgozni a nyolcpontos hátrányt, de ha mégis sikerülne, az megkoronázná a csapat idei teljesítményét.</p>
      <p>„Mindenki izgatott a Brazil Nagydíjon elért eredményünk miatt, fontos, hogy továbbra is a lehető legjobban összpontosítsunk. Igyekszünk mindent tökéletesen összehangolni és végrehajtani, aztán meglátjuk, mit tudunk kihozni belőle” – ecsetelte véleményét Gasly a Formula1.comnak adott interjúban.</p>
      <p>„<b><a href="https://formula.hu/f1/2019/11/27/ha-a-gyengebbik-hondas-csapat-is-a-renault-elott-vegez-az-kivegzes-lehet">Ha sikerülne elkapni a Renault-t és nyolc ponttal többet szereznünk, mint riválisunk,</a></b> az egészen fantasztikus lenne. Nem hinném, hogy idén túl sokszor végre tudtuk volna hajtani ezt a bravúrt. Nem lesz egyszerű dolgunk, csak a saját munkánkra összpontosítunk, de ha mindent újra olyan jól csinálunk, mint legutóbb, jó esélyünk lesz erős pontszerző helyekre kerülni.”</p>
      <p>„Amennyiben mégis sikerül legyőznünk a Renault-t az összesítésben, az lenne a hab a tortán itt az év végén” – vizionálta a fiatal francia pilóta. Szerintetek sikerül a Toro Rosso-Hondának is a Renault előtt végeznie, vagy a sárga-feketék legalább az ötödik helyüket megőrzik?</p>
    </article>
  </body>
</html>