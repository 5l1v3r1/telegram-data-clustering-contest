<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103640/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T10:36:01+00:00"/>
    <meta property="og:title" content="Землетрус в Албанії: затримали поліцейських і пожежника, які вкрали їжу для постраждалих"/>
    <meta property="og:description" content="Затримання відбулося після появи в ЗМІ відео, що демонструє транспортування і привласнення значної кількості коробок з їжею, призначених для жителів міст, які постраждали від землетрусу."/>
  </head>
  <body>
    <article>
      <h1>Землетрус в Албанії: затримали поліцейських і пожежника, які вкрали їжу для постраждалих</h1>
      <address>
        <time datetime="2019-11-29T10:36:01+00:00">29 Nov 2019, 10:36</time>
      </address>
      <p>В Албанії затримали двох співробітників поліції і пожежного, яких підозрюють в тому, що вони привласнили ящики з їжею, призначені для постраждалих від сильного землетрусу цього тижня.</p>
      <p>Про це повідомляє "Європейська правда" з посиланням на албанський телеканал <a href="http://top-channel.tv/">Top-channel.</a></p>
      <p>Затримання відбулося після появи в ЗМІ відео, що демонструє транспортування і привласнення значної кількості коробок з їжею, призначених для жителів міст, які постраждали від землетрусу.</p>
      <figure>
        <iframe src="https://www.youtube.com/embed/o8-YwbiXtPo" width="560" height="315" data-service="Youtube" scrolling="no"/>
      </figure>
      <p>Затримано двох представників керівництва поліцейського управління в місті Рінас і офіцера пожежної охорони. Рінас входить в регіон Дуррес, який найбільше постраждав від землетрусу.</p>
      <p>Затриманим висунули звинувачення в зловживанні владою і шахрайстві. Також затримані ще двоє громадян, але їх роль в цій справі поки невідома.</p>
      <p>За останніми даними, кількість загиблих в результаті потужного землетрусу в Албанії <b><a href="https://www.eurointegration.com.ua/news/2019/11/29/7103624/">зросла до 48</a></b>, рятувальники продовжують пошукову операцію.</p>
    </article>
  </body>
</html>