<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/sedinta-la-radet-angajatii-au-prezentat-tevi-ruginite-vechi-de-40-de-ani/"/>
    <meta property="og:site_name" content="Europa FM"/>
    <meta property="article:published_time" content="2019-11-29T10:58:08+00:00"/>
    <meta property="og:title" content="Ședință la RADET. Angajații au venit cu țevi ruginite, vechi de 40 de ani"/>
    <meta property="og:description" content="Aproape 150 de clădiri din sectoarele 2 şi 6 sunt afectate în continuare de avarii în reţeaua de termoficare RADET – nu au apă caldă şi căldură."/>
  </head>
  <body>
    <article>
      <h1>Ședință la RADET. Angajații au venit cu țevi ruginite, vechi de 40 de ani</h1>
      <address>
        <time datetime="2019-11-29T10:58:08+00:00">29 Nov 2019, 10:58</time>
      </address>
      <p>Aproape 150 de clădiri din sectoarele 2 şi 6 sunt afectate în continuare de avarii în reţeaua de termoficare RADET – nu au apă caldă şi căldură.</p>
      <p>De asemenea, în sectorul 4, în şase imobile nu ajunge apa caldă şi căldura la parametri normali.</p>
      <p>La sediul Radet a avut loc vineri o şedinţă, unde câţiva angajaţi au venit cu ţevi ruginite, ciuruite, vechi de 40 de ani, pentru a arăta în ce hal de degradare a ajuns reţeaua din Capitală.</p>
      <p>În continuare, cele trei mari spitale de pe platforma Fundeni nu au apă caldă şi căldură, însă Alexandru Burghiu, directorul Termoenergetica, firma primăriei care a preluat RADET, spune că reparaţiile din zonă sunt gata.</p>
      <p>“În momentul în care am săpat, am găsit cabluri ale ENEL. A trebuit să îi solicităm pe dumnealor. Au venit, au făcut devierea traseului ca să putem noi săpa. Am înlocuit acel tronson”, a declarat Alexandru Burghiu.</p>
      <p>Angajaţii companiei de termoficare reclamă că ţevile din subteranul Capitalei prin care trece apa caldă sunt atât de degradate încât cedează şi la presiuni mici. Sunt găurite de rugină, motiv pentru care pierderile sunt de milioane de litri pe oră.</p>
      <p>Termoenergetica a anunţat vineri că în această perioadă pot apărea deficienţe în furnizarea apei calde la orele de consum maxim, în anumite zone din Municipiul Bucureşti, mai ales în ariile în care se desfăşoară lucrări majore pentru înlocuirea unor conducte de termoficare.</p>
      <p>Lucrări sunt programate în acest moment în zona Piaţa Victoriei, Şoseaua Pantelimon, Bulevardul Basarabiei dar şi pe mai multe străzi din sectoarele 5 şi 6.</p>
      <p>Pe 5 decembrie, în fața Primăriei Capitalei este anunțat un protest în urma avariilor RADET. Organizatorii spun că persoanele care vor să participe sunt așteptate cu ligheane.</p>
    </article>
  </body>
</html>