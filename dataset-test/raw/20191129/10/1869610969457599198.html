<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/externe/atacul-din-londra-soldat-cu-doi-morti-cine-este-autorul-atentatului-a-fost-eliberat-conditionat-din-inchisoare-in-2018-si-purta-o-bratara-electronica-de-supraveghere-18633989"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Atacul din Londra, soldat cu doi morţi. Cine este autorul atentatului: a fost eliberat condiţionat din închisoare în 2018 şi purta o brăţară electronică de supraveghere"/>
    <meta property="og:description" content="Atentat în Londra. Poliţia metropolitană a dezvăluit că autorul atentatului de la Londra, împuşcat mortal de forţele de ordine, este Usman Khan, care a fost închis în 2012 pentru fapte ce constituie..."/>
  </head>
  <body>
    <article>
      <h1>Atacul din Londra, soldat cu doi morţi. Cine este autorul atentatului: a fost eliberat condiţionat din închisoare în 2018 şi purta o brăţară electronică de supraveghere</h1>
      <h2>Atentat în Londra. Poliţia metropolitană a dezvăluit că autorul atentatului de la Londra, împuşcat mortal de forţele de ordine, este Usman Khan, care a fost închis în 2012 pentru fapte ce constituie infracţiuni cu caracter terorist, fiind eliberat condiţionat în decembrie 2018, informează The Guardian.</h2>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author" href="https://www.mediafax.ro/autor/mircea-olteanu" target="_blank">Mircea Olteanu</a></address>
      <p><a href="https://www.mediafax.ro/externe/atac-centrul-londrei-individ-impuscat-mortal-politie-dupa-ranit-cel-putin-cinci-persoane-cutit-boris-johnson-atacul-probabil-natura-terorista-doi-raniti-au-murit-galerie-foto-video-18632273">Atentat în Londra</a>. Autorităţile britanice au informat că incidentul întâmplat la Londra, în urma căruia cel puţin două persoane au murit, a fost catalogat drept un atac terorist, relatează Reuters.</p>
      <p>Autorul atentatului de la Londra purta o brăţară electronică de supraveghere în momentul comiterii atacului, fiind un fost deţinut ce fusese în trecut închis pentru fapte de terorism, au informat surse citate de publicaţia The Times.<br/><br/>"Este o greşeală să permitem criminalilor violenţi să iasă mai devreme din închisoare şi este foarte important să ne dezvoltăm obiceiul ăsta de a da sentinţe potrivite pentru criminali, în special pentru terorişti", a declarat premierul britanic Boris Johnson.</p>
      <p>Jeremy Corbyn, liderul opoziţiei britanice, a declarat de asemenea că este şocat din cauza incidentului.</p>
      <p>Comisarul Neil Basu de la Poliţia Metropolitană a anunţat, printr-un comunicat emis în cursul nopţii de vineri spre sâmbătă, că anchetatorii au efectuat percheziţii la reşedinţa lui Khan din zona Staffordshire.</p>
      <p><i>"Suntem în poziţia de a confirma identitatea suspectului ca Usman Khan, în vârstă de 28 de ani, care locuia în zona Staffordshire (...) Această persoană era cunoscută autorităţilor, fiind condamnată în 2012 pentru infracţiuni cu caracter terorist. El a fost eliberat condiţionat din închisoare în decembrie 2018, şi în mod clar, o direcţie crucială a anchetei priveşte stabilirea modului în care el a ajuns să comită acest atac"</i>, a explicat oficialul britanic.</p>
      <p>Două persoane - un bărbat şi o femeie - au fost ucise de atacator, care la rândul lui a fost împuşcat mortal de poliţişti. Premierul în funcţie al Marii Britanii, Boris Johnson, a declarat vineri seară că atacul din centrul Londrei este, cel mai probabil, de natură teroristă.</p>
      <p>Suspectul era cunoscut poliţiei şi agenţiei britanice pentru securitate internă (MI5), au confirmat surse citate de The Guardian</p>
      <p>Poliţia a transmis că informaţiile disponibile în acest moment sugerează că bărbatul a acţionat de unul singur.</p>
      <p>Cressida Dick, comisar al serviciului de poliţie metropolitană din Londra, a declarat că atentatul, soldat cu trei morţi, inclusiv atacatorul, a durat cinci minute.</p>
      <figure>
        <img src="https://www.mediafax.ro/images/pixel.png"/>
      </figure>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>