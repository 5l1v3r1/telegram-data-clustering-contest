<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805171/%D8%B3%D9%88%D8%B3%DB%8C%D8%A7%D9%84%DB%8C%D8%B3%D8%AA-%D9%87%D8%A7%DB%8C-%D8%A7%D8%B3%D9%BE%D8%A7%D9%86%DB%8C%D8%A7-%D9%88-%D8%AC%D8%AF%D8%A7%DB%8C%DB%8C-%D8%B7%D9%84%D8%A8%D8%A7%D9%86-%DA%A9%D8%A7%D8%AA%D8%A7%D9%84%D9%88%D9%86%DB%8C%D8%A7-%D8%A8%D9%87-%DA%AF%D9%81%D8%AA%DA%AF%D9%88%D9%87%D8%A7-%D8%A7%D8%AF%D8%A7%D9%85%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:05:00+00:00"/>
    <meta property="og:title" content="سوسیالیست‌های اسپانیا و جدایی طلبان کاتالونیا به گفتگوها ادامه می‌دهند"/>
    <meta property="og:description" content="سوسیالیست‌های اسپانیا و حزب جدایی طلب کاتالونیا اعلام کردند بار دیگر سوم دسامبر سال جاری میلادی گفتگوهایی را برگزار می‌کنند."/>
  </head>
  <body>
    <article>
      <h1>سوسیالیست‌های اسپانیا و جدایی طلبان کاتالونیا به گفتگوها ادامه می‌دهند</h1>
      <address><time datetime="2019-11-29T10:05:00+00:00">29 Nov 2019, 10:05</time> by <a rel="author">ایراندخت آذر شکیب</a></address>
      <p>سوسیالیست‌های اسپانیا و حزب جدایی طلب کاتالونیا اعلام کردند بار دیگر سوم دسامبر سال جاری میلادی گفتگوهایی را برگزار می‌کنند.</p>
      <p>به گزارش ایسنا، به نقل از خبرگزاری رویترز، این اقدام پس از گفتگوهای اولیه‌ای صورت می‌گیرد که دو طرف در آن بر ضرورت برگزاری مذاکره با هدف از میان برداشتن بن بست در تشکیل دولت جدید اسپانیا توافق کردند.</p>
      <p>جمهوری چپ کاتالونیا گفته که موضعش در تشکیل یک دولت جدید در اسپانیا بین سوسیالیست‌ها و حزب جناح چپی پودموس همچنان منفی است اما بر ضرورت یک رویکرد سیاسی با هدف از میان برداشتن این بن بست موافق است.</p>
      <p>سوسیالیست‌های اسپانیا نیز گفته‌اند، اختلاف نظرها بین دو حزب همچنان پای برجاست اما اشتراک نظر درباره برگزاری مذاکره وجود دارد.</p>
      <p>حزب سوسیالیست اسپانیا به رهبری پدرو سانچز، نخست وزیر این کشور در پی انتخابات ماه جاری میلادی که در آن نتوانست اکثریت را به دست بیاورد باید برای تشکیل دولت جدید با حزب دیگری ائتلاف تشکیل دهد.</p>
      <p>سوسیالیست‌های اسپانیا که هم مخالف استقلال و هم برگزاری یک رفراندوم برای جدایی کاتالونیا هستند، ۱۲ نوامبر سال جاری میلادی یک توافق ائتلافی با حزب چپ افراطی "یونیداس پودموس" اعلام کردند که این حزب حامی رفراندوم و گفت‌وگو با کاتالونیاست. این دو حزب ۱۵۵ کرسی دارند اما هنوز اکثریت را در پارلمان ۳۵۰ کرسی در اختیار ندارند.</p>
      <p>حزب جمهوری خواه چپ کاتالونیا که ۱۳ کرسی دارد، با چهار شرط حاضر شده تا از سوسیالیست‌های اسپانیا حمایت کند؛ گفت‌وگو باید میان دولت‌های کاتالونیا و اسپانیا برگزار شود، این گفت‌وگوها باید بدون پیش شرط باشد، باید از یک چارچوب زمانی درست و شفاف تبعیت کند و شامل تضمین‌هایی شود که اگر هر تعهدی مطرح شد، در نهایت اجرایی شود.</p>
      <p>اما دو منبع موثق در گفت‌وگوها برای تشکیل یک دولت در اسپانیا اعلام کردند که احتمال شکست بسیار زیاد است. هم کاتالونیا و هم اسپانیا نیز احتمال به بن‌بست خوردن در گفت‌وگوها را رد نکردند.</p>
      <p>حزب جمهوری چپ کاتالونیا در رای گیری ژوئیه پارلمان اسپانیا به این دلیل غایب بود که سانچز از حمایت کافی از شرایط جدید این حزب شانه خالی کرد که در نهایت به رای گیری ماه جاری منجر شد.</p>
      <p>این حزب جدایی طلب کاتالونیا همچنین گفته که از آن زمان تاکنون تغییرات زیادی رخ داده که شامل حکم ۱۳ سال حبس برای رئیس حزب "اوریو خونکوآرز" به اتهام آشوب پس از رفراندوم شکست خورده ۲۰۱۷ است. </p>
      <p>انتهای پیام</p>
    </article>
  </body>
</html>