<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/finanza-borsa/istat-inflazione-prelim-fiacca-a-novembre-ma-superiore-alle-stime/"/>
    <meta property="og:site_name" content="InvestireOggi"/>
    <meta property="article:published_time" content="2019-11-29T10:36:11+00:00"/>
    <meta property="og:title" content="Istat: inflazione prelim. fiacca a novembre ma superiore alle stime"/>
    <meta property="og:description" content="La rilevazione preliminare dell'inflazione a novembre mostra una dinamica fiacca dei prezzi sia su base mensile che annua, risultando tuttavia migliore delle attese. A seguire i numeri dell'Istat"/>
  </head>
  <body>
    <article>
      <h1>Istat: inflazione prelim. fiacca a novembre ma superiore alle stime</h1>
      <h2>La rilevazione preliminare dell'inflazione a novembre mostra una dinamica fiacca dei prezzi sia su base mensile che annua, risultando tuttavia migliore delle attese. A seguire i numeri dell'Istat</h2>
      <address><time datetime="2019-11-29T10:36:11+00:00">29 Nov 2019, 10:36</time> by <a rel="author" href="https://www.investireoggi.it/finanza-borsa/author/danilofieni/" target="_blank">Danilo Fieni</a></address>
      <p>In base alla stima preliminare dell’Istat, i prezzi al consumo a novembre hanno registrato una variazione mensile nulla, mentre a ottobre l’indice si contraeva dello 0,1%; il dato attuale è comunque migliore del consenso che stimava una contrazione dello 0,1%.</p>
      <p>Su base annua l’inflazione è salita dello 0,4%, accelerando dal +0,2% del mese precedente e risultando migliore delle stime a +0,3%.</p>
      <p>La lieve accelerazione dell’inflazione è imputabile prevalentemente ai prezzi dei Beni alimentari lavorati (che passano da +0,3% a +1,1%), a quelli dei Beni non durevoli (da +0,3% a +0,8%) e alla riduzione della flessione dei prezzi dei Beni durevoli (da -0,9% a -0,1%); tali andamenti sono stati solo in parte compensati dal rallentamento dei prezzi dei Servizi relativi ai trasporti (da +1,8% a +1,3%).</p>
      <p>La variazione nulla su base congiunturale è dovuta alla compensazione di dinamiche opposte: da un lato l’aumento dei prezzi dei Beni alimentari, sia nella componente lavorata (+1,0%) che non (+1,1%), e dei Beni non durevoli (+0,6%); dall’altro le diminuzioni, dovute per lo più a fattori stagionali, dei prezzi dei Servizi relativi ai trasporti (-1,3%) e dei Servizi ricreativi, culturali e per la cura della persona (-1,0%).</p>
      <p>L’inflazione “core”, al netto degli energetici e degli alimentari freschi, e quella al netto dei soli beni<br/>energetici accelerano entrambe da +0,7% a +1,0%.</p>
      <p>Si riduce la flessione dei prezzi dei beni (da -0,5% a -0,2%), mentre rimane stabile la crescita dei prezzi dei servizi (a +1,1%); il differenziale inflazionistico rimane positivo e pari a +1,3 punti percentuali (era +1,6 a ottobre).</p>
      <p>L’inflazione acquisita per il 2019 è +0,6% per l’indice generale e +0,5% per la componente “core”.</p>
      <p>I prezzi dei Beni alimentari, per la cura della casa e della persona aumentano dell’1,1% su base annua e<br/>quelli dei prodotti ad alta frequenza d’acquisto dello 0,7% (rispettivamente da +0,5% e da +0,4% del mese precedente), registrando in entrambi i casi una crescita più sostenuta di quella riferita all’intero paniere.</p>
      <p>Secondo le stime preliminari, l’indice armonizzato dei prezzi al consumo (IPCA) diminuisce dello 0,1% su base mensile e aumenta dello 0,4% su base annua, a fronte di stime rispettivamente pari a -0,1% e a +0,3%; le rilevazione precedenti si attestavano entrambe a +0,2%.</p>
      <p>Alla luce dei suddetti risultati l’Istat ritiene che “la leggera ripresa dell’inflazione a novembre non modifica il quadro di debolezza che sta da tempo caratterizzando la dinamica dei prezzi al consumo in Italia. I prezzi dei Beni energetici rimangono in territorio negativo e l’inflazione acquisita per il 2019 si va attestando intorno al mezzo punto percentuale. Ciononostante è da notare come i prezzi dei Beni alimentari, per la cura della casa e della persona accelerino registrando una crescita superiore all’uno per cento per la prima volta da marzo 2019 e quindi più che doppia rispetto a quella riferita all’intero paniere.”</p>
    </article>
  </body>
</html>