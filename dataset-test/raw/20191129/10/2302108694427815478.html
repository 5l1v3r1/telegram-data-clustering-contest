<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-curtea-de-apel-bucuresti-a-votat-pentru-mentinerea-sectiei-speciale-de-investigare-a-magistratilor-si-pentru-pensionarea-anticipata.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T10:51:01+00:00"/>
    <meta property="og:title" content="SURSE: Curtea de Apel București a votat pentru menținerea Secției speciale de investigare a magistraților și pentru pensionarea anticipată"/>
    <meta property="og:description" content="Curtea de Apel București (CAB) a votat vineri cu majoritate în adunarea generală pentru menținerea Secției speciale de investigare a magistraților (SIIJ),"/>
  </head>
  <body>
    <article>
      <h1> SURSE: Curtea de Apel București a votat pentru menținerea Secției speciale de investigare a magistraților și pentru pensionarea anticipată </h1>
      <address><time datetime="2019-11-29T10:51:01+00:00">29 Nov 2019, 10:51</time> by <a rel="author">Ana Popescu</a></address>
      <p>Curtea de Apel București (CAB) a votat vineri cu majoritate în adunarea generală pentru menținerea Secției speciale de investigare a magistraților (SIIJ), au declarat pentru G4Media.ro surse din instituție.</p>
      <p>De asemenea, magistrații CAB au stabilit, joi, în cadrul Adunării Generale, că sunt de acord cu prevederea care le permite să se pensioneze după doar 20 de ani de activitate.</p>
      <p>Legea de modificare a statutului magistraţilor a fost declarată constituţională de CCR în iunie 2018. <a href="https://www.g4media.ro/vine-valul-de-pensionari-care-va-goli-sistemul-de-justitie-de-procurori-si-judecatori-bucurie-mare-in-sistem-ca-statutul-magistratilor-ar-putea-intra-in-curand-in-vigoare.html">G4Media a scris</a> la acel moment că vestea a provocat un val de bucurie în instanţe şi parchete. Modificarea introdusă de PSD este deosebit de atractivă. Pe legea nouă, un magistrat poate să iasă la pensie la 20 de ani vechime în profesie, fără să aibă vârsta de pensionare de 60 de ani.</p>
      <p>Pe legea în vigoare, magistratul poate să iasă la pensie abia la 25 de ani vechime în profesie, fără să aibă vârsta de pensionare de 60 de ani. Pe legea nouă, pensia specială se calculează la 80 la sută din salariul brut, plus sporurile din ultima lună de activitate. Pe legea în vigoare, e 80 la sută din media veniturilor brute realizate în ultimele 12 luni de activitate înainte de data pensionării, fără sporuri. Or la începutul anului, ca urmare a revoluţiei fiscale a PSD, salariul brut a crescut foarte mult.</p>
      <p>
        <i>Foto: Curtea de Apel București (Agerpres/ Autor: Silviu Matei)</i>
      </p>
    </article>
  </body>
</html>