<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/744297"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:21:00+00:00"/>
    <meta property="og:title" content="&quot;ธนาธร&quot;ลั่นเขาไม่ต้องการให้อยู่!พร้อมลุยพบมวลชนเต็มตัว"/>
    <meta property="og:description" content="“ธนาธร”แถลงลาออกทุกตำแหน่งในสภาแล้ว! อ้าง“เขาไม่ต้องการให้อยู่” จ่อลุยพบมวลชนเต็มตัวตั้งแต่วันที่ 30 พ.ย.เป็นต้นไป เขินถูกสื่อถาม จะกลับเข้าสภาฯอีกครั้ง ในตำแหน่งนายกฯใช่หรือไม่"/>
  </head>
  <body>
    <article>
      <h1>"ธนาธร"ลั่นเขาไม่ต้องการให้อยู่!พร้อมลุยพบมวลชนเต็มตัว</h1>
      <address>
        <time datetime="2019-11-29T10:21:00+00:00">29 Nov 2019, 10:21</time>
      </address>
      <p>
        <b>“ธนาธร”แถลงลาออกทุกตำแหน่งในสภาแล้ว! อ้าง“เขาไม่ต้องการให้อยู่” จ่อลุยพบมวลชนเต็มตัวตั้งแต่วันที่ 30 พ.ย.เป็นต้นไป เขินถูกสื่อถาม จะกลับเข้าสภาฯอีกครั้ง ในตำแหน่งนายกฯใช่หรือไม่</b>
      </p>
      <p>เมื่อวันที่ 29 พ.ย. ที่รัฐสภา นายธนาธร จึงรุ่งเรืองกิจ หัวหน้าพรรคอนาคตใหม่ (อนค.) แถลงว่า ในรอบเดือนที่ผ่านมา ตนได้รับการแต่งตั้งจากสภาผู้แทนราษฎร ให้เป็นที่ปรึกษาในคณะกรรมาธิการ (กมธ.)วิสามัญพิจารณาร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ  พ.ศ.2563 แต่เนื่องจากความผันผวนทางการเมืองในสัปดาห์ที่ผ่านมา ตนจึงตัดสินใจลาออกจากการทำหน้าที่กมธ. นอกจากนี้ ตนยังได้รับการแต่งตั้งให้เป็นอนุกมธ.พิจารณางบท้องถิ่น งบองค์การบริการส่วนจังหวัด ยกเว้น 5 จังหวัดชายแดนใต้ ซึ่งตนก็ได้ลาออกจากการเป็นอนุกมธ.ชุดนี้ด้วย อย่างไรก็ตามหลังจากนี้จะคัดเลือกคนที่มีความรู้ ความสามารถ ด้านการพิจารณางบประมาณ จากพรรคอนาคตใหม่ ทั้งคนที่เป็นส.ส.และไม่ได้เป็นส.ส.เข้ามาทำหน้าที่แทน<br/><br/>“ถึงแม้ผมจะลาออกจากสภาไป แต่การทำงานของพรรคอนาคตใหม่ในสภาผู้แทนราษฎรก็ยังมีนายปิยบุตร แสงกนกกุล เลขาธิการพรรคฯ เป็นผู้นำอยู่ ซึ่งเป็นคนที่มีความรู้ ความสามารถ และเป็นนักกฎหมายมหาชนที่หาตัวจับได้ยาก ซึ่งผลงานที่ผ่านมาก็เป็นเครื่องพิสูจน์ และพี่น้องประชาชนก็ตัดสินเองได้ ผมเชื่อว่านายปิยบุตร จะทำให้การทำงานในสภาผู้แทนราษฎรเป็นไปได้อย่างเต็มกำลัง สร้างสรรค์ และเป็นประโยชน์ต่อประชาชน การลาออกจากกมธ.งบประมาณในครั้งนี้ เพื่อกลับไปอยู่กับประชาชน ในเมื่อพวกเขาไม่ต้องการเห็นผมในสภา ผมก็ไม่ขออยู่ในสภา ผมจึงขอกลับไปอยู่กับประชาชน ผมเชื่อว่าการเปลี่ยนแปลงจะเกิดขึ้นได้ ก็ต่อเมื่อพี่น้องประชาชนลุกขึ้นยืนตรง ไม่ยอมก้มหัวให้เผด็จการ ไม่ยอมทนกับระบอบที่กดหัวประชาชนไว้อีกต่อไป สิ่งที่อภิสิทธิ์ชนพยายามทำอยู่ในสังคมไทยทุกวันนี้ คือการรวบอำนาจเข้าสู่ตัวเอง และพวกพ้อง และใช้กลไกเครื่องมือต่างๆ ไม่ว่าจะเป็นกองทัพ ส.ว. หรือคนร่างรัฐธรรมนูญที่เขาแต่งตั้งมาเอง นั่นคือการรวบอำนาจมาอยู่ที่กลุ่มอภิสิทธิ์ชน ซึ่งเป็นคนส่วนน้อยของประเทศ” นายธนาธร กล่าว</p>
      <figure>
        <img src="https://www.dailynews.co.th/admin/upload/20191129/news_xLpJpFAaLo173224_533.jpg?v=20191129193?v=3305"/>
      </figure>
      <p>นายธนาธร กล่าวอีกว่า สิ่งที่เราอยากจะทำคือการเปลี่ยนแปลงที่สร้างสรรค์ ที่จะทำให้อนาคตของประเทศไทยเป็นอนาคตที่ทุกคนเท่าเทียมกัน แต่พวกเขาไม่ต้องการสิ่งนี้จึงต้องการทำลายเรา ตนหวังเป็นอย่างยิ่งว่าประชาชนจะเห็นถึงความตั้งใจ และความพยายามของเรา ที่อยากจะนำความเปลี่ยนแปลงที่ดีขึ้นสู่สังคมไทย    <br/><br/>ผู้สื่อข่าวถามว่า เหตุผลที่ลาออกเพราะถูกกดดันด้านการทำงานในกมธ.ใช่หรือไม่ นายธนาธร  กล่าวยืนยันว่า ไม่มีแรงกดดัน เพราะการทำงานร่วมกับกมธ.ท่านอื่นๆก็ไม่ได้มีปัญหา ได้รับความร่วมมือเป็นอย่างดี ส่วนสาเหตุที่ลาออกในวันนี้ก็ ไม่เกี่ยวกับการพิจารณางบในส่วนของกระทรวงกลาโหมที่เสร็จเรียบร้อยแล้ว แต่เป็นเรื่องของการพิจารณาว่าในเมื่อเขาไม่ต้องการเห็นตนในสภา และตนก็ถูกตัดสิทธิ์จากการเป็นส.ส. ตนก็จะไม่ขออยู่ และจะขอเริ่มทำงานกับประชาชนตั้งแต่วันพรุ่งนี้ (30 พ.ย.)เป็นต้นไป<br/>         <br/>ผู้สื่อข่าวถามว่า “เขา” ในที่นี้หมายถึงใคร นายธนาธร หัวเราะก่อนตอบว่า “ทุกคนก็น่าจะรู้”</p>
      <figure>
        <img src="https://www.dailynews.co.th/admin/upload/20191129/news_ErivwoBbeH173340_533.jpg?v=20191129193?v=9342"/>
      </figure>
      <p>เมื่อถามว่า หากมีการเสนอชื่อเข้าเป็นกมธ.วิสามัญศึกษาการแก้ไขรัฐธรรมนูญจะเข้าร่วมหรือไม่ นายธนาธร กล่าวว่า ต้องดูเป็นกรณีไป หากเป็นกรณีที่มีความสำคัญจริงๆ ก็จะเข้ามา ตนยืนยันว่า การเข้ามาทำงานการเมืองไม่ได้ต้องการยศฐาบรรดาศักดิ์ใดๆ ไม่ได้อยากเป็น ส.ส. หรือรัฐมนตรี ตนตั้งพรรคขึ้นมาเพื่อนำการเปลี่ยนแปลง และสิ่งที่ดีกว่าให้ประชาชน ดังนั้น การเป็นส.ส.หรือไม่เป็นก็ตาม จึงไม่สามารถหยุดยั้งตน และพรรคอนาคตใหม่ ไม่ให้ก้าวเดินไปข้างหน้าได้ แม้ได้เข้าสภาตนก็ยังทำประโยชน์ให้ประชาชนได้ ด้วยการออกไปพบปะประชาชน และนำปัญหาให้ส.ส.พรรคได้ช่วยแก้ไข<br/><br/>นายธนาธร กล่าวว่า ตนยังมีเวลารณรงค์ และทำความเข้าใจกับประชาชน เรื่องปัญหาทางโครงสร้างว่ารัฐธรรมนูญนี้เป็นเครื่องมือของอภิสิทธิ์ชนอย่างไร เป็นเครื่องมือกดขี่ประชาชนอย่างไร และจะเดินหน้ารณรงค์ร่างพ.ร.บ.ยกเลิกการเกณฑ์ทหาร ร่างพ.ร.บ.ปกป้องสิทธิแรงงาน และร่างพ.ร.บ.ยกเลิกคำสั่งคณะรักษาความสงบแห่งชาติ (คสช.) ตนเชื่อว่า ร่างพ.ร.บ.เหล่านี้จะเป็นประโยชน์ต่อประชาชน<br/><br/>เมื่อถามว่า การลาออกครั้งนี้เป็นการประกาศที่จะลงสู่ถนนอย่างเต็มตัวใช่หรือไม่ นายธนาธร  หัวเราะและกล่าวว่า  “อย่าเรียกอย่างนั้นดีกว่า”</p>
      <figure>
        <img src="https://www.dailynews.co.th/admin/upload/20191129/news_nZwzparulE173604_533.jpg?v=20191129193?v=9292"/>
      </figure>
      <p>ผู้สื่อข่าวรายงานว่า นายธนาธร ได้ยื่นหนังสือลาออกต่อนายอุตตม สาวนายน รมว.คลัง ในฐานะประธานกมธ.วิสามัญพิจารณาร่างพ.ร.บ.งบประมาณฯ ก่อนที่ลงมาแถลงข่าวต่อสื่อมวลชนด้วยสีหน้ายิ้มแย้ม และภายหลังการแถลงข่าวเสร็จสิ้น ผู้สื่อข่าวได้ถามนายธนาธร ว่าลาออกจากทุกตำแหน่งในสภาฯ แล้ว จะกลับเข้าสภาฯมาอีกครั้งด้วยตำแหน่งนายกรัฐมนตรีใช่หรือไม่ นายธนาธร ได้ยิ้ม และหันกลับมาทำท่าชูแขนสู้ๆ  ก่อนกลับขึ้นไปยังห้องประชุมงบประมาณ เพื่ออำลาอย่างเป็นทางการ<br/><br/>ผู้สื่อข่าวรายงานว่า หนังสือลาออกจากตำแหน่งกมธ.งบฯ ของนายธนาธร ได้ส่งถึงนายอุตตม  เมื่อวันที่ 29 พ.ย. โดยระบุว่า “ข้าพเจ้าขอลาออกจากตำแหน่งกมธ และตำแหน่งอื่นในคณะกมธ ชุดนี้ ทุกตำแหน่ง ตั้งแต่วันที่ 30 พ.ย. 2562 เป็นต้นไป ข้าพเจ้าขอขอบคุณท่านประธานฯ และเพื่อนสมาชิก กมธ. ทุกท่าน ที่ให้การสนับสนุนการทำงานของข้าพเจ้าอย่างดี ในช่วงเวลาที่ได้ทำงานด้วยกัน ข้าพเจ้าได้เรียนรู้ และได้ประสบการณ์อย่างมากในการทำหน้าที่ในกมธ ชุดนี้ และจะนำความรู้ และประสบการณ์ที่ได้ไปรับใช้ประชาชนให้ดีที่สุดต่อไป ข้าพเจ้าหวังว่าความคิดเห็น และข้อเสนอแนะของข้าพเจ้าจะเป็นประโยชน์กับกมธ.บ้างไม่มากก็น้อย อนึ่ง ข้าพเจ้าขอไม่รับผลตอบแทนใดๆ จากทำงานในฐานะกมธ. ที่ผ่าน มา เมื่อพวกเขาไม่ต้องการให้ข้าพเจ้าเข้าสภา ข้าพเจ้าขออยู่กับประชาชน<br/><br/>อย่างไรก็ตามนายธนาธร เข้าทำงานในกมธ.งบฯ ครั้งแรก เมื่อวันที่ 24 ต.ค. – 29 พ.ย. 2562 รวมทั้งสิ้น 27 วัน.</p>
    </article>
  </body>
</html>