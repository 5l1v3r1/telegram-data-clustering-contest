<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4782361/%D9%BE%DB%8C%D8%B4%D8%B1%D9%81%D8%AA-%D9%88-%D8%AA%D9%88%D8%B3%D8%B9%D9%87-%DA%A9%D8%B4%D9%88%D8%B1-%D8%AF%D8%B1-%D8%B3%D8%A7%DB%8C%D9%87-%D8%B9%D8%AF%D9%85-%D9%88%D8%A7%D8%A8%D8%B3%D8%AA%DA%AF%DB%8C-%D8%A8%D9%87-%D8%AF%D8%B4%D9%85%D9%86%D8%A7%D9%86-%D8%A8%D9%87-%D8%AF%D8%B3%D8%AA-%D9%85%DB%8C-%D8%A2%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:48:34+00:00"/>
    <meta property="og:title" content="امام جمعه سنندج: پیشرفت و توسعه کشور در سایه عدم وابستگی به دشمنان به دست می آید"/>
    <meta property="og:description" content="سنندج - امام جمعه سنندج ضمن تاکید بر لزوم حمایت از تولید داخلی در کشورمان، گفت: توسعه و پیشرفت کشور تنها در سایه عدم وابستگی به کشورهای خارجی به دست می آید."/>
  </head>
  <body>
    <article>
      <h1>امام جمعه سنندج: پیشرفت و توسعه کشور در سایه عدم وابستگی به دشمنان به دست می آید</h1>
      <address>
        <time datetime="2019-11-29T10:48:34+00:00">29 Nov 2019, 10:48</time>
      </address>
      <p>به گزارش <a href="https://www.mehrnews.com/">خبرنگار مهر</a>، ماموستا عبدالرحمان خدایی ظهر امروز در خطبه های نماز جمعه سنندج که در مسجد جامع این شهر اقامه شد، اظهار داشت: تلاش در راستای حمایت از تولید داخلی یکی از نیازهای لازم و ضروری است.</p>
      <p>وی ضمن تأکید بر اینکه همه مدیران و مسئولان باید به کالای داخلی توجهی ویژه داشته باشند، افزود: توسعه و پیشرفت کشور تنها در سایه حمایت از تولیدات داخل و عدم وابستگی به کشورهای خارجی به دست می آید.</p>
      <p>امام جمعه سنندج به اهمیت کسب علم از دیدگاه اسلام اشاره کرد و افزود: با داشتن علم و آگاهی می‌توان زمینه کسب و کار، توسعه و پیشرفت را فراهم کرد همچنانکه پیامبر(ص) هم بر لزوم تلاش برای کسب علم تاکید فرموده است.</p>
      <p>ماموستا خدایی با بیان اینکه لازمه سربلندی هر انسانی، داشتن علم و دانش، کار و پیشه و رفتار و منش درست است، یادآور شد: توجه به این موارد در سایه دین اسلام، مسیر سعادت انسان مسلمان را فراهم کرده و عامل پیشرفت هر جامعه‌ای است.</p>
      <p>وی به اهمیت اخلاق و رفتار درست در دین اسلام نیز اشاره و بر ضرورت احترام به پدر و مادر، صله رحم، اکرام فقرا و یتیمان، دوری از غیبت و تهمت و ادای عبادات و فرایض دینی در زمان مناسب تاکید کرد.</p>
      <p>امام جمعه سنندج در بخش دیگری از سخنان خود در خطبه های امروز نماز جمعه این شهر به موضوع وحدت اسلامی اشاره کرد و افزود: حفظ وحدت و همدلی در جامعه یکی از نیازهای لازم و ضروری به شمار می‌رود.</p>
      <p>وی با بیان اینکه دشمن از تمامی ابزارهای در اختیار خود برای ایجاد تفرقه استفاده می‌کند، یادآور شد: باید زمینه برای وحدت بیشتر فراهم شده تا کشور به سمت سوژه عزت و اقتدار بیشتری حرکت کند.</p>
      <p>ماموستا خدایی بر لزوم حرکت مردم و مسئولان در مسیر رهنمودهای رهبر معظم انقلاب اسلامی، اظهار داشت: جمهوری اسلامی ایران در سایه عزت و اقتداری که به دست آورده توانسته در عرصه های ملی و بین المللی افتخارات زیادی را کسب کند و ادامه این مسیر تنها در راستای عمل به رهنمودهای مقام معظم رهبری میسر خواهد بود.</p>
    </article>
  </body>
</html>