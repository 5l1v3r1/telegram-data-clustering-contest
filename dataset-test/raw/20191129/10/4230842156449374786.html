<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/zdorove/20191129-shho-robyty-yakshho-u-dytyny-bolyt-vuho-instruktsiya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-29T10:33:49+00:00"/>
    <meta property="og:title" content="Що робити, якщо у дитини болить вухо: інструкція"/>
    <meta property="og:description" content="Часто мами не знають, що робити, якщо у дитини болить вухо, і як її заспокоїти. Ситуація ускладнюється, коли малюк ще занадто маленький, щоб сказати про свою проблему. Однак саме у віці до року діти найбільш схильні до вушних інфекцій."/>
  </head>
  <body>
    <article>
      <h1>Що робити, якщо у дитини болить вухо: інструкція</h1>
      <address>
        <time datetime="2019-11-29T10:33:49+00:00">29 Nov 2019, 10:33</time>
      </address>
      <p>Часто мами не знають, що робити, якщо у дитини болить вухо, і як її заспокоїти. Ситуація ускладнюється, коли малюк ще занадто маленький, щоб сказати про свою проблему. Однак саме у віці до року діти найбільш схильні до вушних інфекцій.</p>
      <p>Втім, скільки б не було років дитині, не можна ігнорувати біль у вусі, оскільки це загрожує запаленням органу слуху і розвитком отиту. Факти ICTV розібралися, як запобігти ускладненням і що робити, якщо у дитини болить вухо.</p>
      <h3>Якими повинні бути перші дії?</h3>
      <p>Огляньте вухо малюка, можливо, там застряг чужорідний предмет. Якщо він перебуває близько до виходу, спробуйте вийняти його самостійно. Постарайтеся не погіршити ситуацію. Краще зверніться до лікаря, якщо сумніваєтеся в своїх діях.</p>
      <p>Можливо, крім болю, є й інші симптоми. Температура може вказувати на інфекцію і вірусне захворювання, а почервоніння – на травму або укус комахи.</p>
      <h3>У чому причина болю?</h3>
      <p>Причини можуть бути зовнішні і внутрішні.</p>
      <p>
        <b>До зовнішніх причин болю у вусі у дітей належать:</b>
      </p>
      <ul>
        <li>купання і пірнання в холодній воді;</li>
        <li>поїздка в транспорті з відкритими вікнами;</li>
        <li>чужорідний предмет у вусі;</li>
        <li>забій або травма;</li>
        <li>укус комахи;</li>
        <li>перебування під кондиціонером;</li>
        <li>вживання холодних напоїв.</li>
      </ul>
      <p>
        <b>До внутрішніх:</b>
      </p>
      <ul>
        <li>інфекція, середній отит;</li>
        <li>грибок;</li>
        <li>запалення слизової оболонки;</li>
        <li>ускладнення після застуди або нежитю;</li>
        <li>пухлина;</li>
        <li>високий або низький тиск.</li>
      </ul>
      <h3>Чи потрібно викликати швидку?</h3>
      <p>Варто негайно викликати швидку допомогу, якщо:</p>
      <ul>
        <li>спостерігаються симптоми інфекції вуха: плач, лихоманка, дитина тримається за вухо або вдаряє по ньому руками;</li>
        <li>є скарги на сильний біль;</li>
        <li>тримається температура понад 38℃;</li>
        <li>вухо опухло, з нього витікає рідина.</li>
      </ul>
      <p>За таких симптомів вас, найімовірніше, направлять до стаціонару.</p>
      <p>
        <b>Читайте: </b>
        <a href="https://fakty.com.ua/ua/lifestyle/zdorove/20191007-yak-i-za-yakyh-umov-navchyty-ditej-chystyty-zuby/">Як і за яких умов навчити дітей чистити зуби</a>
      </p>
      <p>Але навіть якщо небезпечних симптомів немає, все одно варто повідомити педіатра про поточну ситуацію. Лікар поставить точний діагноз і призначить правильне лікування.</p>
      <h3>Як допомогти дитині до приїзду педіатра?</h3>
      <p>Ви можете полегшити стан малюка, якщо виконаєте такі дії:</p>
      <ul>
        <li>прикладіть до вуха теплий компрес. Можна трохи підігріти сіль на сковороді і засипати її в тканинний мішечок або шкарпетку. Потім прикладіть до вуха;</li>
        <li>дайте знеболювальне. Дітям старше шести місяців можна давати безрецептурні препарати з парацетамолом або ібупрофеном. Дотримуйтеся рекомендацій в інструкції. Також врахуйте, що аспірин не можна давати дітям молодше 14 років;</li>
        <li>збийте температуру, якщо вона висока;</li>
        <li>коли у дитини болить вухо, частіше давайте їй пити рідину: воду, чай, морс, сік. Ковтання може полегшити біль.</li>
      </ul>
      <h3>Чого категорично не можна робити?</h3>
      <p>Ви можете нашкодити дитині, якщо будете:</p>
      <ul>
        <li>гріти вухо, з якого вже почалися гнійні та інші виділення;</li>
        <li>давати антибіотики, якщо вони не прописані лікарем;</li>
        <li>капати краплі, які не призначені лікарем;</li>
        <li>залишати компреси більш ніж на три години.</li>
      </ul>
      <p>Раніше Факти ICTV писали, <a href="https://fakty.com.ua/ua/lifestyle/zdorove/20191002-vitryanka-u-ditej-symptomy-i-likuvannya/">які ознаки вітрянки</a> у дітей та її наслідки. Вірус передається повітряно-крапельним і контактним шляхами та є дуже заразним. Через це у дітей, які відвідують дитячий садок чи школу, практично немає шансу не захворіти.</p>
    </article>
  </body>
</html>