<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_znizhennya-zelenogo-tarifu-mozhe-sprichiniti-viplatu-milyardiv-za-pozovami-investoriv/940561"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T10:44:00+00:00"/>
    <meta property="og:title" content="Зниження &quot;зеленого тарифу&quot; може спричинити виплату мільярдів за позовами інвесторів"/>
    <meta property="og:description" content="Європейські країни, що ретроспективно знизили &quot;зелений&quot; тариф, змушені були компенсувати інвесторам величезні суми. Україні не варто повторювати їхній шлях. Про це заявив регіональний директор &quot;Дженерал електрик&quot; В'ячеслав Феклін під час міжнародного форуму з відновлюваної енергетики &quot;ARWE ..."/>
  </head>
  <body>
    <article>
      <h1>Зниження "зеленого тарифу" може спричинити виплату мільярдів за позовами інвесторів</h1>
      <address><time datetime="2019-11-29T10:44:00+00:00">29 Nov 2019, 10:44</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940561_w_300.jpg?v=0"/>
        <figcaption>Регіональний директор "Дженерал електрик" В'ячеслав Феклін: "Україні не варто повторювати шлях країн, що ретроспективно знизили "зелений" тариф". Фото: 5 канал</figcaption>
      </figure>
      <p>Європейські країни, що ретроспективно знизили "зелений" тариф, змушені були компенсувати інвесторам величезні суми. Україні не варто повторювати їхній шлях.</p>
      <p>Про це заявив регіональний директор "Дженерал електрик" В'ячеслав Феклін під час міжнародного форуму з відновлюваної енергетики "ARWE 2019".</p>
      <p>"Я можу сказати, що, в принципі, Іспанія й Румунія, інші держави досі судяться й виплачують великі судові позови. Я не хочу такого повторення. Я впевнений, що рішення буде ухвалене правильне", – сказав Феклін.</p>
      <p>12 листопада Верховна Рада ухвалила в першому читанні законопроєкт, яким передбачається ретроспективне зменшення "зелених тарифів" (№2236-2).</p>
      <p>Президент Володимир Зеленський 27 листопада на українсько-литовському економічному форумі заявив, що влада не буде робити ніяких необдуманих і невиважених кроків щодо ретроспективних змін у законодавстві, які б погіршували умови ведення бізнесу в країні.</p>
      <blockquote>Нагадаємо, законодавством України гарантовано збереження "зелених тарифів" на незмінному рівні до 2030 року з метою стимулювання інвестицій у виробництво електроенергії з поновлюваних джерел.<br/>Раніше банкірка департаменту електроенергетики ЄБРР Ольга Єрьоміна заявила, що ретроспективний перегляд "зеленого тарифу" завдасть шкоди Україні, оскільки країна виплатить за позовами до міжнародних судів значно більше, ніж хочуть заощадити ініціатори такого рішення, а також відлякає іноземних інвесторів.</blockquote>
    </article>
  </body>
</html>