<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/pilka-nozna/ligi-zagraniczne/artykuly/614125,liga-angielska-premier-league-liverpool-arsenal-chelsea-manchester-city-tottenham.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-11-29T10:38:00+00:00"/>
    <meta property="og:title" content="Liga angielska: Kluby Premier League zaczynają morderczy miesiąc"/>
    <meta property="og:description" content="Grudzień jest dla angielskich drużyn miesiącem wyjątkowo ciężkim. Te najlepsze aż do 2 stycznia będą wybiegały na boisko co trzy, cztery dni. Prowadzący w tabeli Premier League piłkarze Liverpoolu maraton zaczną od spotkania w 14. kolejce z Brighton &amp; Hove Albion."/>
  </head>
  <body>
    <article>
      <h1>Liga angielska: Kluby Premier League zaczynają morderczy miesiąc</h1>
      <h2>Grudzień jest dla angielskich drużyn miesiącem wyjątkowo ciężkim. Te najlepsze aż do 2 stycznia będą wybiegały na boisko co trzy, cztery dni. Prowadzący w tabeli Premier League piłkarze Liverpoolu maraton zaczną od spotkania w 14. kolejce z Brighton &amp; Hove Albion.</h2>
      <address>
        <time datetime="2019-11-29T10:38:00+00:00">29 Nov 2019, 10:38</time>
      </address>
      <figure>
        <img src="https://s0.dziennik.pl/pliki/12775000/12775843-trent-alexander-arnold-900-627.jpg"/>
        <figcaption>Trent Alexander-Arnold / PAP/EPA / PETER POWELL</figcaption>
      </figure>
      <p>Redakcja Dziennik.pl</p>
      <p>Tak naprawdę siedem angielskich zespołów, które rywalizują także w europejskich pucharach, morderczy okres zaczęły już tydzień wcześniej. Żaden nie będzie miał jednak tak ciężko jak Liverpool.</p>
      <p>"The Reds" w kalendarzu od 23 listopada do 2 stycznia, czyli w trakcie 41 dni, mają 13 spotkań. Trener Juergen Klopp już wcześniej groził, że jeśli <a href="https://www.dziennik.pl/tagi/mecz">mecz</a> w Pucharze Ligi z Aston Villą 17 grudnia nie zostanie przełożony, to jego podopieczni się na niego nie stawią. Dzień później bowiem w Dausze czeka ich konfrontacja w klubowych mistrzostwach świata.</p>
      <p>W lidze angielskiej Liverpool spisuje się rewelacyjnie. Jest niepokonany, a z 13 meczów wygrał 12, w tym z broniącym tytułu Manchesterem City 3:1, nad którym ma teraz dziewięć punktów przewagi. Osiem do lidera traci Leicester City.</p>
      <p>Jeśli zespół z Anfield ma zacząć tracić punkty, to wydaje się, że może to nastąpić właśnie w najbliższych tygodniach. Sami <a href="https://sport.dziennik.pl/pilka-nozna">piłkarze</a> do czekającego ich wyzwania podchodzą jednak ze spokojem.</p>
      <p>"Zmęczenie to coś, co siedzi w głowie. Tak długo, jak nasze ciała będą nadążały z regeneracją, myślę, że nie będzie trudne występowanie w każdym spotkaniu. Jestem tu, aby pracować każdego dnia i być gotowym w razie potrzeby" - powiedział Sadio Mane.</p>
      <p>27-letni Senegalczyk, choć latem rywalizował w Pucharze Narodów Afryki, zagrał we wszystkich meczach ligi angielskiej i Ligi Mistrzów w tym sezonie. W krajowych rozgrywkach zdobył osiem bramek.</p>
      <p>W nadchodzącej kolejce żadne spotkanie nie zapowiada się wyjątkowo ciekawie. 14. serię rozpocznie w sobotę o godzinie 13.30 mecz Newcastle United z Manchesterem City.</p>
      <p>Liverpool z Brighton zagra u siebie tego samego dnia, podobnie jak w derbach <a href="https://www.dziennik.pl/tagi/londyn">Londynu</a> Chelsea z West Ham United. Tottenham Hotpsur pod wodzą Jose Mourinho podejmie AFC Bournemouth.</p>
      <p>Ważny mecz czeka Southampton Jana Bednarka. Zajmujący przedostatnie miejsce w tabeli "Święci" na własnym stadionie zmierzą się z zamykającym zestawienie Watfordem.</p>
      <p>W niedzielę m.in. Leicester zagra u siebie z Evertonem, a będący w kryzysie Arsenal <a href="https://www.dziennik.pl/tagi/londyn">Londyn</a> na wyjeździe z beniaminkiem Norwich City. Manchester United podejmie Aston Villę.</p>
    </article>
  </body>
</html>