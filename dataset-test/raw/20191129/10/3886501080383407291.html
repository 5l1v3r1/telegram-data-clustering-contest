<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119957-zelenovic-sarcevic-da-proveri-validnost-diploma-ministara-stefanovica-vulina-djordjevica-i-antica?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-29T10:40:04+00:00"/>
    <meta property="og:title" content="Zelenović: Šarčević da proveri validnost diploma ministara Stefanovića, Vulina, Djordjevića i Antića"/>
    <meta property="og:description" content="Predsednik stranke Zajedno za Srbiju Nebojša Zelenović pozvao je danas ministra prosvete Mladena Šarčevića da &quot;iskoristi zakonska ovlašćenja i proveri validnost diploma sa osnovnih studija ministara Nebojše Stefanovića, Aleksandra Vulina, Zorana Djordjevića i Aleksandra Antića&quot;.Zelenović je u pisanoj izjavi ocenio da &quot;proglašenjem plagijata doktorata Siniše Malog, tema lažnih doktorata i lažnih diploma koja razara državne institucije od dolaska Aleksandra Vučića i njegovih kadrova na vlast, postaje pitanje svih pitanja za obrazovni sistem zemlje&quot;.&quot;Pozivam Šarčevića da pokaže malo lične hrabrosti i odgovornosti za akademsku budućnost ove zemlje. On ima ovlašćenja da utvrdi nezakonitosti i poništi diplome ukoliko su nelegalne, ministru policije Nebojši Stefanoviću, ministru odbrane Aleksandru Vulinu, ministru za rad Zoranu Djordjeviću i ministru rudarstva i energetike Aleksandru Antiću&quot;, naveo je Zelenović a prenela stranka Zajedno za Srbiju.Navodeći da je ministar unutrašnjih poslova &quot;već priznao da je studirao…"/>
  </head>
  <body>
    <article>
      <h1>Zelenović: Šarčević da proveri validnost diploma ministara Stefanovića, Vulina, Djordjevića i Antića</h1>
      <address>
        <time datetime="2019-11-29T10:40:04+00:00">29 Nov 2019, 10:40</time>
      </address>
      <p>Predsednik stranke Zajedno za Srbiju Nebojša Zelenović pozvao je danas ministra prosvete Mladena Šarčevića da "iskoristi zakonska ovlašćenja i proveri validnost diploma sa osnovnih studija ministara Nebojše Stefanovića, Aleksandra Vulina, Zorana Djordjevića i Aleksandra Antića".Zelenović je u pisanoj izjavi ocenio da "proglašenjem plagijata doktorata Siniše Malog, tema lažnih doktorata i lažnih diploma koja razara državne institucije od dolaska Aleksandra Vučića i njegovih kadrova na vlast, postaje pitanje svih pitanja za obrazovni sistem zemlje".<br/><br/>"Pozivam Šarčevića da pokaže malo lične hrabrosti i odgovornosti za akademsku budućnost ove zemlje. On ima ovlašćenja da utvrdi nezakonitosti i poništi diplome ukoliko su nelegalne, ministru policije Nebojši Stefanoviću, ministru odbrane Aleksandru Vulinu, ministru za rad Zoranu Djordjeviću i ministru rudarstva i energetike Aleksandru Antiću", naveo je Zelenović a prenela stranka Zajedno za Srbiju.<br/><br/>Navodeći da je ministar unutrašnjih poslova "već priznao da je studirao na nepostojećem fakultetu u centru Sava", Zelenović je ocenio da je to "čist slučaj" i da ministar prosvete "ima obavezu da odmah poništi Stefanovićevu diplomu".<br/><br/>"Ministar Vulin treba da objasni javnosti kako je završio Pravni fakultet u Kragujevcu u kome nikada nije živeo, jer svi znaju da je živeo u Novom Sadu. Da li je Vulin autobusom svaki dan četiri godine putovao od Novog Sada do Кragujevca da bi prisustvovao predavanjima i vežbama i eventualno polagao ispite", upitao je jedan od lidera Saveza za Srbiju.<br/><br/>Govoreći o ministru rada Zoranu Djordjeviću, Zelenović je naveo da "svi znaju da je do dolaska Srpske napredne stranke na vlast, po profesiji bio vozač" i upitao "kada je i koji fakultet upisao, koliko dugo je studirao, ko su njegove kolege sa studija".<br/><br/>"Svi znaju da ministar Aleksandar Antić nikada nigde nije studirao, a u zvaničnoj biografiji mu piše da je diplomirani ekonomista iako izbegava da napiše koji fakultet mu je izdao tu diplomu. Neka Antić kaže gde je studirao, koliko dugo, ko su mu bili profesori, neka nam otkrije tu veliku tajnu", naveo je Zelenović.</p>
    </article>
  </body>
</html>