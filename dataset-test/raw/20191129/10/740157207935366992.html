<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/inwestycja-z-perypetiami-w-radomiu-wladze-miasta-nic-nie-zatrzyma-budowy,136060.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T10:49:00+00:00"/>
    <meta property="og:title" content="Inwestycja z perypetiami w Radomiu. Władze miasta: nic nie zatrzyma budowy"/>
    <meta property="og:description" content="Konsorcjum stołecznych firm Erekta Budownictwo/Interiors Karolina Pawlak nie przystąpiło do podpisania umowy na dokończenie budowy Radomskiego Centrum Sportu. MOSiR zapowiada złożenie do prokuratury zawiadomienie o podejrzeniu popełnienia przestępstwa na szkodę spółki. Swoją ofertę dokończenia budowy RCS podtrzymuje drugi z uczestników przetargu - firma Betonox Construction z Sopotu."/>
  </head>
  <body>
    <article>
      <h1>Inwestycja z perypetiami w Radomiu. Władze miasta: nic nie zatrzyma budowy</h1>
      <address><time datetime="2019-11-29T10:49:00+00:00">29 Nov 2019, 10:49</time> by <a rel="author">AKC  </a></address>
      <h4>Konsorcjum stołecznych firm Erekta Budownictwo/Interiors Karolina Pawlak nie przystąpiło do podpisania umowy na dokończenie budowy Radomskiego Centrum Sportu. MOSiR zapowiada złożenie do prokuratury zawiadomienie o podejrzeniu popełnienia przestępstwa na szkodę spółki. Swoją ofertę dokończenia budowy RCS podtrzymuje drugi z uczestników przetargu - firma Betonox Construction z Sopotu.</h4>
      <hr/>
      <ul>
        <li>
          <b>Jesteśmy zdeterminowani, by jak najszybciej dokończyć budowę hali i stadionu - zapowiadają władze Radomia. </b>
        </li>
        <li>
          <b>Inwestycja napotkała na poważną przeszkodę, ale miasto nie zamierza rezygnować z jej realizacji. </b>
        </li>
        <li>
          <b>Miejski Ośrodek Sportu i Rekreacji złoży także zawiadomienie do prokuratury. W opinii jego władz, w trakcie zamówienia mogło bowiem dojść do przestępstwa na szkodę spółki.</b>
        </li>
      </ul>
      <p>Na wtorek, 26 listopada Miejski Ośrodek Sportu i Rekreacji zaprosił zwycięzcę przetargu do zawarcia umowy. Otrzymał jednak odpowiedź od konsorcjum firm Erekta Budownictwo/Interiors Karolina Pawlak, że nie przystąpi ono do podpisania umowy. Tego samego dnia oficjalne pismo do MOSiR-u skierowała firma Betonox Construction Sopot Spółka Akcyjna Sp.k, która w przetargu złożyła drugą ofertę. Firma oświadczyła, że jej oferta nadal jest ważna i jest gotowa zrealizować zamówienie.</p>
      <p>Oferta Betonoxu opiewała na kwotę ponad 82 mln zł. Firma dała przy tym 3 lata gwarancji. Komisja przetargowa przystąpi teraz do szczegółowego sprawdzenia jej oferty.</p>
      <p>- Jesteśmy zdeterminowani, by jak najszybciej dokończyć budowę hali i stadionu. Zdajemy sobie sprawę jak ważna to inwestycja dla całego radomskiego sportu, zarówno dla klubów jak i dla kibiców, a także dla wizerunku naszego miasta. Dlatego nie tracimy czasu i natychmiast przystępujemy do zdecydowanych działań. Cel mamy jasno określony - mówi dyrektor kancelarii prezydenta, Mateusz Tyczyński.</p>
      <figure>
        <img src="https://pliki.portalsamorzadowy.pl/i/15/08/59/150859.jpg"/>
        <figcaption>Władze miasta i zarząd MOSiR-u są zdeterminowani, by dokończyć budowę Radomskiego Centrum Sportu (fot. Łukasz Wójcik/UMR)</figcaption>
      </figure>
      <p>Miejski Ośrodek Sportu i Rekreacji złoży także zawiadomienie do prokuratury. W opinii jego władz, w trakcie zamówienia mogło bowiem dojść do przestępstwa na szkodę spółki.</p>
      <p>Prezes zarządu MOSiR-u, Grzegorz Janduła podkreśla, że wyjaśnienia wymaga czy wybrany w przetargu wykonawca mógł w celu osiągnięcia korzyści majątkowej dopuścić się udaremnienia lub utrudnienia przetargu publicznego, w tym również czy nie wszedł w porozumienie z inną osobą, działając w ten sposób na szkodę organizatora przetargu. Chodzi o odwołanie, które tuż przed planowanym podpisaniem umowy złożyła firma Maat 4 z Warszawy i wycofała je po kilku dniach co pozwoliło Erekcie odzyskać wpłacone wadium.</p>
      <p>Biorąc pod uwagę potrzebę zapewnienia piłkarzom Radomiaka warunków do rozgrywania spotkań ligowych na stadionie przy ulicy Narutowicza, Miejski Ośrodek Sportu i Rekreacji prowadzi przygotowania do montażu dodatkowego oświetlenia na tym obiekcie. Projekt jest już gotowy i wkrótce zostanie ogłoszony przetarg na realizację tej inwestycji. Zgodnie z planem oświetlenie spełniające wymagania PZPN ma być gotowe na koniec lutego, czyli przed rozpoczęciem wiosennych rozgrywek ligowych.</p>
      <h3>Obiekt na miarę czasów</h3>
      <p>Hala sportowo-widowiskowa w Radomiu ma być jednym z najnowocześniejszych tego typu obiektów na Mazowszu. Ma spełniać wymogi międzynarodowych federacji sportowych. Dzięki zastosowanym rozwiązaniom będzie w niej można prowadzić rozgrywki w wielu dyscyplinach, takich jak siatkówka, koszykówka czy piłka ręczna.</p>
      <p>Na widowni ma być 5 tys. miejsc siedzących, z czego minimum 3,5 tys. to miejsca stałe, a ok. 1,5 tys. to miejsca przygotowywane w zależności od rodzaju imprezy na trybunach przenośnych lub rozsuwanych. W okresie pomiędzy wydarzeniami sportowymi w hali mają być organizowane widowiska kulturalne, konferencje, wystawy i koncerty.</p>
      <p>
        <a href="https://www.portalsamorzadowy.pl/inwestycje/kolejny-przetarg-na-dokonczenie-radomskiego-centrum-sportu,128540.html">Czytaj też: Kolejny przetarg na dokończenie Radomskiego Centrum Sportu</a>
      </p>
      <p>Stadion sportowy - w pierwszym etapie ma mieć co najmniej 5,5 tys. miejsc siedzących. Docelowo zaplanowane są cztery trybuny z 15 tys. miejsc. Murawa będzie podgrzewana, a cały obiekt zostanie wyposażony w system sztucznego oświetlenia.</p>
    </article>
  </body>
</html>