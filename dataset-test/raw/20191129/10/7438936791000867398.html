<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Karel-IV-Havel-Gott-Jagr-Zeman-Zebricek-10-nejvetsich-Cechu-mnohe-nastve-kdo-chybi-605167"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T10:41:00+00:00"/>
    <meta property="og:title" content="Karel IV., Havel, Gott, Jágr, Zeman. Žebříček 10 největších Čechů mnohé naštve, kdo chybí?"/>
    <meta property="og:description" content="Nejvýznamnější českou osobností byl podle pětiny lidí král Karel IV., na dalších místech se s nepatrným odstupem umístil první československý prezident Tomáš Garrigue Masaryk, někdejší prezident Václav Havel a nedávno zesnulý zpěvák Karel Gott,“ uvedla ČTK."/>
  </head>
  <body>
    <article>
      <h1>Karel IV., Havel, Gott, Jágr, Zeman. Žebříček 10 největších Čechů mnohé naštve, kdo chybí?</h1>
      <address>
        <time datetime="2019-11-29T10:41:00+00:00">29 Nov 2019, 10:41</time>
      </address>
      <p>
        <b>Nejvýznamnější českou osobností byl podle pětiny lidí král Karel IV., na dalších místech se s nepatrným odstupem umístil první československý prezident Tomáš Garrigue Masaryk, někdejší prezident Václav Havel a nedávno zesnulý zpěvák Karel Gott,“ uvedla ČTK.</b>
      </p>
      <p>Vyplývá to z říjnového průzkumu Centra pro výzkum veřejného mínění (CVVM). Za vrcholné období českých dějin do poloviny 20. století považuje veřejnost dobu Karla IV., v novodobé historii pak sametovou revoluci.</p>
      <p>Nejvíce, o 15 procentních bodů, si v porovnání s posledním průzkumem z roku 2013 polepšil Gott. „Je samozřejmě otevřenou otázkou, zda a jak dlouho si toto postavení udrží. Zřejmě z tohoto důvodu poklesly procentní hodnoty u osobností na prvních třech místech,“ uvedli autoři průzkumu.</p>
      <p>Za čtveřicí uvedených největších osobností následoval s výrazným odstupem reformátor Jan Hus, prezident Miloš Zeman a „učitel národů“ Jan Amos Komenský. Dvě procenta dotázaných pak uvedla hokejistu Jaromíra Jágra a procento hlasů obdržel husitský vojevůdce Jan Žižka, bývalý prezident Václav Klaus a fiktivní český génius a všeuměl Jára Cimrman. Respondenti podle CVVM uvedli v odpovědi kolem 70 jmen.</p>
      <p>Respondentům byla dále předložena jednotlivá historická období, ze kterých vybírali jen to jediné, které považují za vrchol českých dějin. Mezi nejčastější odpovědi patří doba Karla IV. a období první republiky, které za vrcholnou etapu považuje 36 procent lidí, respektive 22 procent lidí. Následovaly éry národního obrození a husitství, které uvádělo zhruba sedm procent lidí. Podle CVVM se názor veřejnosti na vrcholná období českých dějin v průběhu více než deseti let téměř nezměnil.</p>
      <p>Oslovení měli také uvést tři události, které považují za nejvýznamnější od konce první světové války. Nejčastěji se v jejich odpovědích objevovala sametová revoluce. Za ní následoval vznik československého státu v roce 1918, konec druhé světové války, rozpad federace a vznik samostatné České republiky v roce 1993, srpen 1968, únorový převrat a nástup komunismu v roce 1948, druhá světová válka a pražské jaro.</p>
      <p>Průzkum se uskutečnil od 5. do 20. října, zúčastnilo se ho 1 021 lidí starších 15 let.</p>
      <p>Největší česká osobnost v roce 2007, 2013, 2019 (v procentech):</p>
      <table bordered="">
        <tr>
          <td valign="middle">Osobnost</td>
          <td valign="middle">2007</td>
          <td valign="middle">2013</td>
          <td valign="middle">2019</td>
        </tr>
        <tr>
          <td valign="middle">Karel IV.</td>
          <td valign="middle">28</td>
          <td valign="middle">24</td>
          <td valign="middle">20</td>
        </tr>
        <tr>
          <td valign="middle">Tomáš Garrigue Masaryk</td>
          <td valign="middle">22</td>
          <td valign="middle">23</td>
          <td valign="middle">19</td>
        </tr>
        <tr>
          <td valign="middle">Václav Havel</td>
          <td valign="middle">11</td>
          <td valign="middle">20</td>
          <td valign="middle">18</td>
        </tr>
        <tr>
          <td valign="middle">Karel Gott</td>
          <td valign="middle">1</td>
          <td valign="middle">1</td>
          <td valign="middle">16</td>
        </tr>
        <tr>
          <td valign="middle">Jan Hus</td>
          <td valign="middle">5</td>
          <td valign="middle">5</td>
          <td valign="middle">4</td>
        </tr>
        <tr>
          <td valign="middle">Miloš Zeman</td>
          <td valign="middle">-</td>
          <td valign="middle">1</td>
          <td valign="middle">3</td>
        </tr>
        <tr>
          <td valign="middle">Jan Amos Komenský</td>
          <td valign="middle">6</td>
          <td valign="middle">4</td>
          <td valign="middle">3</td>
        </tr>
        <tr>
          <td valign="middle">Jaromír Jágr</td>
          <td valign="middle">-</td>
          <td valign="middle">1</td>
          <td valign="middle">2</td>
        </tr>
        <tr>
          <td valign="middle">Jan Žižka</td>
          <td valign="middle">3</td>
          <td valign="middle">1</td>
          <td valign="middle">1</td>
        </tr>
        <tr>
          <td valign="middle">Václav Klaus</td>
          <td valign="middle">3</td>
          <td valign="middle">1</td>
          <td valign="middle">1</td>
        </tr>
        <tr>
          <td valign="middle">Jára Cimrman</td>
          <td valign="middle">1</td>
          <td valign="middle">2</td>
          <td valign="middle">1</td>
        </tr>
      </table>
      <p>Zdroj CVVM</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Spisovatel-tepe-chartisty-Ti-lepsolide-a-uslechtilci-se-mi-hnusi-Nepovysujte-se-nad-obycejne-lidi-Nepoucujte-je-co-si-musi-myslet-604520"/>
        <a href="https://www.parlamentnilisty.cz/arena/monitor/-Je-Halik-porad-knez-Jiri-Strach-se-vratil-k-pohrbu-Karla-Gotta-604085"/>
        <a href="https://www.parlamentnilisty.cz/arena/monitor/Vedeni-Prahy-navzdory-Novorocni-ohnostroj-ucti-Karla-Gotta-603827"/>
        <a href="https://www.parlamentnilisty.cz/arena/monitor/Prusvih-kolem-Karla-Gotta-Jde-o-Prazsky-hrad-Vdova-Ivana-se-ozvala-603795"/>
      </related>
    </article>
  </body>
</html>