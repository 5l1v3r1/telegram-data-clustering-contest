<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233376/"/>
    <meta property="og:site_name" content="Українська правда"/>
    <meta property="article:published_time" content="2019-11-29T10:19:12+00:00"/>
    <meta property="og:title" content="Доживемось до &quot;бєй жидов&quot;: &quot;слуга народу&quot; пояснила, що значить &quot;приглушити свободу слова&quot;"/>
    <meta property="og:description" content="Нардеп від “Слуги народу” Ольга Василевська-Смаглюк заявляє, що її слова про “пора приглушити свободу слова” вирвали з контексту, і що вона просто закликала людей до самоцензури."/>
  </head>
  <body>
    <article>
      <h1>Доживемось до "бєй жидов": "слуга народу" пояснила, що значить "приглушити свободу слова"</h1>
      <address>
        <time datetime="2019-11-29T10:19:12+00:00">29 Nov 2019, 10:19</time>
      </address>
      <p>Нардеп від "Слуги народу" Ольга Василевська-Смаглюк заявляє, що її слова про "пора приглушити свободу слова" вирвали з контексту, і що вона просто закликала людей до самоцензури.</p>
      <p><b>Джерело:</b> <a href="https://www.facebook.com/832029077/posts/10157984476609078?sfns=mo">пост </a>Василевської-Смаглюк у Facebook</p>
      <p><b>Пряма мова:</b> "Можна бути тисячу разів правим, але який в цьому сенс, якщо твої слова вирвали з контексту… Контекст помер. І сьогодні я це перевірила на собі.</p>
      <p>Відверто здивувалась, що якісні і притомні міжнародні ЗМІ, як Радіо свобода та їхній проєкт Настоящее время, дозволяють собі вирвані з контексту репліки.</p>
      <p>Я вважаю погрозу життю президента погрозами його життю… А якщо хтось може скористатися цими заявами і втілити їх в життя?...</p>
      <p>Так скоро для нас може стати нормою "бєй жидов", або заклики до переслідування секс-меншин тощо. Тоді і газ, і печі, і вбивства стануть повторенням помилок, які передували трагедіям Голокосту. А я боюсь цього на генному рівні".</p>
      <p><b>Деталі:</b> "Слуга народу" відзначила, що засуджує заклики до насильства і тому своїми словами "звертала увагу на доцільність самоцензури в людей, у яких є схильність до думок про убивства та знищення".</p>
      <p>Вона також додала, що намагалась донести до глядачів думку, що між свободою слова і погрозами розправи в адресу президента є велика різниця.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/29/7233340/"/>
        <a href="https://www.pravda.com.ua/news/2019/11/28/7233295/"/>
        <a href="https://www.pravda.com.ua/news/2019/11/28/7233292/"/>
      </related>
    </article>
  </body>
</html>