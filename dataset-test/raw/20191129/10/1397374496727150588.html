<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/partizan-je-sinoc-mnogo-izgubio-da-li-je-ista-dobio-i-zasto-ce-mec-sa-astanom-imati-vaznost-394035.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-29T10:29:00+00:00"/>
    <meta property="og:title" content="Partizan je sinoć MNOGO izgubio, da li je išta dobio? I zašto će meč sa Astanom IMATI važnost?"/>
    <meta property="og:description" content="Ako posle svega želite da tražite bilo šta pozitivno u katastrofalnom epilogu po Partizan, ovde ćete pronaći nešto od toga..."/>
  </head>
  <body>
    <article>
      <h1>Partizan je sinoć MNOGO izgubio, da li je išta dobio? I zašto će meč sa Astanom IMATI važnost?</h1>
      <h2>Ako posle svega želite da tražite bilo šta pozitivno u katastrofalnom epilogu po Partizan, ovde ćete pronaći nešto od toga...</h2>
      <address><time datetime="2019-11-29T10:29:00+00:00">29 Nov 2019, 10:29</time> by <a rel="author">Darko Mitrović</a></address>
      <p>Evropsko proleće bilo je za Partizan nadohvat ruke u većem delu meča sinoć u Hagu.<br/><br/>Sve je išlo kako se samo poželeti može, brzo vođstvo, pa još jedan gol, uz odličnu, dopadljivu igru, sigurnu i u defanzivi, bez ozbiljnije prilike za rivala, a kada je u 83. minutu AZ Alkmar ostao bez svog najboljeg streca Majrona Boadua, koji je zaradio crveni karton i neće igrati u poslednjem kolu protiv Mančester junajteda, utisak je bio upotpunjen. <br/><br/>Ali, umesto da mirno privede meč kraju, Partizan je sam sebi zagorčao život i dozvolio brojčano slabijem rivalu da izvrši snažan pritisak i da ekspresno stigne do izjednačenja - 2:2. <br/><br/>Gubitak je ogroman - rezultatski je sve bilo jasno odmah po završetku meča, a finansijski, umesto još 570.000 evra koje su mu već bile u ''džepu'', Partizan će moći da računa samo na 190.000 evra, koliko donosi remi u Ligi Evrope. Osim toga, crno-beli su ostali i bez prilike da eventualno zarade i dodatni novac od plasmana u nokaut fazu Lige Evrope. <br/><br/>Do kraja grupne faze, Partizanu ostaje još utakmica poslednjeg kola protiv Astane, 12. decembra u Beogradu. <br/><br/>Ta utakmica nema značaja kada je u pitanju plasman u sledeću fazu takmičenja, ali iz dva druga razloga ipak nije beznačajna. <br/><br/>Naime, Partizan je sinoćnjim remijem uvećao svoj klupski koeficijent sa 19.000 na 20.000, a ukoliko savlada Astanu, klub iz Humske će ovu evropsku sezonu završiti sa koeficijentom 22.000, što će mu dosta značiti u žrebu kvalifikacija za sledeću evro-sezonu. <br/><br/>Pomenuli smo već i zaradu koju donosi pobeda u LE, pa ukoliko je crno-beli ostvare protiv kazahstanskog tima, njihova kasa biće punija za još 570.000 evra, uz dodatnu zaradu od ulaznica. <br/><br/>Dakle, nije svejedno, ima Partizan još za šta da se bori...</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/dirljiv-tekst-osvanuo-na-partizanovom-sajtu-posle-haskog-kosmara-394032.html"/>
        <a href="https://www.sportske.net/vest/domaci-fudbal/da-li-je-suma-ovom-izjavom-najavio-duzi-ostanak-u-partizanu-394030.html"/>
        <a href="https://www.sportske.net/vest/domaci-fudbal/partizanova-eliminacija-udarna-vest-i-u-komsiluku-ovo-je-nemoguce-394028.html"/>
        <a href="https://www.sportske.net/vest/domaci-fudbal/igraci-partizani-tuzni-nakon-remija-glupo-smo-ispali-394022.html"/>
        <a href="https://www.sportske.net/vest/domaci-fudbal/napred-ferari-nazad-fijat-kako-su-odigrali-fudbaleri-partizana-ocene-394011.html"/>
      </related>
    </article>
  </body>
</html>