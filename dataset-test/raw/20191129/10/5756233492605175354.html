<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623903/%D8%AA%D8%A7-%D8%B4%D8%AF%DB%8C%D8%AF%D8%AA%D8%B1-%D8%B4%D8%AF%D9%86-%D8%B3%D8%B1%D9%85%D8%A7-%D8%AA%D9%85%D8%A7%D9%85-%D9%85%D8%AF%D8%A7%D8%B1%D8%B3-%D8%B1%D8%A7-%D8%A8%D9%87-%D8%B3%DB%8C%D8%B3%D8%AA%D9%85-%DA%AF%D8%B1%D9%85%D8%A7%DB%8C%D8%B4%DB%8C-%D8%AA%D8%AC%D9%87%DB%8C%D8%B2-%D9%85%DB%8C%E2%80%8C%DA%A9%D9%86%DB%8C%D9%85-%D8%A7%D9%85%DA%A9%D8%A7%D9%86-%DA%AF%D8%A7%D8%B2%D8%B1%D8%B3%D8%A7%D9%86%DB%8C-%D8%A8%D9%87-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82-%D9%85%D8%AD%D8%B1%D9%88%D9%85-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T10:04:00+00:00"/>
    <meta property="og:title" content="تا شدیدتر شدن سرما، تمام مدارس را به سیستم گرمایشی تجهیز می‌کنیم/ امکان گازرسانی به برخی مناطق محروم وجود ندارد"/>
    <meta property="og:description" content="دبیر کل شورای عالی آموزش و پرورش درباره نفت سهمیه‌ای در برخی مدارس مناطق محروم کشور گفت: سیاست کلی وزارتخانه با توجه به آسیب‌‌هایی که در این چند سال اخیر داشته‌ایم، تجهیز کردن مدارس بوده که تاکنون نیز بخش عمده مشکلات حل شده است."/>
  </head>
  <body>
    <article>
      <h1>تا شدیدتر شدن سرما، تمام مدارس را به سیستم گرمایشی تجهیز می‌کنیم/ امکان گازرسانی به برخی مناطق محروم وجود ندارد</h1>
      <h2>دبیر کل شورای عالی آموزش و پرورش:</h2>
      <address>
        <time datetime="2019-11-29T10:04:00+00:00">29 Nov 2019, 10:04</time>
      </address>
      <p>
        <i>دبیر کل شورای عالی آموزش و پرورش درباره نفت سهمیه‌ای در برخی مدارس مناطق محروم کشور گفت: سیاست کلی وزارتخانه با توجه به آسیب‌‌هایی که در این چند سال اخیر داشته‌ایم، تجهیز کردن مدارس بوده که تاکنون نیز بخش عمده مشکلات حل شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مهدی نوید ادهم» دبیر کل شورای عالی آموزش و پرورش، درباره مسمومیت‌های تعدادی دانش‌آموزان بر اثر نشست گاز که در چند روز اخیر در برخی مدارس رخ داد، گفت: بر اساس اعتباری که تخصیص داده شده، سازمان نوسازی مدارس برای حذف بخاری‌های مسأله آفرین که دچار احتراق می‌شوند، اقدامات خیلی خوبی انجام داده است.</p>
      <p>وی در ادامه توضیح داد: بر اساس گزارشی که رئیس سازمان توسعه و تجهیز مدارس دادند، بخش قابل توجهی از این مشکل حل شده و حتی می‌‎توان گفت که مدارس از این منظر ایمن شده‌اند؛ مگر آنجاهایی که دسترسی به گاز شهری وجود نداشته و رساندن گاز به آن مناطق دشوار بوده است، مثل مناطق صعب العبوری که نتوانستیم بخاری‌های استاندارد را نصب کنیم که البته درصدشان بسیار پایین است. در این میان تعدادی هم مدرسه باقی مانده که در آینده نزدیک و قبل از اینکه سرمای شدیدتری پیش بیاید، مشکل‌شان حل و به آنها رسیدگی خواهند شد.</p>
      <figure>
        <img src="https://aftabnews.ir/files/fa/news/1398/9/8/364889_824.jpg"/>
      </figure>
      <p>نویدادهم در واکنش به اینکه مدیران مدارس برخی مناطق محروم باید برای دریافت نفت سهمیه‌ای، وارد سامانه شوند و پس از ثبت نام، با تایید وزارت نفت و آموزش و پرورش، سهمیه نفت بگیرند، اما در بسیاری از این مناطق بیش از یک ماه است که سرما آغاز شده و به مدارس نفت نرسیده است، گفت: بنده اطلاع ندارم، فلان مدرسه ما در روستا سهمیه نفت گرفته یا خیر.این مساله باید از مسئولان اجرایی استان پرسیده شود، اما سیاست کلی وزارتخانه با توجه به آسیب‌‌هایی که در این چند سال داشته‌ایم، تجهیز کردن مدارس است. به عنوان مثال در سال گذشته دوستان ما در سازمان نوسازی مدارس در این زمینه برنامه‌ریزی‌های جدی داشتند. همچنین با توجه به گزارش‌هایی که از سوی سازمان نوسازی مدارس کل کشور به شورای معاونان و شورای عالی آموزش ارائه شده، بخش قابل توجهی از این مشکلات حل شده است.</p>
      <p>دبیر کل شورای عالی آموزش و پرورش در پاسخ به این سوال که بیشترین مبلغ طرح رتبه‌بندی (۷۰۰ هزار تومان) به کدام دسته از معلمان تعلق خواهد گرفت؟ گفت: این مبلغ به معلمانی که سابقه کار بالا داشته و معلمانی که مدرک تحصیلی بالایی دارند، تلق می‌گیرد و همچنین به معلمانی که در بعضی از شاخص‌ها مثل تلاش و برنامه‌های آموزشی تقویتی عملکرد موفق‌تری داشته‌اند.</p>
      <p>وی افزود: در این میان کف امتیاز و مبلغی که حدود ۲۰۰ هزارتومان است، مربوط به کسانی است که تازه وارد سیستم آموزش و پرورش شده‌اند و مدرک لیسانس دارند و همچنین به آنهایی که دو سال سابقه کار دارند.</p>
      <p>نویدادهم با اشاره به اینکه به طور کل چند درصد از معلمان تحت پوشش رتبه بندی قرار خواهند گرفت؟ گفت: فرض بر این است که همه معلمان واجد شرایط تحت پوشش قرار بگیرند و تمام معلمان استخدامی که حداقل دو سال سابقه کار داشته باشند، شامل این طرح خواهند شد.</p>
      <p>دبیرکل شورای عالی آموزش و پرورش معلمان ابتدایی را در اولویت این طرح دانست و گفت: علت اولویت قرار دادن معلمان ابتدایی برای طرح رتبه‌بندی این است که یکی از راهبردهای جدی سند تحول اولویت دوره ابتدایی است. در تمام سیاست گذاری‌ها و تصمیم‌گیری‌ها به دنبال این هستیم که دوره ابتدایی به طور عام و معلمان ابتدایی به طور خاص مورد توجه بیشتر قرار گیرند تا بتوانیم فاصله‌ای که وجود دارد را کاهش دهیم.</p>
    </article>
  </body>
</html>