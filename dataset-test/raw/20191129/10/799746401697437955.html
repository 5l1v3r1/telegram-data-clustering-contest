<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103636/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T10:06:09+00:00"/>
    <meta property="og:title" content="Вбивство журналістки на Мальті: уряд відмовив в імунітеті заарештованому бізнесмену"/>
    <meta property="og:description" content="Уряд Мальти відхилив прохання відомого бізнесмена Йоргена Фенека про імунітет від судового переслідування в рамках розслідування вбивства журналістки Дафни Каруани Галісії."/>
  </head>
  <body>
    <article>
      <h1>Вбивство журналістки на Мальті: уряд відмовив в імунітеті заарештованому бізнесмену</h1>
      <address>
        <time datetime="2019-11-29T10:06:09+00:00">29 Nov 2019, 10:06</time>
      </address>
      <p>Уряд Мальти відхилив прохання відомого бізнесмена Йоргена Фенека про імунітет від судового переслідування в рамках розслідування вбивства журналістки Дафни Каруани Галісії.</p>
      <p>Про це повідомляє "Європейська правда" з посиланням на <a href="https://timesofmalta.com/">Times of Malta</a>.</p>
      <p>Фенек тиждень тому був<b><a href="https://www.eurointegration.com.ua/news/2019/11/20/7103254/"> заарештований на борту яхти</a></b>, що залишала Мальту, і під час допиту заявив про причетність до вбивства журналістки колишнього глави адміністрації прем'єр-міністра Кейта Шембрі.</p>
      <p>У четвер увечері Фенек постав перед судом, щоб подати конституційну заяву, в якій просив президента Джорджа Веллу, а не уряд, прийняти рішення про помилування, пославшись на конфлікт інтересів.</p>
      <p>У листі президенту адвокати повідомили, що їхній клієнт готовий надати інформацію, яка стосується Шембрі і колишнього міністра туризму Конрада Міцці, який пішов у відставку у вівторка також колишнього міністра економіки Кріса Кардона. Суд повинен розглянути справу в п'ятницю вдень.</p>
      <p>Рішення уряду відхилити прохання про імунітет було прийнято після позачергового засідання, яке почалося о 8 годині вечора в четвер і закінчилася близько 3 години ранку в п'ятницю.</p>
      <p>Прем'єр-міністр Джозеф Мускат заявив, що генеральний прокурор і поліція повідомили уряду про відсутність підстав для помилування.</p>
      <p>Поліція Мальти також оголосила в четвер увечері, що Шембрі, який був <b><a href="https://www.eurointegration.com.ua/news/2019/11/27/7103566/">арештований</a></b> в понеділок увечері, був звільнений і більше не вважається причетною особою в розслідуванні.</p>
      <p>Його звільнення з-під арешту викликало гнівну реакцію натовпу, що зібрався біля офісу прем'єра, який звинуватив уряд в спробі приховати вбивць журналістки.</p>
      <p>Нагадаємо, 16 жовтня 2017 року на Мальті внаслідок вибуху автомобіля<b> <a href="https://www.eurointegration.com.ua/news/2017/10/17/7072383/">загинула журналістка Дафне Каруана Галісія</a></b>, яка розслідувала корупційні злочини в рамках проєкту Panama Papers та звинувачувала у корупції мальтійського прем’єр-міністра.</p>
      <p>Журналістка розслідувала <b><a href="https://www.eurointegration.com.ua/news/2017/10/26/7072816/">можливу причетність мальтійських партій до лівійсько-італійської афери</a></b> з контрабанди дизпалива.</p>
      <related>
        <a href="https://www.eurointegration.com.ua/news/2019/11/26/7103480/"/>
        <a href="https://www.eurointegration.com.ua/news/2019/11/21/7103312/"/>
      </related>
    </article>
  </body>
</html>