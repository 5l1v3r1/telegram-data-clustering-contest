<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/kouc-moreno-se-rozhodl-bojovat-proti-enriqueho-obvineni-451801/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-11-29T10:56:00+00:00"/>
    <meta property="og:title" content="Kouč Moreno se rozhodl bojovat proti Enriqueho obvinění"/>
    <meta property="og:description" content="Post trenéra španělské reprezentace se definitivně změnil v osobní konflikt mezi Luisem Enriquem a Robertem Morenem. Ten totiž po návratu dlouholetého přítele a kolegy Enriqueho u týmu skončil, pro..."/>
  </head>
  <body>
    <article>
      <h1>Kouč Moreno se rozhodl bojovat proti Enriqueho obvinění</h1>
      <address><time datetime="2019-11-29T10:56:00+00:00">29 Nov 2019, 10:56</time> by <a rel="author">ČTK</a></address>
      <figure>
        <img src="https://www.eurofotbal.cz/res/img/news/22283_4.jpg"/>
        <figcaption>Robert Moreno (© valenciacf.com)</figcaption>
      </figure>
      <p>Post trenéra španělské reprezentace se definitivně změnil v osobní konflikt mezi Luisem Enriquem a Robertem Morenem. Ten totiž po návratu dlouholetého přítele a kolegy Enriqueho u týmu skončil, protože prý nebyl loajální. Moreno nyní proti obviněním veřejně vystoupil. <br/><br/><i>"Chci poskytnout potřebné informace poté, co jsem byl osobně a neoprávněně napaden. Celá situace je velmi nepříjemná,"</i> řekl na tiskové konferenci v Barceloně Moreno, který v červnu Enriqueho vystřídal, když měl vážně nemocnou dceru. A dovedl Španěly na mistrovství Evropy. <br/><br/>Enrique se minulý týden po pěti měsících k týmu vrátil a oznámil, že s Morenem už spolupracovat nebude. Podle něj chtěl Moreno reprezentaci vést i na Euru a až pak se vrátit do role asistenta. <br/><br/><i>"Vím, že tvrdě pracoval na tom, aby se stal hlavním trenérem, a že je ambiciózní, ale pro mě je to neloajálnost. Nikoho takového s podobnými vlastnostmi ve svém týmu nechci,"</i> prohlásil Enrique. <br/><br/>Moreno tato slova popřel, byl prý připravený opustit funkci hned. <i>"Označil mě slovy, která jsou ošklivá a nelze mi je přisuzovat. Byl jsem v šoku a přemýšlel, co jsem udělal špatně. Nevím, proč se mnou nechce pracovat, a nevím, jestli se to někdy dozvím,"</i> uvedl. <br/><br/>Moreno a Enrique spolupracovali dříve také v Barceloně, Celtě Vigo a AS Řím. V kvalifikaci o ME španělští fotbalisté ovládli svoji skupinu, z deseti zápasů vyhráli osm.</p>
    </article>
  </body>
</html>