<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805194/%D8%AA%D8%B9%D9%88%DB%8C%D9%82-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D8%B1%D8%A7%DB%8C-%D8%B3%D9%88%D9%85%DB%8C%D9%86-%D9%87%D9%81%D8%AA%D9%87-%D9%85%D8%AA%D9%88%D8%A7%D9%84%DB%8C-%D9%81%D8%B1%D8%A7%D8%AE%D9%88%D8%A7%D9%86-%D8%A8%D8%B2%D8%B1%DA%AF%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:02:54+00:00"/>
    <meta property="og:title" content="تعویق راهپیمایی بازگشت برای سومین هفته متوالی/ فراخوان بزرگداشت روز جهانی همبستگی با ملت فلسطین"/>
    <meta property="og:description" content="هیأت عالی ملی راهپیمایی بازگشت و شکستن محاصره فلسطین از عدم برگزاری راهپیمایی بزرگ بازگشت برای سومین هفته متوالی خبر داد."/>
  </head>
  <body>
    <article>
      <h1>تعویق راهپیمایی بازگشت برای سومین هفته متوالی/ فراخوان بزرگداشت روز جهانی همبستگی با ملت فلسطین</h1>
      <address><time datetime="2019-11-29T10:02:54+00:00">29 Nov 2019, 10:02</time> by <a rel="author">پریسا فیضی</a></address>
      <p>هیأت عالی ملی راهپیمایی بازگشت و شکستن محاصره فلسطین از عدم برگزاری راهپیمایی بزرگ بازگشت برای سومین هفته متوالی خبر داد.</p>
      <p>به گزارش ایسنا، به نوشته روزنامه الحدث فلسطین، هیأت عالی ملی راهپیمایی بازگشت و شکستن محاصره با صدور بیانیه‌ای اعلام کرد، راهپیمایی بازگشت که قرار بود امروز (جمعه) برگزار شود، به هفته بعد موکول شد.</p>
      <p>در این بیانیه آمده است: هیئت عالی راهپیمایی بازگشت با توجه به شرایط امنیتی خطرناک و سلب فرصت از رژیم اشغالگر برای ارتکاب هر گونه حماقت علیه تظاهرکنندگان فلسطینی برای سومین هفته متوالی تصمیم به عدم برگزاری این راهپیمایی‌ها گرفته است. این تصمیم مسئولانه و شجاعانه بوده و با هیچ تفاهمی مرتبط نیست.</p>
      <p>هیئت عالی ملی راهپیمایی بازگشت و شکستن محاصره بر ضرورت ادامه راهپیمایی‌های بازگشت با حفظ ماهیت مردمی آن و همچنین شکست اهداف و تلاش‌های اشغالگران برای به حاشیه راندن ملت فلسطین و منصرف کردن آنها از انجام وظیفه سیاسی خود تأکید کرد.</p>
      <p>این هیئت همچنین مردم فلسطین در سراسر جهان را به بزرگداشت روز جهانی همبستگی با ملت فلسطین در امروز فراخواند.</p>
      <p>روز بین‌المللی همبستگی با ملت فلسطین هر ساله در ۲۹ نوامبر (۸ آذر) برگزار می‌شود. نامگذاری این روز توسط مجمع عمومی سازمان ملل متحد در سال ۱۹۷۷ به منظور نشان دادن توجه جهانی به مشکلات جامعه فلسطینی انجام شده‌ است. علت نامگذاری ۲۹ نوامبر به روز بین‌المللی همبستگی با ملت فلسطین، سالگرد قطعنامه ۱۸۱ است که به طرح تقسیم فلسطین نیز معروف است.</p>
      <p>انتهای پیام</p>
    </article>
  </body>
</html>