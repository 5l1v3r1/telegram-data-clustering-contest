<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/ubrzala-inflacija-u-evrozoni-najniza-nezaposlenost-od-jula/"/>
    <meta property="og:site_name" content="Krstarica"/>
    <meta property="article:published_time" content="2019-11-29T10:52:00+00:00"/>
    <meta property="og:title" content="Ubrzala inflacija u evrozoni, najniža nezaposlenost od jula"/>
    <meta property="og:description" content="LUKSEMBURG - Rast potrošačkih cena u evrozoni nadmašio je očekivanja u novembru, podstaknut skokom cena hrane i usluga, pokazali su danas objavljeni"/>
  </head>
  <body>
    <article>
      <h1>Ubrzala inflacija u evrozoni, najniža nezaposlenost od jula</h1>
      <address><time datetime="2019-11-29T10:52:00+00:00">29 Nov 2019, 10:52</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LUKSEMBURG – Rast potrošačkih cena u evrozoni nadmašio je očekivanja u novembru, podstaknut skokom cena hrane i usluga, pokazali su danas objavljeni podaci evropske službe za statistiku Evrostata.</p>
      <p>Potrošačke cene u 19-članom bloku porasle su u novembru za 1,0 odsto na godišnjem nivou, što je ubrzanje u odnosu na rast od 0,7 odsto u oktobru.</p>
      <p>Na mesečnom nivou, cene su pale za 0,3 odsto u novembru.</p>
      <p>Ekonomisti koje je anketirao Rojters očekivali su međugodišnji rast inflacije od 0,9 procenata.</p>
      <p>Cene neprerađene hrane skočile su ovog meseca za 1,8 odsto u odnosu na isti mesec prethodne godine, što je ubrzanje u odnosu na rast od 0,7 odsto u oktobru.</p>
      <p>Istvoremeno, cene energije su pale za 3,2 odsto na godišnjem nivou, što je veći pad u odnosu na sunovrat od 3,1 odsto u oktobru.</p>
      <p>Ako se izuzmu ove promenljive komponente, bazna inflacija je ubrzala na 1,5 odsto međugodišnje, u odnosu na 1,2 odsto u oktobru. Time je premašila tržišna očekivanja i predviđeni skok na 1,3 odsto.</p>
      <p>Cene u sektoru usluga, koji je odgovoran za više od dve trećine bruto domaćeg proizvoda evrozone, ubrzale su na 1,9 odsto u odnosu na isto razdoblje prošle godine sa 1,5 procenata u oktobru.</p>
      <p>Evropska centralna banka želi da zadrži inflaciju ispod, ali blizu 2,0 odsto, ali godinama ne uspeva da je približi cilju uprkos ultra labavoj monetarnoj politici.</p>
      <p>U odvojenom saopštenju, Evrostat je naveo da je stopa nezaposlenosti u evrozoni pala na 7,5 odsto u oktobru, što je najniža stopa od jula 2008. godine. Broj ljudi bez posla pao je za 31.000 na 12,33 miliona.</p>
      <p>(Tanjug)</p>
    </article>
  </body>
</html>