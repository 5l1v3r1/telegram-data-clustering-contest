<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%ce%b1%cf%81%cf%87%ce%b9%cf%84%ce%ad%ce%ba%cf%84%ce%bf%ce%bd%ce%b1%cf%82-%cf%84%ce%b7%cf%82-%ce%b3%ce%b1%ce%bb%ce%ac%ce%b6%ce%b9%ce%b1%cf%82-%cf%80%ce%b1%cf%84%cf%81%ce%af%ce%b4%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T10:14:06+00:00"/>
    <meta property="og:title" content="Ο αρχιτέκτονας της «Γαλάζιας Πατρίδας» για οριοθέτηση ΑΟΖ Λιβύης–Τουρκίας"/>
    <meta property="og:description" content="Διπλωματικό συναγερμό σε Κύπρο, Ελλάδα και Αίγυπτο σήμανε η υπογραφή Μνημονίου Συναντίληψης Τουρκίας–Λιβύης με σκοπό την κοινή οριοθέτηση θαλασσίων ζωνών μεταξύ των δυο χωρών, αγνοώντας τα δικαιώματα της Ελλάδας στην περιοχή. Οι Τούρκοι, μετά τη διευρυμένη επικοινωνιακή προπαγάνδα που εξαπέλυσαν και τις προκλητικές επιστολές στα Ηνωμένα Έθνη, πέρασαν πλέον στην αντεπίθεση σε μια προσπάθεια να επιβάλουν τα δικά τους τετελεσμένα."/>
  </head>
  <body>
    <article>
      <h1>Ο αρχιτέκτονας της «Γαλάζιας Πατρίδας» για οριοθέτηση ΑΟΖ Λιβύης–Τουρκίας</h1>
      <address>
        <time datetime="2019-11-29T10:14:06+00:00">29 Nov 2019, 10:14</time>
      </address>
      <p>
        <b>Διπλωματικό συναγερμό σε Κύπρο, Ελλάδα και Αίγυπτο σήμανε η υπογραφή Μνημονίου Συναντίληψης Τουρκίας–Λιβύης με σκοπό την κοινή οριοθέτηση θαλασσίων ζωνών μεταξύ των δυο χωρών, αγνοώντας τα δικαιώματα της Ελλάδας στην περιοχή. Οι Τούρκοι, μετά τη διευρυμένη επικοινωνιακή προπαγάνδα που εξαπέλυσαν και τις προκλητικές επιστολές στα Ηνωμένα Έθνη, πέρασαν πλέον στην αντεπίθεση σε μια προσπάθεια να επιβάλουν τα δικά τους τετελεσμένα.</b>
      </p>
      <p>Ο αρχιτέκτονας πίσω από τον στρατηγικό σχεδιασμό της Άγκυρας στην Ανατολική Μεσόγειο, είναι ο Επιτελάρχης της τουρκικής Διοίκησης Ναυτικών Δυνάμεων (Τ/ΓΕΝ), Υποναύαρχος Τζιχάτ Γιαϊτζί, ο οποίος εξέδωσε πριν από λίγο καιρό το «μανιφέστο» της «Γαλάζιας Πατρίδας» με τίτλο «Η Λιβύη είναι γείτονας της Τουρκίας από τη Θάλασσα». Ο Γιαϊτζί προηγουμένως δημοσίευσε και σχετική μελέτη με θέμα «Το πρόβλημα της οριοθέτησης των θαλάσσιων περιοχών στην Ανατολική Μεσόγειο και η Τουρκία» (Dogu Akdeniz’de Deniz Yetki Alanlarinin PaylasIlmasi Sorunu ve Türkiye – Bilge Strateji, Volume 4, No: 6, Spring 2012).</p>
      <p>Όπως υποστηρίζει στα συγγράμματά του, είναι σημαντικό και αναγκαίο για την Τουρκία να συνάψει συμφωνία με τη Λιβύη για τον περιορισμό των θαλάσσιων δικαιοδοσιών το συντομότερο δυνατόν, προκειμένου «να κατοχυρώσουμε και να προστατεύσουμε τα δικαιώματα του αδελφού λαού της Λιβύης».</p>
      <figure>
        <img src="https://www.pentapostagma.gr/wp-content/uploads/2019/11/d7d0fc276693c6c9972c277d3a46feb0.jpg"/>
      </figure>
      <h3>Προωθούν διαγώνιες οριοθετήσεις</h3>
      <p>Ο Τούρκος Υποναύαρχος εξηγεί, επίσης, πως με μια οριοθέτηση της ΑΟΖ με τη Λιβύη, η Ελλάδα θα εμποδιστεί από την υπογραφή της συμφωνίας ΑΟΖ με την Κύπρο και την Αίγυπτο και, επιπλέον, τα δυτικά σύνορα της τουρκικής ΑΟΖ θα καθοριστούν στην Ανατολική Μεσόγειο. Σε αυτό το πλαίσιο πρόσθεσε ότι η σημερινή συγκυρία στη Λιβύη αποτελεί το καταλληλότερο έδαφος για την υπογραφή της συμφωνίας θαλάσσιας οριοθέτησης μεταξύ των δύο χωρών. Βασική ιδέα, πάνω στην οποία θα στηρίξει με τη νομιμοφάνεια του Διεθνούς Δικαίου τις παράνομες αξιώσεις της Άγκυρας, είναι πως η γεωγραφική θέση της Τουρκίας καθορίζει το δικαίωμά της να σχεδιάζει διαγώνιες γραμμές για να οριοθετεί τις θαλάσσιες ζώνες της και να υπογράψει συμφωνίες οριοθέτησης, όχι μόνο με τη Λιβύη αλλά και με το Ισραήλ και τον Λίβανο.</p>
      <p>Αξίζει να σημειωθεί ότι ο Υποναύαρχος Yayic, ένθερμος υποστηρικτής του δόγματος της «Γαλάζιας Πατρίδας», πραγματοποιεί εδώ και αρκετούς μήνες σεμινάρια και διαλέξεις υποδυόμενος και τον ακαδημαϊκό, σε διάφορα πανεπιστήμια εντός της Τουρκίας και εκτός, προκειμένου να διαδώσει το τουρκικό αφήγημα. Πριν από μερικούς μήνες, μάλιστα, έδωσε διάλεξη στο Αμερικανικό Πανεπιστήμιο στην σκλαβωμένη Κερύνεια, όπου, μεταξύ άλλων, ανέπτυξε την τουρκική τακτική συνεχούς αμφισβήτησης και ακολούθως διεκδίκησης θαλάσσιων περιοχών στην Ανατολική Μεσόγειο μέσω αεροναυτικής ισχύος.</p>
    </article>
  </body>
</html>