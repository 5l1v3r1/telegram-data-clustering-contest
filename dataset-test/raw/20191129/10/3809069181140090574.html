<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1419617/o-higkins-apenanti-stin-tsska-poy-ton-anedeixe-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-29T10:21:12+00:00"/>
    <meta property="og:title" content="Ο Χίγκινς απέναντι στην ΤΣΣΚΑ που τον ανέδειξε (vids)"/>
    <meta property="og:description" content="Η Μπαρτσελόνα υποδέχεται την ΤΣΣΚΑ και ο Κόρι Χίγκινς για 40 λεπτά θα «αισθάνεται» άβολα."/>
  </head>
  <body>
    <article>
      <h1>Ο Χίγκινς απέναντι στην ΤΣΣΚΑ που τον ανέδειξε (vids)</h1>
      <h2>Η Μπαρτσελόνα υποδέχεται την ΤΣΣΚΑ και ο Κόρι Χίγκινς για 40 λεπτά θα «αισθάνεται» άβολα.</h2>
      <address><time datetime="2019-11-29T10:21:12+00:00">29 Nov 2019, 10:21</time> by <a rel="author" href="http://www.gazzetta.gr/dimosiografos/konstantinos-melagies" target="_blank">Κωνσταντίνος Μελάγιες</a></address>
      <p>Ο θυμόσοφος λαός μας ισχυρίζεται πως ο νονός είναι ο πνευματικός πατέρας του βαφτισιμιού και πως με το «λάδι» μεταφέρονται πολλά στοιχεία του χαρακτήρα από τον νονό στο βαφτιστήρι.</p>
      <p>Ο <b>Μάικλ Τζόρνταν</b> είναι ο νονός του <b>Κόρι Χίγκινς.</b></p>
      <p>Δεν ξέρουμε αν έχει πάρει στοιχεία του χαρακτήρα από τον MJ23, αλλά μπασκετικά... υπολείπεται.</p>
      <p>Ακόμη κι έτσι όμως για την Ευρώπη ο γκαρντ της <b>Μπαρτσελόνα </b>είναι ένας ξεχωριστός παίκτης με εξαιρετική αίσθηση του σκοραρίσματος και όχι μόνο.</p>
      <p>Η Μπαρτσελόνα αντιμετωπίσει την <b>ΤΣΣΚΑ </b>και ουσιαστικά ο 30άχρονος Αμερικανός θα τεθεί για πρώτη φορά αντίπαλος της ομάδας που τον ανέδειξε. Διότι α δεν ήταν η ΤΣΣΚΑ και ο <b>Δημήτρης Ιτούδης</b>, κανείς δεν ξέρει αν ο Χίγκινς θα είχε την εξέλιξη που παρουσιάζει.</p>
      <p>Ο Έλληνας τεχνικός τον είχε εντοπίσει από τα μέσα της προηγούμενης σεζόν στο τουρκικό πρωτάθλημα στο οποίο έπαιζε με την <b>Γκαζιαντέπ </b>και τις πρώτες μέρες του καλοκαιριού του 2015 τον «έκλεισε».</p>
      <p>Στην τετραετία του στη Μόσχα ο Χίγκινς κατέκτησε δύο φορές την Euroleague, ανέβασε τις μετοχές του και πολλαπλασίασε τις απολαβές του.</p>
      <p>Στην Βαρκελώνη αμείβεται με περίπου 2.3 εκατομμύρια ευρώ τη σεζόν και φυσικά είναι ο πρωταγωνιστής στην περιφέρεια της ομάδας του <b>Σβέτισλαβ Πέσιτς</b>.</p>
      <p>Ο Αμερικανός δεν χρειάστηκε χρόνο για να προσαρμοστεί στα νέα δεδομένα της ζωής και της καριέρας του.</p>
      <p>Η Μόσχα είναι μία εντελώς διαφορετική πόλη από την Βαρκελώνη. Η ΤΣΣΚΑ είναι εντελώς διαφορετικός σύλλογος (γενικά) από την Μπαρτσελόνα.</p>
      <p>Ο Χίγκινς δε θα πάψει ποτέ να ευχαριστεί τον Δημήτρη Ιτούδη και την ΤΣΣΚΑ αφού αυτοί τον παρουσίασαν στην Euroleague, τον έκαναν γνωστό στην κορυφαία διοργάνωση της Ευρώπης και του έδωσαν την ευκαιρία να εξελιχθεί σε εκ των κορυφαίων γκαρντ της δεκαετίας.</p>
      <p>Όλα αυτά όμως για 40 αγωνιστικά λεπτά θα ξεχαστούν...</p>
      <figure>
        <img src="http://www.gazzetta.gr/sites/default/files/sitefiles_2019-11/stats.jpg"/>
      </figure>
      <figure>
        <iframe src="https://www.youtube.com/embed/jmjbzC7SGO0" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/aq6aDFu5IAs" width="640" height="360" data-service="Youtube" scrolling="no"/>
      </figure>
    </article>
  </body>
</html>