<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SX8Zv/ctvrty-celosvetovy-protest-za-klima-v-praze-se-zapojila-asi-jen-stovka-lidi"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T10:19:00+00:00"/>
    <meta property="og:title" content="Čtvrtý celosvětový protest za klima: v Praze se zapojila asi jen stovka lidí"/>
    <meta property="og:description" content="Na pražském Klárově se dnes dopoledne sešla více než stovka mladých lidí, aby se připojili k celosvětovému protestu za lepší klima pořádanému hnutím Fridays for Future (Pátky pro budoucnost). Mezi účastníky nechyběli středoškoláci a vysokoškoláci nebo studenti Univerzity Karlovy, kteří v polovině listopadu několik dnů stávkovali v jejích budovách za lepší ochranu klimatu. Na pražském Klárově se dopoledne sešla podle zpravodaje Echo24 více než stovka mladých i dospělých lidí. Příznivci hnutí, které inspirovala švédská aktivistka Greta Thunbergová, koordinují celosvětový protest již po čtvrté."/>
  </head>
  <body>
    <article>
      <h6 class="kicker">Protesty za klima</h6>
      <h1>Čtvrtý celosvětový protest za klima: v Praze se zapojila asi jen stovka lidí</h1>
      <address><time datetime="2019-11-29T10:19:00+00:00">29 Nov 2019, 10:19</time> by <a rel="author" href="https://echo24.cz/author/vdr" target="_blank">vdr</a></address>
      <slideshow>
        <figure>
          <img src="https://echo24.cz/img/5de0e224ffd8fa2b1ed96fc3/1040/540/FIT?_sig=pO5hkJH4MPf5nw21-om5ygy54wCd56cVLlYjRoYfxNE"/>
          <figcaption>
            <cite>Foto: Ladislav Šustr</cite>
          </figcaption>
        </figure>
        <figure>
          <img src="https://echo24.cz/img/5de0e223ffd8fa2b1ed96fb4/1040/540/FIT?_sig=ZUpPRYfUcI9l6Ip8FxE1gKFwkji54_6_omFeDGgA_I0"/>
          <figcaption>
            <cite>Foto: Ladislav Šustr</cite>
          </figcaption>
        </figure>
        <figure>
          <img src="https://echo24.cz/img/5de0e226ffd8fa2b1ed97053/1040/540/FIT?_sig=NWuGlyIt_algKFy2-GuWTDg7mx5aNLb9DKqIjzn8BlI"/>
          <figcaption>
            <cite>Foto: Ladislav Šustr</cite>
          </figcaption>
        </figure>
        <figure>
          <img src="https://echo24.cz/img/5de0e227ffd8fa2b1ed97062/1040/540/FIT?_sig=E-8CGA0oR18mOjTwq7311aRzJCe3KACTAjsSDqxTQFM"/>
          <figcaption>
            <cite>Foto: Ladislav Šustr</cite>
          </figcaption>
        </figure>
      </slideshow>
      <p>
        <b>Na pražském Klárově se dnes dopoledne sešla více než stovka mladých lidí, aby se připojili k celosvětovému protestu za lepší klima pořádanému hnutím Fridays for Future (Pátky pro budoucnost). Mezi účastníky nechyběli středoškoláci a vysokoškoláci nebo studenti Univerzity Karlovy, kteří v polovině listopadu několik dnů stávkovali v jejích budovách za lepší ochranu klimatu. Na pražském Klárově se dopoledne sešla podle zpravodaje Echo24 více než stovka mladých i dospělých lidí. Příznivci hnutí, které inspirovala švédská aktivistka Greta Thunbergová, koordinují celosvětový protest již po čtvrté.</b>
      </p>
      <p>Mezi účastníky na pražském Klárově nechybí středoškoláci a vysokoškoláci nebo studenti Univerzity Karlovy, kteří v polovině listopadu několik dnů stávkovali v jejích budovách za lepší ochranu klimatu. Podle zpravodaje deníku Echo24 více než sto demonstrantů dorazilo na Klárov s transparenty, lidé si proslovy některých účastníků a před 10.30 se vydali na pochod Prahou.</p>
      <figure>
        <img src="https://echo24.cz/img/5de0e223ffd8fa2b1ed96fb4/500/260?_sig=JUDCACYVTARkglUZeuuQmHLPNmTduGjJoZCJx_LSSV4"/>
      </figure>
      <p>V následném pochodu Prahou pak studenti, kteří cestou minuli úřad vlády nebo ministerstvo obchodu a průmyslu, provolávali hesla směřující proti finančníkovi Pavlu Tykačovi a hnědouhelné elektrárně Počerady, jejíž prodej Tykačově skupině Sev.en Energy se očekává. Kolem 11:30 se demonstranti vrátili na Klárov, kde jim pořadatelé z české odnože Fridays for Future poděkovali za účast a akci ukončili.</p>
      <p>„Snažíme se vytvářet debatu, psát politikům a tvořit ve společnosti impulz,“ prohlásil na úvod demonstrace jeden z řečníků. Někteří zmínili i protivládní demonstrace v Hongkongu, jejichž účastníkům na dálku vyjádřili podporu.</p>
      <p>Páteční akce je už sedmou podobnou v pořadí a koná se osm měsíců od první. V porovnání s ní je ale menší. Za lepší klima v pátek protestovali studenti i v dalších českých městech, například v Brně nebo Olomouci.</p>
      <p>Stávky za klima odstartovala zhruba před rokem švédská aktivistka Greta Thunbergová a v Česku akce iniciují studenti z české odnože ekologického hnutí Fridays for Future.</p>
      <p>Za aktivnější přístup politiků v boji s klimatickými změnami demonstrují poslední pátek před začátkem klimatické konference OSN, která se uskuteční 2. a 3. prosince ve španělském hlavním městě. Původně ji mělo uspořádat Chile, to se ale před časem kvůli tamním nepokojům hostitelství vzdalo.</p>
      <p>Naposledy na výzvu iniciativy Fridays for Future vyšly 20. září do ulic měst celého světa stovky tisíc lidí, z velké části mladých. Akce vyvrcholily v New Yorku, kde se demonstrace zúčastnila i Thunbergová.</p>
      <p>Nyní 16letá Greta Thunbergová začala minulý rok protestovat každý pátek před švédským parlamentem s transparentem s nápisem Školní stávka za klima. Do dnešních demonstrací se aktivistka ale nezapojí. V současnosti se totiž plaví na katamaránu ze Severní Ameriky do jižní Evropy. Ve Španělsku se hodlá příští týden zúčastnit klimatické konference OSN i velkého protestu v Madridu naplánovaného na příští pátek. Kvůli zdržení způsobeném počasím ale není jasné, zda stihne do Evropy dorazit včas.</p>
      <related>
        <a href="https://echo24.cz/a/SpAqP/stavky-za-klima-nemaji-podle-cechu-velky-vyznam"/>
      </related>
    </article>
  </body>
</html>