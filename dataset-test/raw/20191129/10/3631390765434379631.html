<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/sport/emery-fikk-sparken-i-arsenal-1.14800933"/>
    <meta property="og:site_name" content="NRK"/>
    <meta property="article:published_time" content="2019-11-29T10:14:16+00:00"/>
    <meta property="og:title" content="Emery fikk sparken i Arsenal – svenske overtar"/>
    <meta property="og:description" content="Unai Emery fikk fredag sparken som trener i Premier League-klubben Arsenal. Fredrik Ljungberg overtar sjefsstolen."/>
  </head>
  <body>
    <article>
      <h1>Emery fikk sparken i Arsenal – svenske overtar</h1>
      <h2>Unai Emery fikk fredag sparken som trener i Premier League-klubben Arsenal. Fredrik Ljungberg overtar sjefsstolen.</h2>
      <address><time datetime="2019-11-29T10:14:16+00:00">29 Nov 2019, 10:14</time> by <a rel="author">Kristian Arnesen Strømshoved</a></address>
      <p>– Det var vel på tide. Det har ligget litt i kortene en stund. Jeg tror ikke det var noen annen måte å gjøre det på. Det er bråstopp i klubben sportslig sett, så det er et riktig valg, sier daglig leder i Arsenals norske supporterklubb, Roar Myrvang, til NRK.</p>
      <p>Unai Emery er ferdig som trener for Arsenal, det bekrefter London-klubben i en pressemelding på sine <a href="https://www.arsenal.com/news/unai-emery-leaves-club">sider</a>.</p>
      <h3>Klubbhelt overtar</h3>
      <p>Videre skriver de at de har utnevnt Fredrik Ljungberg som midlertidig trener, mens jakten på en ny hovedtrener pågår. Ljungberg trer med det opp fra rollen som assistenttrener.</p>
      <p>Og at Arsenal nå får en tidligere klubblegende som trener, ser Myrvang positivt på.</p>
      <p>
        <b>– Ljungberg er en stor helt, så jeg tror han midlertidig vil klare å løfte laget og at vi får en ny spirit inn i laget, som det ofte gjør.</b>
      </p>
      <figure>
        <img src="https://gfx.nrk.no/JMJmrqrAASD_Z5CTotKKEw3M1CSsBWngs0PhqEsvFXdw.jpg"/>
        <figcaption>NY SJEF: Fredrik Ljungberg. <br/>Foto: GLYN KIRK</figcaption>
      </figure>
      <p>Svensken spilte for Arsenal i perioden 1998 til 2007, og noterte seg for 216 kamper og 46 mål.</p>
      <p>Ljungberg avsluttet karrieren i 2012, etter et kort opphold i den japanske klubben Shimizu S-Pulse. Han gjorde imidlertid comeback i 2014 for den indiske klubben Mumbai City. Der ble det med én sesong og fire kamper.</p>
      <p>Svensken ble ansatt som assistenttrener i Arsenal juni i år, etter å ha jobbet med klubbens U23-lag.</p>
      <h3>Begeret var fullt</h3>
      <p>Emery tok over etter Arsène Wenger 23. mai i fjor, men har ikke levd opp til forventningene i London-klubben. Spanjolen vant Europaligaen tre år på rad med Sevilla før han vant serie og cup med franske PSG.</p>
      <p>Etter en lang rekke med svake resultater denne sesongen fikk styret i London-klubben nok. Dråpen som fikk begeret til å renne over var tapet mot Eintracht Frankfurt (1–2) i Europaligaen torsdag.</p>
      <figure>
        <img src="https://gfx.nrk.no/xPkPu6Rll_L-hbY8WxhrUw59ZuyoMmcr6CUtXxYEcNzg.jpg"/>
        <figcaption>IKKE OVERRASKENDE: NRKs fotballekspert, Carl-Erik Torp, er ikke overrasket over sparkingen av Emery. <br/>Foto: Julia Marie Naglestad</figcaption>
      </figure>
      <p>– Det er ikke overraskende. Det måtte komme, med svake resultater og svikt i spillet for tiden, så var han bookmakernes favoritt til å få sparken først av trenerne i den engelske ligaen, sier NRKs fotballekspert Carl-Erik Torp.</p>
      <p>48-åringen har ikke vært i nærheten av å gjenskape suksessen i England. Etter sju strake kamper uten seier var det slutt og klubben bekreftet at de skiller lag med spanjolen.</p>
      <p>Et helt riktig valg, ifølge Torp.</p>
      <p>– De var inne i et sport nå som det i alle fall så ut til å være vanskelig å komme seg ut av. Tiden vil vise om det er riktig, selvfølgelig, man kan alltid spekulerer i tid, den tiden trenere får og om det vil snu. Men det har ikke vært noen tegn på at det skulle bli noe bedre i fremtiden med Emery som sjef der, konkluderer Torp.</p>
      <p>Arsenal ligger på åttendeplass i Premier League etter 13 spilte kamper. Det skiller allerede 19 poeng opp til serieleder Liverpool, mens det er åtte poeng opp til Chelsea på den viktige fjerdeplassen.</p>
    </article>
  </body>
</html>