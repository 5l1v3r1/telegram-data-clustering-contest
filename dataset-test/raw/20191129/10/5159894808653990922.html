<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/vodni-sporty/clanek/1167753-tragedie-na-vlnach-sampion-zahynul-behem-zavodu.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T10:44:00+00:00"/>
    <meta property="og:title" content="Tragédie na vlnách. Šampion zahynul během závodu"/>
    <meta property="og:description" content="Sportovní svět zasáhla tragédie. Brazilský surfař Leo Neves zemřel během závodu Tríplice Coroa Saquarema nedaleko Rio de Janeira. Dvojnásobnému šampionovi Brazílie bylo 40 let. Podle dostupných zdrojů sportovec utrpěl infarkt během semifinálových jízd a přes veškerou snahu zdravotníků se ho po vytažení z vody nepodařilo oživit."/>
  </head>
  <body>
    <article>
      <h1>Tragédie na vlnách. Šampion zahynul během závodu</h1>
      <address><time datetime="2019-11-29T10:44:00+00:00">29 Nov 2019, 10:44</time> by <a rel="author">pb, Sport.cz</a></address>
      <p>Sportovní svět zasáhla tragédie. Brazilský surfař Leo Neves zemřel během závodu Tríplice Coroa Saquarema nedaleko Rio de Janeira. Dvojnásobnému šampionovi Brazílie bylo 40 let. Podle dostupných zdrojů sportovec utrpěl infarkt během semifinálových jízd a přes veškerou snahu zdravotníků se ho po vytažení z vody nepodařilo oživit.</p>
      <p>K tragédii došlo na pláži Itauna beach, která je vzdálená asi dvě hodiny od brazilského hlavního města. Neves měl akorát dokončit semifinálovou jízdu, když ho zastihla náhlá zástava srdce ve chvíli, kdy se snažil pádlovat zpět na místo, odkud surfaři chytali vlny. O neštěstí informoval server Waves.</p>
      <p>Surfařský web potvrdil, že pro něj záchranáři okamžitě skočili do oceánu. Zdravotníkům se ale i přes bleskurychlou resuscitaci nepodařilo obnovit základní životní funkce. Závodník byl prohlášen za mrtvého ještě během převozu do nemocnice ve městě Bacaxá.</p>
      <figure>
        <iframe data-src="https://twitter.com/A3Noticias/status/1199274439432642560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Neves těsně před smrtí umístil na sociální síti Instagram video, ve kterém hovořil o náročných podmínkách panujících v oceánu během závodu. „Moře je dnes zlověstné, jak můžete vidět, je temné. Tohle vypadá jako pračka. Cítíte, jak je těžké dýchat," řekl surfař, kterému se náročné podmínky ve spojitosti s fyzickým vyčerpáním staly osudné.</p>
    </article>
  </body>
</html>