<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/sport/1038426/"/>
    <meta property="og:site_name" content="Sanook"/>
    <meta property="article:published_time" content="2019-11-29T10:07:00+00:00"/>
    <meta property="og:title" content="&quot;ช่อง 8&quot; เพิ่มดีกรีความเดือดคว้า &quot;ไทยไฟท์&quot; ลงผัง เตรียมเปิดตัว ก.พ. 63"/>
    <meta property="og:description" content="ช่อง 8 เปิดศึกกระชากเรตติงด้วยมวย โดย &quot;เฮียฮ้อ-สุรชัย เชษฐโชติศักดิ์&quot; ประธานเจ้าหน้าที่บริหาร บริษัท อาร์เอส จำกัด (มหาชน) เปิดเผยว่า ช่อง 8 พร้อมลุย และปรับโฉมผังรายการให้มีคุณภาพโดนใจผู้ชม โดยหนึ่งในแผนการเตรียมทัพในศึกนี้ คือ การจับมือกับพันธมิตรผู้ผลิตรายการมวยไทยที่ดังระดับโลก &quot;มด-นพพร วาทิน&quot; โปรโมเตอร์เจ้าของรายการ &quot;ไทยไฟท์&quot; ที่จะเข้ามาเสริมทัพในช่วงต้นปี 2563โดยจะผนึกกำลังร่วมกับรายการมวยประจำอย่าง &quot;มวยฮาร์ดคอร์-มวยพันธุ์ดุ&quot; และ &quot;มวยไทยซุปเปอร์แชมป์&quot; ซึ่งจะทำให้ช่อง 8 มีคอนเทนต์รายการมวยที่หลากหลาย เป็นช่องที่ตอบสนองความต้องการของคอมวย มีความสนุก เร้าใจ สร้างดีกรีความมันและเข้มข้นมากขึ้น ซึ่งรายการมวยทั้ง 3 รายการ จะส่งให้ช่อง 8 เป็นที่สุดของมวยไทย ที่สุดของสังเวียนการต่อสู้ ที่มีคาแรกเตอร์ชัดเจน และยังช่วยกันสร้างเรตติงให้เพิ่มขึ้น เป็นแรงหนุนให้ช่อง 8 ขึ้นแท่นเป็น King of Fighting Sport อย่างแน่นอน&quot;ไทยไฟท์ คือ รายการมวยที่มีชื่อเสียงไปทั่วโลก เป็นที่ยอมรับระดับนานาชาติ และเป็นรายการยอดนิยมขวัญใจของแฟนมวยชาวไทย จัดการแข่งขันมาแล้วทั่วโลก จะเป็นจิ๊กซอว์ชิ้นสำคัญอีกชิ้นที่จะช่วยส่งให้ช่อง 8 กลายเป็นผู้นำรายการมวย…"/>
  </head>
  <body>
    <article>
      <h1>"ช่อง 8" เพิ่มดีกรีความเดือดคว้า "ไทยไฟท์" ลงผัง เตรียมเปิดตัว ก.พ. 63</h1>
      <address>
        <time datetime="2019-11-29T10:07:00+00:00">29 Nov 2019, 10:07</time>
      </address>
      <p><b>ช่อง 8 เปิดศึกกระชากเรตติงด้วย<a href="https://www.sanook.com/sport/boxing/">มวย</a> โดย "เฮียฮ้อ-สุรชัย เชษฐโชติศักดิ์" ประธานเจ้าหน้าที่บริหาร บริษัท อาร์เอส จำกัด (มหาชน) เปิดเผยว่า ช่อง 8 พร้อมลุย และปรับโฉมผังรายการให้มีคุณภาพโดนใจผู้ชม โดยหนึ่งในแผนการเตรียมทัพในศึกนี้ คือ การจับมือกับพันธมิตรผู้ผลิตรายการ<a href="https://www.sanook.com/sport/50544/">มวยไทย</a>ที่ดังระดับโลก "มด-นพพร วาทิน" โปรโมเตอร์เจ้าของรายการ "ไทยไฟท์" ที่จะเข้ามาเสริมทัพในช่วงต้นปี 2563</b><br/><br/>โดยจะผนึกกำลังร่วมกับรายการ<a href="http://www.sanook.com/sport/1038389/">มวย</a>ประจำอย่าง "มวยฮาร์ดคอร์-มวยพันธุ์ดุ" และ "<a href="https://www.sanook.com/sport/50544/">มวยไทย</a>ซุปเปอร์แชมป์" ซึ่งจะทำให้ช่อง 8 มีคอนเทนต์รายการมวยที่หลากหลาย เป็นช่องที่ตอบสนองความต้องการของคอมวย มีความสนุก เร้าใจ สร้างดีกรีความมันและเข้มข้นมากขึ้น ซึ่งรายการมวยทั้ง 3 รายการ จะส่งให้ช่อง 8 เป็นที่สุดของมวยไทย ที่สุดของสังเวียนการต่อสู้ ที่มีคาแรกเตอร์ชัดเจน และยังช่วยกันสร้างเรตติงให้เพิ่มขึ้น เป็นแรงหนุนให้ช่อง 8 ขึ้นแท่นเป็น King of Fighting Sport อย่างแน่นอน<br/><br/>"ไทยไฟท์ คือ รายการมวยที่มีชื่อเสียงไปทั่วโลก เป็นที่ยอมรับระดับนานาชาติ และเป็นรายการยอดนิยมขวัญใจของแฟนมวยชาวไทย จัดการแข่งขันมาแล้วทั่วโลก จะเป็นจิ๊กซอว์ชิ้นสำคัญอีกชิ้นที่จะช่วยส่งให้ช่อง 8 กลายเป็นผู้นำรายการมวย เป็น King of Fighting Sport หากพูดถึง<a href="https://www.sanook.com/sport/">กีฬา</a>มวย ทุกคนต้องนึกถึงช่อง 8" นายสุรชัยกล่าว<br/><br/>ด้าน นายนพพร วาทิน ประธานกรรมการบริหาร บริษัท ไทยไฟท์ จำกัด กล่าวว่า ไทยไฟท์ คือรายการมวยไทยที่ได้รับการยอมรับไปทั่วโลก มั่นใจว่าจะยิ่งใหญ่ สนุกสนานเร้าใจ และต้องดีกว่าที่เคยเป็นมาอย่างแน่นอน การจับมือร่วมงานกับช่อง 8 ถือเป็นการปรับตัวครั้งสำคัญของไทยไฟท์ เป็นก้าวเข้าสู่ยุคใหม่อย่างเต็มตัว<br/><br/>"ผมรู้สึกดีใจมากที่ได้กลับมาร่วมงานกับคุณสุรชัย ได้เป็นพาร์ทเนอร์กันอีกครั้ง เราเคยทำงานด้วยกันมาหลายสิบปี ไทยไฟท์สร้างสีสันความมันมาตลอดเวลา 10 ปี วันนี้ไทยไฟท์ยังคงเดินหน้าจัดอีเวนต์ชกมวยทั้งในประเทศและในหลายภูมิภาคทั่วโลก มีคนรู้จักมากกว่า 1,000 ล้านคนทั่วโลก การจับมือกับช่อง 8 เป็นการต่อยอดทางธุรกิจ และสร้างฐานแฟนๆ กลุ่มใหม่ๆ รับรองว่าคนดูจะได้สัมผัสความมันอย่างแน่นอน"<br/><br/>ทั้งนี้ แฟนๆมวยไทย เตรียมตัวรอลุ้นมันเร้าใจแบบสุดพิเศษ กับ "ไทยไฟท์" สุดยอดรายการมวยไทยปะทะต่างชาติระดับสากลที่มีการผสมผสานมวยไทยและความบันเทิงเข้าด้วยกัน เตรียมรับชมความเร้าใจครั้งใหม่ ผ่านทางหน้าจอ ช่อง 8 ในเดือนกุมภาพันธ์ 2563 นี้ อย่างแน่นอน</p>
    </article>
  </body>
</html>