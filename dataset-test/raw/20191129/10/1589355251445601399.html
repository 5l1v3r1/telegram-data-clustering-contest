<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto/vieme-ceny-noveho-renaultu-zoe-aj-ten-moze-byt-podporeny-dotaciou.html"/>
    <meta property="og:site_name" content="TREND.sk"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Vieme ceny nového Renaultu Zoe, aj ten môže byť podporený dotáciou"/>
    <meta property="og:description" content="Cena akejkoľvek verzie nepresahuje limit 50-tisíc eur"/>
  </head>
  <body>
    <article>
      <h1>Vieme ceny nového Renaultu Zoe, aj ten môže byť podporený dotáciou</h1>
      <address><time datetime="2019-11-29T10:45:00+00:00">29 Nov 2019, 10:45</time> by <a rel="author">jmr</a></address>
      <p>
        <b>Renault na slovenský trh uviedol najnovšiu vývojovú verziu svojho modelu Zoe. Samotný názov veľa napovedá, pretože je to skratka od Zero Emissions. Elektromobil je už teraz možné objednať a teoreticky teda môže získať aj podporu z Ministerstva hospodárstva až vo výške 8 000 eur.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/10/03/renault-zoe-zakladne-tvary-su-rovnake.jpg"/>
          <figcaption>
            <cite>Zdroj: jmr</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/10/03/renault-zoe-v-ponuke-bude-s-dvomi-vykonmi.jpg"/>
        </figure>
        <figure>
          <img src="https://static.etrend.sk/uploads/tx_media/2019/10/03/renault-zoe-zadne-svetla-su-nove.jpg"/>
        </figure>
        <figure>
          <img src="https://static.etrend.sk/uploads/tx_media/2019/10/03/renault-zoe-klimatizacia-je-rovnaka-ako-v-cliu.jpg"/>
        </figure>
        <figure>
          <img src="https://static.etrend.sk/uploads/tx_media/2019/10/03/renault-zoe-prvky-potiahnute-latkou-vyzeraju-lepsie-ako-kozene.jpg"/>
        </figure>
        <figure>
          <img src="https://static.etrend.sk/uploads/tx_media/2019/10/03/renault-zoe-novy-easy-link-je-krokom-vpred.jpg"/>
        </figure>
      </slideshow>
      <p>Základná cena elektrického vozidla je 31 900 eur, čo je len o niečo viac ako mal predchodca s menšou kapacitou batérie. Nová batéria je len o 20 milimetrov vyššia, ale len vnútorné články sú o toľko vyššie, inak je blok veľký rovnako. Celková kapacita sa tak dostala zo 40 kWh na 52 kWh.</p>
      <p>V ponuke budú dve výkonové verzie. Základom bude R110 s výkonom 81 kW (110 k). Viac výkonu a naozaj svižnú jazdu zabezpečí elektromotor s výkonom 100 kW (136 k), skrývajúci sa za označením R135.</p>
      <p>Výkonnejšia verzia sa na stovku dostane za 9,5 sekundy, čo je o takmer dve sekundy skôr ako slabšia. V základnej výbave modelov je nabíjačka s výkonom 22 kW striedavého prúdu. Za príplatok je 50 kW jednosmerne. To radí Zoe na vrchol všetkých elektromobilov, ktoré sú aktuálne na Slovensku v ponuke.</p>
      <figure>
        <img src="https://static.etrend.sk/uploads/tx_media/2019/10/03/article_detail_image_750_box/renault-zoe-zadne-svetla-su-nove.jpg"/>
        <figcaption>Renault Zoe - zadné svetlá sú nové<cite>Zdroj: jmr</cite></figcaption>
      </figure>
      <p>Za 31 900 teda dostane zákazník verziu R110 s výbavou Life. Už tá má Full LED predné svetlá. Má manuálnu klimatizáciu. Pre automatickú klimatizáciu treba zvoliť vyšší stupeň výbavy Zen a priplatiť 240 eur. Za samotný Zen treba zaplatiť o 1 600 eur viac. Ale ponúkne viacero asistenčných systémov, zliatinové disky, elektrické ovládanie zadných okien, či indukčnú nabíjačku telefónov.</p>
      <p>Úroveň Zen je základom pre výkonnejší motor R135. Pri ňom je cena 34 500 eur. Oproti R110 je to teda o tisícku viac. Maximálnu výbavu Intens, ktorá je zase o ďalšiu tisícku drahšia má iba výkonnejší motor. Tá má už automatickú klimatizáciu štandardne, rovnako ako LED predné hmlovky s prisvecovaním do zákrut, predné aj zadné parkovacie senzory, parkovaciu kameru a 7-palcový dotykový displej so systémom Easy Link aj s navigáciou.</p>
      <p>Za nabíjačku s 50 kW jednosmerným prúdom je príplatok rovná tisícka.</p>
      <figure>
        <img src="https://static.etrend.sk/uploads/tx_media/2019/10/03/article_detail_image_750_box/renault-zoe-prvky-potiahnute-latkou-vyzeraju-lepsie-ako-kozene.jpg"/>
        <figcaption>Renault Zoe - prvky potiahnuté látkou vyzerajú lepšie ako kožené<cite>Zdroj: jmr</cite></figcaption>
      </figure>
    </article>
  </body>
</html>