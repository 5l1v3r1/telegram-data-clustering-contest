<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/298346-vid-apturejis-pvn-izkrapeju-grupejumu.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T10:25:00+00:00"/>
    <meta property="og:title" content="VID apturējis PVN izkrāpēju grupējumu"/>
    <meta property="og:description" content="Valsts ieņēmumu dienesta (VID) Nodokļu un muitas policijas darbinieki novembrī apturējuši grupējuma darbību, kas nodarbojās ar pievienotās vērtības nodokļa (PVN) izkrāpšanu un noziedzīgi iegūtu līdzekļu legalizēšanu."/>
  </head>
  <body>
    <article>
      <h1>VID apturējis PVN izkrāpēju grupējumu</h1>
      <address><time datetime="2019-11-29T10:25:00+00:00">29 Nov 2019, 10:25</time> by <a rel="author">©Vladislavs Proškins/F64</a></address>
      <p>Valsts ieņēmumu dienesta (VID) Nodokļu un muitas policijas darbinieki novembrī apturējuši grupējuma darbību, kas nodarbojās ar pievienotās vērtības nodokļa (PVN) izkrāpšanu un noziedzīgi iegūtu līdzekļu legalizēšanu.</p>
      <blockquote>VID informēja, ka noziedzīgais grupējums darbojās laika posmā no 2018.gada janvāra līdz 2019.gada septembrim. Grupējumā iesaistītie izvairījās no PVN nomaksas, kā arī legalizēja noziedzīgi iegūtus finanšu līdzekļus aptuveni 279 630 eiro apmērā.</blockquote>
      <p>Veicot virkni izmeklēšanas un operatīvo darbību, noskaidrots, ka savstarpēji saistītas personas bija izveidojušas uzņēmumu darījumu ķēdes starp 19 fiktīviem un trīs reāli strādājošiem uzņēmumiem ar mērķi izvairīties no nodokļu nomaksas, kā arī, izmantojot fiktīvos uzņēmumus, veikta noziedzīgi iegūtu līdzekļu legalizācija.</p>
      <p>Uzņēmumi darbojās būvniecības jomā, nekustamo īpašumu apsaimniekošanas, sabiedriskās ēdināšanas un transportlīdzekļu vadītāju apmācības jomā.</p>
      <p>Sāktā kriminālprocesa ietvaros VID Nodokļu un muitas policijas darbinieki veica procesuālās darbības Rīgā un Carnikavā, tostarp sešas kratīšanas kriminālprocesā iesaistīto personu dzīves vietās, četros birojos un automobiļos. Kratīšanu laikā atrasti un izņemti kriminālprocesam nozīmīgi pierādījumi. Turklāt pie vienas no grupējumā iesaistītās personas atrasta aizliegta sevišķi bīstama augu izcelsmes narkotiskā viela, informēja VID.</p>
      <p>Par minētajiem noziedzīgajiem nodarījumiem piecas personas ir atzītas par aizdomās turētiem, no kurām trim ir piemērots ar brīvības atņemšanu nesaistīts drošības līdzeklis, savukārt vienai personai piemērots drošības līdzeklis - apcietinājums.</p>
      <p>Saistībā ar organizētā noziedzīgā grupējuma darbībām VID Nodokļu un muitas policijā ir sākts kriminālprocess pēc Krimināllikuma 218. panta otrajā daļā un 195. panta trešajā daļā paredzēto noziedzīgo nodarījumu pazīmēm.</p>
      <p>Izmeklēšanas interesēs plašāka informācija šobrīd netiek sniegta.</p>
      <p>Atbilstoši Kriminālprocesa likumam neviena persona netiek uzskatīta par vainīgu, kamēr tās vaina noziedzīga nodarījuma izdarīšanā netiek konstatēta Kriminālprocesa likumā noteiktajā kārtībā.</p>
      <p><a href="https://nra.lv/latvija/298346-vid-apturejis-pvn-izkrapeju-grupejumu.htm#">Lasīt visu</a>  </p>
    </article>
  </body>
</html>