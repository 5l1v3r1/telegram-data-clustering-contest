<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/acili-annenin-isyani-inanmiyorum--1287724-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T10:06:00+00:00"/>
    <meta property="og:title" content="Acılı annenin isyanı: İnanmıyorum!"/>
    <meta property="og:description" content="Üst geçitten atlayarak ölen hemşireyi intihara teşvik ettiği suçlamasıyla yargılanan erkek arkadaşı beraat etti. Karara tepki gösteren anne “Kızımın intihar ettiğine inanmıyorum” dedi."/>
  </head>
  <body>
    <article>
      <h1>Acılı annenin isyanı: İnanmıyorum!</h1>
      <h2>Üst geçitten atlayarak ölen hemşireyi intihara teşvik ettiği suçlamasıyla yargılanan erkek arkadaşı beraat etti. Karara tepki gösteren anne “Kızımın intihar ettiğine inanmıyorum” dedi.</h2>
      <address>
        <time datetime="2019-11-29T10:06:00+00:00">29 Nov 2019, 10:06</time>
      </address>
      <p>İstanbul Kumkapı’da 16 Nisan 2018’de hemşire Nazan Dedeoğlu (23) üst geçitten atlayarak intihar etmişti. Olay anında Nazan Dedeoğlu’nun yanında erkek arkadaşı Umut Berktay Yetim (25) vardı. Umut Berktay Yetim hakkında, hemşireyi intihara yönlendirdiği suçlamasıyla 10 yıla kadar hapis cezası istemiyle dava açılmıştı.</p>
      <p>
        <b>İfade değiştirdi</b>
      </p>
      <p>Milliyet'ten Elif Altın'ın haberine göre; Sanık Yetim emniyette verdiği ilk ifadede, Nazan Dedeoğlu ile birlikte arkadaşlarıyla eğlendiklerini ve eve dönmek için taksi bekledikleri sırada kız arkadaşının üst geçide çıktığını söyledi. Kendisinin aşağıda kaldığını öne süren Yetim, “Aramızda ‘atlarsın, atlayamazsın’ inatlaşması çıktı. Bu esnada Nazan aşağı atladı” dedi. Ancak sanık Yetim, <a href="http://www.gazetevatan.com/arama/?Keyword=%C4%B0stanbul">İstanbul</a> 5. Asliye Ceza Mahkemesi’nde yargılanmaya başladıktan sonra ifade değiştirerek şunları söyledi: “Üst geçitten geçtiğimiz sırada Nazan birden yere oturdu. Kalkmak istemedi. Ben de kendisini çekiştirerek yürümek istedim. Yine de kalkmadı. Ben de üst geçitten indim. Nazan’a da kalkmasını söyledim ama kalkmadı. Aşağı inip yukarı baktığımda Nazan’ı korkuluklara sarılı vaziyette gördüm. Onu öyle görünce yukarı çıkmak için 2-3 basamak çıktığımda Nazan kendini aşağı bıraktı.”</p>
      <p>
        <b>‘Delil yetersizliği’</b>
      </p>
      <p>Kız arkadaşına “Atlayamazsın” demediğini belirten Yetim, “Aramızda sorun yoktu. Zaten ambulansı da ben aradım” dedi. Yetim, atlarsın, atlamazsın tartışması yaşamadıklarını, bu ifadeyi polisin tutanağa yazdığını, tutanağı imzalamadığını söyledi. İfadeyi alan ve tutanağı hazırlayan polis B.Ç ise duruşmada tanık olarak ifade vererek, “Tutanak doğrudur” dedi. Alınan beyanların ardından kararını açıklayan hâkim, sanık Umut Berktay Yetim’in Nazan Dedeoğlu’nu intihara yönlendirdiği yönünde kesin ve inandırıcı delil olmadığını belirterek beraatine karar verdi.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/29/--4309533.Jpeg"/>
      </figure>
      <p>
        <b>‘Gerekirse AİHM’ye başvuracağız’</b>
      </p>
      <p>Mahkemenin sanık hakkında beraat kararı vermesine tepki gösteren Nazan Dedeoğlu’nun annesi Şöhret Dedeoğlu, “Kızım hayat dolu biriydi, intihar ettiğini düşünmüyorum. Kamera kayıtlarında aralarında tartışma çıktığı görülüyor. Olay yeri raporlarında kızımın sırt üstü yere düştüğü belirtiliyor. Ama otopsi raporunda kızımın çene ve burun kemiklerinin kırık olduğu tespiti yer aldı. Beraat kararı usulsüzdür. Gerekirse <a href="http://www.gazetevatan.com/arama/?Keyword=Avrupa">Avrupa</a><a href="http://www.gazetevatan.com/arama/?Keyword=%C4%B0nsan%20Haklar%C4%B1%20Mahkemesi"> İnsan Hakları Mahkemesi</a>’ne (AİHM) gideceğiz. Ben adalet istiyorum” dedi.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/29/--4309534.Jpeg"/>
      </figure>
    </article>
  </body>
</html>