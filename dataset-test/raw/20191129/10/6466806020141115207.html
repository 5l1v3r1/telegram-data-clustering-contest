<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/kozelet/cikk/2019/11/29/karacsonykor-veszelyes-hitelekbol-is-bevasarolhatunk-az-mnb-segit-kikerulni-a-csapdakat"/>
    <meta property="og:site_name" content="hirado.hu"/>
    <meta property="article:published_time" content="2019-11-29T10:22:00+00:00"/>
    <meta property="og:title" content="Karácsonykor veszélyes hitelekből is „bevásárolhatunk”"/>
    <meta property="og:description" content="A hitel nem ajándék! A karácsonyi bevásárlás a tervezéssel kezdődik – figyelmeztet a Magyar Nemzeti Bank ünnepi kampánya. A pénzintézet honlapján navigátor füzet és háztartási költségvetési kalkulátor is hozzájárul a nyugodt és békés ünnephez, amit elsősorban az biztosít, hogy addig nyújtózkodunk, amíg a takarónk ér. A tervezést kiegészítve néhány olyan tanáccsal is ellát a kampány, amit év közben többnyire tudunk, ám amit az ünnepi lázzal mégis rendre elfelejtünk."/>
  </head>
  <body>
    <article>
      <h1>Karácsonykor veszélyes hitelekből is „bevásárolhatunk”</h1>
      <address><time datetime="2019-11-29T10:22:00+00:00">29 Nov 2019, 10:22</time> by <a rel="author">Kossuth Rádió</a></address>
      <p>
        <b>A hitel nem ajándék! A karácsonyi bevásárlás a tervezéssel kezdődik – figyelmeztet a Magyar Nemzeti Bank ünnepi kampánya. A pénzintézet honlapján navigátor füzet és háztartási költségvetési kalkulátor is hozzájárul a nyugodt és békés ünnephez, amit elsősorban az biztosít, hogy addig nyújtózkodunk, amíg a takarónk ér. A tervezést kiegészítve néhány olyan tanáccsal is ellát a kampány, amit év közben többnyire tudunk, ám amit az ünnepi lázzal mégis rendre elfelejtünk.</b>
      </p>
      <figure>
        <img src="https://hirado.hu/wp-content/uploads/sites/7/2019/11/D_MTZ20181223001.jpg"/>
        <figcaption>A kép illusztráció (Fotó: MTI/Máthé Zoltán)</figcaption>
      </figure>
      <p>Binder István a Magyar Nemzeti Bank (MNB) felügyeleti szóvivője a Kossuth Rádió A nap kérdése című műsorban elmondta, a gazdasági válság idején visszaesett a fogyasztási hitelezés, 2013-ban és 2014-ben volt a válság mélypontja. Hozzátette az akkori adatokhoz lépest napjaikban hatszorosára nőtt a hitelek felvétele, főleg az ünnepi időszakban. Binder István kiemelte, ez az óriási növekedés leginkább a személyi kölcsönnél és az áruhitelezésnél figyelhető meg.</p>
      <p>
        <b>A vásárlás és a hitelfelvétel kitüntetett időszaka a karácsony</b>
      </p>
      <p>A vásárlás és a hitelfelvétel kitüntetett időszaka a karácsony lett, ezért figyelmeztet minden évben a MNB, hogy kétszer is gondoljuk át, hogy az ajándékok mellett hitelt is akarunk-e a karácsonyfa alá. Binder István hozzátette, ha úgy döntünk, igen, akkor érdemes minden tartós fogyasztási cikk megvásárlása előtt átnézni a hitellehetőségeket, és azonosítani, hogy pontosan melyik pénzügyi intézetnél akarjuk felvenni a kölcsönt.</p>
      <p>
        <b>Az MNB munkatársai minden megyeszékhelyen megtalálhatók</b>
      </p>
      <p>Az MNB a helyes döntés meghozatalában szeretne segítséget nyújtani, ezért a kommunikációs kampány több fronton zajlik majd, a bulvárlapoktól az internetes felületekig minden csatornán jelen lesz. Binder István hozzátette, a MNB budapesti ügyfélszolgálata mellett a bank munkatársai minden megyében a pénzügyi navigátor tanácsadó irodákban nyújtanak segítséget. Nem konkrét termékeket fognak ajánlani, hanem abban nyújtanak segítséget, hogy milyen szempontok alapján válasszunk biztonságosan fogyasztási hiteleket.</p>
      <p>
        <b>A gyerekeknek is meg kell ismerkedniük a hitel fogalmával</b>
      </p>
      <p>Merényi Zsuzsanna, a Pénziránytű Alapítvány Oktatási Igazgatója elmondta, két olyan tankönyvük is van, amit az MNB-nek köszönhetően ingyen juttatnak el az iskolákba. Az általános iskola felső tagozatosainak és középiskolás diákoknak készített tankönyv a hitel témájával is foglakozik. Hozzátette, fontosnak tartják, hogy a tanulók megértsék, a hitel felvételekor tulajdonképpen előre hozzuk a fogyasztásunkat, szemben azzal, amikor megtakarítunk, és később jutunk a kívánt cikkhez. Merényi Zsuzsanna kiemelte, azt is hangsúlyozzák, hogy az előre hozott vásárlással, hozzájutunk a kívánt termékhez, de</p>
      <h3>a hitel által a jövőre nézve kötelezettségeket is kell vállalnunk.</h3>
      <p>A  Pénziránytű Alapítvány Oktatási Igazgatója elmondta, a diákok előtt nem titkolják, hogy léteznek olyan élethelyzetek, amikor nagyon is szükséges a hitel felvétele, amikor a család számára tényleg ez a jó megoldás.</p>
      <figure>
        <img src="https://hirado.hu/wp-content/uploads/sites/7/2019/11/D_MTZ20181223013.jpg"/>
        <figcaption>A kép illusztráció (Fotó: MTI/Máthé Zoltán)</figcaption>
      </figure>
      <p>
        <b>A kampány a banki értékesítők munkáját is segíti</b>
      </p>
      <p>Binder István elmondta, kampányuk a banki értékesítőknek is megkönnyíti a munkáját, hiszen arra ösztönözik az embereket, hogy tudatos, átgondolt döntést hozzanak. Hozzátette, ha a szerződés aláírása tudatos, átgondolt döntés, akkor sokkal könnyebben, sokkal elégedettebben fogják a hitel terhét viselni az érintettek, mert pontosan tudja, hogy mit vállaltak.</p>
      <p>
        <b>A magyarok a tücsök szerepkört választják</b>
      </p>
      <p>Merényi Zsuzsanna arra hívja fel a figyelmet, hogy az OECD módszertanon alapuló kutatásai azt mutatják, hogy a magyarok gyakran a tücsök-hangya relációból inkább a tücsök szerepkörét választják. Hozzátette, a válság időszakában minden harmadik háztartás készített költségvetést, azonban</p>
      <h3>a válság elmúltával azt látjuk, hogy a magyarok sokkal felszabadultabban vásárolnak.</h3>
      <p>Negyedéves bontásban a lakosság hitelfelvétele – a személyi hitelnél, a szabad felhasználású hitelnél és az áruvásárlási hiteleknél – az utolsó negyedében megnövekeszik – mondta Merényi Zsuzsanna.</p>
      <p>Úgy gondolja, idén is jó témát választott az MNB. Kiemelte, ha szórjuk a pénzt, akár ha az hitelből felvetett, a gyerek sem fogja érezni, hogy vannak határok. Hozzátette, fontos a nyílt kommunikáció a családon belül, fontos, hogy megbeszéljék a családtagok, mit engedhetnek meg magunknak és mit nem.</p>
      <figure>
        <audio src="https://hirado.hu/wp-content/uploads/sites/7/2019/11/mar_kossuth_2019-11-28_18-30-02_18-58-02_1.mp3"/>
      </figure>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>