<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191129_adoelkerules_nagyvallalat"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:19:00+00:00"/>
    <meta property="og:title" content="A magyar kormány besegített, hogy a multik el tudják titkolni, hogyan trükköznek az adózással"/>
    <meta property="og:description" content="Magyarország sem szavazta meg az adóelkerülés elleni EU-s javaslatot."/>
  </head>
  <body>
    <article>
      <h1>A magyar kormány besegített, hogy a multik el tudják titkolni, hogyan trükköznek az adózással</h1>
      <address><time datetime="2019-11-29T10:19:00+00:00">29 Nov 2019, 10:19</time> by <a rel="author">hvg.hu</a></address>
      <p>
        <b>Magyarország sem szavazta meg az adóelkerülés elleni EU-s javaslatot.</b>
      </p>
      <p>Nem lesz jogszabály abból a javaslatból, amely pellengérre állította volna az adóelkerülést és az adóoptimalizációt nagyüzemben folytató cégeket – írta meg a <a href="https://www.theguardian.com/business/2019/nov/28/12-eu-states-reject-move-to-expose-companies-tax-avoidance">The Guardian</a>. A javaslatot 12 ország illetékes minisztere szavazta le, közöttük Magyarországé is.</p>
      <p>Pedig ha elfogadták volna a tervezetet, akkor még csak nem is kellett volna több adót befizetniük az érintett cégeknek. Egyszerűen csak kötelezték volna a nagyvállalatokat, hogy tegyék közzé, melyik EU-tagállamban mennyi profitot termelnek, és mennyi adót fizetnek be. Ebből pedig látni lehetett volna számszerűsítve is, hogy sok nagyvállalat – például az Apple, a Facebook vagy a Google – olyan országokban adózik, ahol alacsony az adókulcs, de a valódi működése nem ott zajlik.</p>
      <p>Írország, Luxemburg és Málta tipikusan ilyen állam, nem csoda, hogy mindhárom ország minisztere leszavazta a javaslatot. A svéd kollégájuk is nemmel szavazott, de ő egészen más okból: az ottani kormány szerint egy ilyen formában megvalósuló közös EU-s szabályozás kisebb átláthatóságot biztosítana, mint amilyenre most a svéd törvények szerint szükség van.</p>
      <p>A Transparency International nevélben Elena Gaita úgy kommentálta a döntést:</p>
      <blockquote>az egész EU-ban azt látjuk, hogy a közvélemény dühös, amiért olyan multik, mint a Starbucks vagy az Amazon, eltitkolják, mennyi adót fizetnek azokban az országokban, ahol működnek. A nemzeti kormányok gyakorlatilag megtagadták az emberektől ezt az információt.</blockquote>
      <p>Márciusban tett közzé listát az Európai Unió azokról <a href="https://hvg.hu/kkv/20190919_apple_adoelkerules_adoparadicsom_vestager">az adóparadicsomokról</a>, melyek az unión belül működnek: természetesen Luxemburg és Írország a listavezetők, de ott van még Magyarországon kivül Ciprus, Belgium, Málta és Hollandia is.</p>
      <p>Az Európai Bizottság még három éve döntött úgy, hogy az Apple <a href="https://hvg.hu/kkv/20160831_apple_ado_buntetes_irorszag_europai_unio">13 milliárd eurót köteles visszafizetni Írországnak</a>, mert ott jóval kevesebb adót fizetett, mint amennyit a törvény előírt, az ügy most az Európai Bíróság előtt van. Az Amazon viszont kifizetett elmaradt adók címén 276 millió dollárt Luxemburgnak. Az Apple azt állítja, hogy hasonló összeget maga is kifizetne, de a 13 milliárd euró magas ár.</p>
      <related>
        <a href="https://hvg.hu/kkv/20160831_apple_ado_buntetes_irorszag_europai_unio"/>
      </related>
    </article>
  </body>
</html>