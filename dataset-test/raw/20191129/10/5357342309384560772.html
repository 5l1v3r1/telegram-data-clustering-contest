<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/mod-do-wiedzmina-3-dodaje-55-nowych-broni/z81d111"/>
    <meta property="og:site_name" content="GRY-Online.pl"/>
    <meta property="article:published_time" content="2019-11-29T10:48:35+00:00"/>
    <meta property="og:title" content="Mod do Wiedźmina 3 dodaje 55 nowych broni"/>
    <meta property="og:description" content="Użytkownik serwisu Nexus Mods ukrywający się pod pseudonimem Roenaxx przygotował modyfikację, która dodaje do gry Wiedźmin 3: Dziki Gon 55 nowych broni. Można je kupić u kowali, stworzyć lub znaleźć w skrzyniach rozsianych po świecie."/>
  </head>
  <body>
    <article>
      <h1>Mod do Wiedźmina 3 dodaje 55 nowych broni</h1>
      <h2>Użytkownik serwisu Nexus Mods ukrywający się pod pseudonimem Roenaxx przygotował modyfikację, która dodaje do gry Wiedźmin 3: Dziki Gon 55 nowych broni. Można je kupić u kowali, stworzyć lub znaleźć w skrzyniach rozsianych po świecie.</h2>
      <address><time datetime="2019-11-29T10:48:35+00:00">29 Nov 2019, 10:48</time> by <a rel="author" href="https://www.gry-online.pl/user.asp?ID=626719" target="_blank">AlexB</a></address>
      <p>Choć <a href="https://www.gry-online.pl/gry/the-witcher-3-wild-hunt/z83579">Wiedźmin 3: Dziki Gon</a> nie jest pierwszą grą, która przychodzi na myśl, gdy mówimy o rozbudowanej społeczności modderskiej, nie oznacza to, że nie otrzymuje on żadnej fanowskiej zawartości. Wręcz przeciwnie, w serwisie Nexus Mods można znaleźć całkiem sporo małych i <a href="https://www.gry-online.pl/newsroom/witcher-3-enhanced-edition-nowa-wersja-moda-do-wiedzmina-3/z01bb47">dużych</a> modyfikacji do przebojowego RPG-a od studia CD Projekt RED. Jedną z nich przygotował i niedawno opublikował użytkownik o pseudonimie Roenaxx. <b>Nazywa się ona </b><b><i>Exotic Arsenal - Weapon DLC</i></b><b> i jak nietrudno się domyślić, dodaje ona do gry niespotykane dotąd bronie.</b></p>
      <figure>
        <img src="https://www.gry-online.pl/Galeria/Html/Wiadomosci/174825593.jpg"/>
        <figcaption>W paczce przygotowanej przez Roenaxxa znalazły się dość standardowe jak na Geralta bronie.</figcaption>
      </figure>
      <p><b>Nowych sztuk oręża przygotowanych przez Roenaxxa jest 55, z czego 28 to ostrza stalowe, a 27 srebrne.</b> Warto zauważyć, że w skład paczki wchodzą nie tylko miecze, lecz również tak nietypowe dla wiedźminów bronie jak sierpy czy charakterystyczne dla Dalekiego Wschodu krótkie kamy oraz długie naginaty. <b>Wszystkie możecie kupić u kowali, wytworzyć samemu na podstawie zdobytych schematów bądź przy odrobinie szczęścia znaleźć w skrzyniach rozsianych po Velen, Novigradzie oraz Skellige.</b> Miejcie jednak na uwadze fakt, że różne rejony posiadają określone szanse na pojawienie się danego przedmiotu. Jeśli nie będzie chciało Wam się szukać, to istnieje również opcja przywołania wybranego rynsztunku za pomocą kodu. Listę fraz do wpisania w konsoli znajdziecie na stronie modyfikacji w serwisie Nexus Mods.</p>
      <p><b>Niestety, jak na razie </b><b><i>Exotic Arsenal - Weapon </i></b><b>DLC jest dostępne jedynie po angielsku.</b> Twórca obiecuje jednak, że tłumaczenia na kolejne języki ukażą się wkrótce.</p>
      <figure>
        <img src="https://www.gry-online.pl/galeria/html/wiadomosci/bigphotos/preview/174825765.jpg"/>
        <figcaption>Jednak nie zabrakło w niej też nieco mniej standardowych, jak naginaty...</figcaption>
      </figure>
      <p>Aby zainstalować <i>Exotic Arsenal - Weapon DLC</i>, musicie ściągnąć odpowiedni pliki <a href="https://www.nexusmods.com/witcher3/mods/4074?tab=files">z tej strony</a> (pierwsza paczka to pełna wersja moda, a druga ma wyłączoną możliwość odnajdywania nowych broni w skrzynkach) i wkleić je do folderu The Witcher 3\DLC\. <b>Modyfikacja nie wchodzi w konflikt z żadną inną fanowską zawartością, więc można ją instalować bez większych obaw.</b> Jeśli nowe bronie nie przypadną Wam do gustu lub w pewnym momencie się znudzą, wystarczy, że usuniecie wszystkie dodane uprzednio elementy Exotic Arsenal.</p>
      <figure>
        <img src="https://www.gry-online.pl/galeria/html/wiadomosci/bigphotos/preview/174827671.jpg"/>
        <figcaption>...czy sierpy. / Wszystkie zdjęcia: Nexus Mods</figcaption>
      </figure>
      <p>Być może niektórym trudno jest w to uwierzyć, ale w maju przyszłego roku <i>Wiedźmin 3</i> będzie obchodził swoje piąte urodziny. Tytuł wciąż jest bardzo popularny wśród graczy i zajmuje wysokie miejsca na listach bestsellerów zarówno na <a href="https://www.gog.com/game/the_witcher_3_wild_hunt_game_of_the_year_edition?pp=5b1537e128fb3f98238b1aa0ebc1214d63e7e5b7">GOG-u</a>, jak i <a href="https://store.steampowered.com/app/292030/The_Witcher_3_Wild_Hunt/">Steamie</a>. <b>Na obu tych platformach można obecnie zakupić ten tytuł po obniżonych cenach w ramach jesiennych promocji.</b> Jeśli zatem ktoś nie miał jeszcze okazji do wejścia w świat Wiedźmina, który ostatnio został wzbogacony przez fana o nowe bronie, teraz ma bardzo dobrą okazję, by to zrobić.</p>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>