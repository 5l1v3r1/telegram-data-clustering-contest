<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kideuoun-sumbolika-ton-planiti-gi.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T10:12:00+00:00"/>
    <meta property="og:title" content="“Κηδεύουν” συμβολικά τον πλανήτη γη"/>
    <meta property="og:description" content="Δράσεις για την κλιματική αλλαγή στο Ηράκλειο"/>
  </head>
  <body>
    <article>
      <h1>“Κηδεύουν” συμβολικά τον πλανήτη γη</h1>
      <address>
        <time datetime="2019-11-29T10:12:00+00:00">29 Nov 2019, 10:12</time>
      </address>
      <p>
        <b>Δράσεις για την κλιματική αλλαγή στο Ηράκλειο</b>
      </p>
      <p>Η ομάδα του Fridays For Future του Ηρακλείου, με την υποστήριξη της Greenpeace Ηρακλείου, πήρε την πρωτοβουλία να προχωρήσει, συμβολικά, στην “κηδεία” του πλανήτη γη.</p>
      <p>
        <b>Σε σχετική ανακοίνωση τονίζεται:</b>
      </p>
      <p>“Πρόσκληση σε συστράτευση με τη διαμαρτυρία που οργανώνεται αυθημερόν από τη διεθνή μαθητική οργάνωση FridaysforFuture (FFF) σε όλο τον κόσμο και αισθανόμενοι τον τεράστιο κίνδυνο της κλιματικής κρίσης που θα επιφέρει ανείπωτα δεινά στην υφήλιο και θα σημάνουν το ΤΕΛΟΣ ΤΗΣ ΓΗΣ, καλεί η Greenpeace Ηρακλείου, σας καλεί σε επικήδειο πορεία με αφετηρία την πλατεία Ελευθερίας, έξω από το κτίριο της Νομαρχίας Ηρακλείου, ώρα 20.30”.</p>
      <p>
        <b>Ειδικότερα:</b>
      </p>
      <p>Στις 5 Νοεμβρίου 2019 δημοσιεύτηκε στο περιοδικό BioScience διακήρυξη υπογεγραμμένη από περισσότερους από 11.000 επιστήμονες από 153 χώρες στην οποία επισημαίνεται ότι θα πρέπει να κρατήσουμε την αύξηση της μέσης πλανητικής θερμοκρασίας όσο πιο κοντά στον 1,5°C και να μην ξεπεράσουμε τους 2°C, γιατί μας «περιμένουν ανείπωτα δεινά».</p>
      <p>Ήδη σήμερα η αύξηση της μέσης πλανητικής θερμοκρασίας, η οποία προκαλείται κατά κόρον από την καύση ορυκτών καυσίμων, δηλαδή πετρελαίου, άνθρακα/λιγνίτη και φυσικού αερίου, βρίσκεται στον 1,1°C.</p>
      <p>Εξαιτίας αυτής της διαπίστωσης έχει αφυπνισθεί πλήθος κόσμου και αναδύονται οργανώσεις με αυτό το σύνθημα, μία από τις οποίες είναι και η διεθνής μαθητική οργάνωση FridaysforFuture, που έχει οδηγήσει στους δρόμους χιλιάδες μαθητές της Ευρώπης.</p>
      <p>Σε παγκόσμιο επίπεδο η Ομάδα των 20 (την οποία συνιστούν 19 επιμέρους χώρες, μεταξύ των οποίων η Γαλλία, Γερμανία, Ηνωμένες Πολιτείες Αμερικής, Ηνωμένο Βασίλειο, Ιαπωνία, Ιταλία, Κίνα, Ρωσία, Σαουδική Αραβία, Τουρκία, και η Ευρωπαϊκή Ένωση)υπέγραψε το 2015 τη συμφωνία του Παρισιού για την αντιμετώπιση της υπερθέρμανσης του πλανήτη με σκοπό τη διατήρηση της κάτω από τους 2 βαθμούς Κελσίου, ιδανικά στον 1,5 βαθμό μέχρι τα τέλη του αιώνα.</p>
      <p>Κάθε χρόνο επιβεβαιώνεται η στήριξη της συμφωνίας αυτών από τα κράτη εκτός από τις ΗΠΑ που δήλωσαν το 2017 ότι αποσύρονται.</p>
      <p>Οι εκπρόσωποι 200 χωρών που συνήλθαν στην Διάσκεψη του ΟΗΕ για το Κλίμα (COP24) στο Κατοβίτσε της Πολωνίας το Δεκέμβριο του 2018 υιοθέτησαν τους κανόνες εφαρμογής της συμφωνίας του Παρισιού, αλλά στην πραγματικότητα λίγα κράτη αναπροσαρμόζουν τους στόχους τους για περαιτέρω μείωση των εκπομπών αερίων που προκαλούν το φαινόμενο του θερμοκηπίου.</p>
      <p>Το Ελληνικό Κοινοβούλιο,αντ’αυτού κύρωσε το καλοκαίρι του 2019 συμβάσεις παραχώρησης σε πετρελαϊκές εταιρείες, με τις οποίες παραχωρείται μία θαλάσσια περιοχή περίπου 60.000 τ.χλμ., που καλύπτει σχεδόν το σύνολο του Ιονίου Πελάγους και φτάνει ως τα δυτικά και νοτιοδυτικά της Κρήτης και 17.000 τ.χλμ. στην Ήπειρο και στη Βορειοδυτική Πελοπόννησο, με σκοπό την έρευνα και την εκμετάλλευση υδρογονανθράκων (πετρέλαιο και φυσικό αέριο).</p>
      <p>
        <b>Τι κινδυνεύουμε να πάθουμε:</b>
      </p>
      <p>Σε παγκόσμιο επίπεδο η ανθρωπογενής υπερθέρμανση θέτει σε λειτουργία κλιματικούς μηχανισμούς οι οποίοι επιφέρουν περαιτέρω αύξηση της πλανητικής θερμοκρασίας χωρίς πια η ανθρωπότητα να μπορεί να τη σταματήσει. Τα ακραία καιρικά φαινόμενα που συμβαίνουν σήμερα σε όλο τον κόσμο (βλ. κακοκαιρία «Βικτώρια», πρόσφατη πλημμύρα Βενετίας κλπ ) έχουν αναμφισβήτητα αιτία την κλιματική αλλαγή. Το λιώσιμο των πάγων απεγκλωβίζει τεράστιες ποσότητες μεθανίου που αποτελεί ισχυρότατο αέριο του θερμοκηπίου. Θα ανέβει η στάθμη της θάλασσας με αποτέλεσμα να βυθιστούν ολόκληρες πόλεις με παράπλευρες συνέπειες τους εκτοπισμούς πληθυσμών. Σύμφωνα με τον Παγκόσμιο Οργανισμό Υγείας, το διάστημα 2030 – 2050 η κλιματική κρίση θα ευθύνεται για 250.000 περισσότερους θανάτους κάθε χρόνο από υποσιτισμό, ελονοσία, διάρροια και θερμοπληξία.</p>
      <p>Στην Ελλάδα η κλιματική αλλαγή αναμένεται να προκαλέσει αρνητικές επιπτώσεις στους τομείς της γεωργίας, των δασών, της αλιείας, του τουρισμού, των μεταφορών, στις δραστηριότητες σε παράκτιες περιοχές και στο δομημένο περιβάλλον των αστικών κέντρων. Θα αντιμετωπίσουμε αύξηση στις πυρκαγιές των δασικών εκτάσεων, θα μαστιζώμαστε από ακραίους καύσωνες και ραγδαίες βροχοπτώσεις και μεγάλες γεωγραφικές περιοχές θα ερημώσουν εξαιτίας της ανόδου της στάθμης του νερού. Ακόμη και η ποιότητα του ελαιολάδου θα ζημιωθεί δραματικά, λόγω του ότι οι καιρικές συνθήκες ευνοούν την ανάπτυξη ασθενειών και υποβαθμίζουν την ποιότητα του ελαιολάδου με κίνδυνος της μετατροπής του παρθένου ελαιόλαδου σε βιομηχανικό λάδι λόγω της υψηλής οξύτητας που παρουσιάζεται. Αναμενόμενο κόστος : ΠΑΝΩ ΑΠΟ 700.000.000.000 Ευρω!!!</p>
      <p>
        <b>Τι μπορούμε να κάνουμε:</b>
      </p>
      <p>Να απαιτήσουμε σε επίπεδο πολιτείας την μείωση καύσης ορυκτών καυσίμων και την αντικατάσταση των ορυκτών καυσίμων με καθαρές πηγές ενέργειας και να μην επιχειρηθεί ουδεμία έρευνα και εκμετάλλευση υδρογονανθράκων στην περιοχή της Μεσογείου.</p>
      <p>Σε ατομικό επίπεδο μπορούμε να βοηθήσουμε στη μείωση της κλιματικής αλλαγής υιοθετώντας αλλαγές στον τρόπο που καλλιεργούμε και παράγουμε την τροφή μας και στροφή σε ένα διατροφικό μοντέλο με λιγότερο κρέας (π.χ. Μεσογειακό διατροφικό μοντέλο) και μέσω της συνειδητής και έμπρακτης προστασίας των χερσαίων και θαλάσσιων οικοσυστημάτων (π.χ. δάση, προστατευόμενες περιοχές, θαλάσσια καταφύγια). Η μείωση της χρήσης του πλαστικού συντελεί επίσης σε αυτή την κατεύθυνση.</p>
      <p>Η εθελοντική ομάδα της Greenpeace Ηρακλείου</p>
    </article>
  </body>
</html>