<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805222/%D9%85%D8%B3%D8%A6%D9%84%D9%87-%D9%81%D9%82%D8%B7-%D8%A8%D9%86%D8%B2%DB%8C%D9%86-%D9%86%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:36:12+00:00"/>
    <meta property="og:title" content="مسئله فقط بنزین نبود"/>
    <meta property="og:description" content="ایسنا/قم قائم مقام شورای هماهنگی تبلیغات کشور با بیان اینکه  از مدت‌ها قبل ایران را تهدید کرده بودند که 40 سالگی انقلاب خود را نخواهد دید، افزود: در حقیقت فتنه‌ای که در سال 97 فرصت بروز نیافت در سال 98 خود را نشان داد."/>
  </head>
  <body>
    <article>
      <h6 class="kicker">قائم مقام شورای هماهنگی تبلیغات کشور:</h6>
      <h1>مسئله فقط بنزین نبود</h1>
      <address><time datetime="2019-11-29T10:36:12+00:00">29 Nov 2019, 10:36</time> by <a rel="author">زینب شوندی</a></address>
      <p>ایسنا/قم قائم مقام شورای هماهنگی تبلیغات کشور با بیان اینکه  از مدت‌ها قبل ایران را تهدید کرده بودند که 40 سالگی انقلاب خود را نخواهد دید، افزود: در حقیقت فتنه‌ای که در سال 97 فرصت بروز نیافت در سال 98 خود را نشان داد.</p>
      <p>نصرت‌الله لطفی در سخنرانی پیش از خطبه‌های نماز جمعه قم که در مصلی قدس برگزار شد، گفت: 12 فروردین 1358 اعلام حکومت جمهوری اسلامی بود و در 12 مرداد 98 انتخابات خبرگان قانون اساسی برگزار شد و در28 مرداد 58 کار خود را شروع کرد و در طی یک تلاش شبانه‌روزی 3 ماهه، در 12 آذر همان سال، قانون اساسی به رای مردم گذاشته شده و تصویب شد.</p>
      <p>وی ادامه داد: قانون اساسی جمهوری اسلامی ایران، یک قانون مترقی به عنوان میثاق ملی است که در 12 فصل تمام موار نیاز  را در نظر گرفته است و اگر امروز مشکلاتی در کشور وجود دارد،  اشکال نه در محتوای قانون بلکه در قصوردر نحوه اجرای آن است.</p>
      <p>لطفی بیان کرد: برخی با مشاهده‌ی بیکاری و مشکلات اقتصادی به نظام و عدم کارایی اسلام خرده می‌گیرند، درصورتی که منشا مشکلات اینجا نیست، اصل چهارم قانون اساسی بر لزوم همخوانی با قوانین اسلامی تاکید دارد و اگر ما برخلاف اسلام عمل کرده و دچار مشکل می شویم، نقصی متوجه قانون نیست، بلکه ناشی از عملکرد اشتباه خودمان است.</p>
      <p>وی ادامه داد: در اصل 6 قانون اساسی بر اداره امور جامعه با اتکا به رای مردم بوسیله انتخابات تاکید می‌شود، انتخابات مجلس خبرگان رهبری، مجلس شورای اسلامی، ریاست جمهوری و شورای اسلامی شهر و روستا محل اعمال رای و نظر مردم در اداره جامعه است، پس باید در رفتار خود بازنگری کنیم، اگر گله‌ای از وضع موجود داریم باید ببینیم که در زمان انتخابات چگونه رفتار کردیم؟ مردمی که قوه تحلیل نداشته باشند در مواقع انتخابات دچار مشکل می‌شوند.</p>
      <p>قائم مقام شورای هماهنگی تبلیغات کشور عنوان کرد: ما هرگز از انقلابی بودن ضرر نکردیم و اگر نقصانی وجود دارد از نحوه عملکرد ما است.</p>
      <p>وی ادامه داد: طبق قانون اساسی، رییس جمهور در هر دوره‌ای مسئول اجرای قانون اساسی است، فراهم کردم زمینه رشد، امر به معروف و نهی از منکر و ائتلای جامعه همه در قانون اساسی ذکر شده است، متاسفانه در مقاطعی روسای جمهور خود را ناظر در بر این اصول تلقی می‌کنند، در حالی که رییس جمهور مسئول اجرا است و نظارت وظیفه‌ی شورای نگهبان است.</p>
      <p>لطفی بیان کرد: نظام مبتنی بر ولایت مطلقه فقیه یکی از اصول مبنایی قانون اساسی است، اغتشاشات امروزه اجرای یک توطئه جهانی برنامه ریزی شده بود که با هشیاری مردم و با مدیریت هوشمندانه ولایت فقیه با شکست مفتضحانه روبرو شد، مسئله فقط افزایش قیمت بنزین نبود، از مدت‌ها قبل ایران را تهدید کرده بودند که 40 سالگی انقلاب خود را نخواهد دید، در حقیقت فتنه‌ای که در سال 97 فرصت بروز نیافت در سال 98 خود را نشان داد.</p>
      <p>وی ادامه داد: مردم ما نشان دادند که اگر با آن ها صادقانه برخورد شود از نظام دفاع خواهند کرد، رییس جمهور محترم باید قبل از گران کردن با بنزین با مردم صحبت کرده و به ایشان اطمینان می داد و فضای عمومی جامعه را آماده می کرد، اما در شب عید ولادت پیامبر اکرم مردم با افزایش ناگهانی بنزین روبرو شدند و این بی‌تدبیری بود.</p>
      <p>لطفی گفت: بیانات حکیمانه رهبر انقلاب بود که با بصیرت و ولایت‌مداری مردم صف اغتشاش‌گران را ازمردم جدا کرد و فتنه را از بین برد، اغتشاش‌گران 34 امبولانس را آتش زدند و به 9 مصلی و حوزه علمیه حمله کردند، آنان تمام زیر ساخت‌های کشور را هدف قرار داده بودند، 583 خوردوی نیروی انتظامی و بیش از 300 خودروی شخصی را آتش زدند، این موارد نشان می‌دهد که این نه اعتراض مردمی بلکه یک فتنه طراحی شده است که با شکست مواجه شد، نداشتن قدرت تحلیل مقدمه‌ای برای فریب مردم و شکست ملت است، مقام معظم رهبری از کیان نظام اسلامی که از اوجب واجبات است، دفاع کردند.</p>
      <p>انتهای پیام</p>
    </article>
  </body>
</html>