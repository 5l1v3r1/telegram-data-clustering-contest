<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/klichko-zvilniv-svogo-zastupnika-yakiy-vidmovlyavsya-yti-u-vidstavku-643302.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T10:10:01+00:00"/>
    <meta property="og:title" content="Кличко звільнив свого заступника, який відмовлявся йти у відставку"/>
    <meta property="og:description" content="Дмитро Давтян звільнений з посади заступника голови Київської міської держадміністрації з 29 листопада"/>
  </head>
  <body>
    <article>
      <h1>Кличко звільнив свого заступника, який відмовлявся йти у відставку</h1>
      <address>
        <time datetime="2019-11-29T10:10:01+00:00">29 Nov 2019, 10:10</time>
      </address>
      <h4>Дмитро Давтян звільнений з посади заступника голови Київської міської держадміністрації з 29 листопада</h4>
      <p>Столичний голова Віталій Кличко звільнив Дмитра Давтяна з посади заступника голови Київської міської держадміністрації.</p>
      <p>Відповідне розпорядження №988 від 25 листопада опубліковано на офіційній сторінці КМДА.</p>
      <p>Згідно з документом, Давтян звільнений за власним бажанням з 29 листопада.</p>
      <p>Перед звільненням Кличко надав Давтяну 4-денну відпустку з 25-го по 28 листопада за сімейними обставинами без збереження заробітної плати.</p>
      <p>Також Управлінню фінансово-господарського забезпечення апарату КМДА доручено провести розрахунок та відрахувати із заробітної плати Давтяна кошти за невідпрацьовані два календарних дні щорічної основної оплачуваної відпустки.</p>
      <figure>
        <a href="https://glavcom.ua/pub/pdf/49/4937/%D0%B4%D0%BE%D0%BA3.PDF">
          <img src="https://glavcom.ua/pub/pdf/49/4937/%D0%B4%D0%BE%D0%BA3.PDF.jpg"/>
        </a>
      </figure>
      <p>(для перегляду документа натисність на зображення)</p>
      <p>Нагадаємо, 23 вересня на пресконференції Кличко заявив про звільнення заступників голови КМДА Дмитра Давтяна і Олександра Спасибка.</p>
      <p>Мер <a href="https://glavcom.ua/news/klichko-vzyav-do-svojeji-komandi-kolishnogo-gumorista-627204.html">представив нового члена команди</a>, що долучився до роботи над змінами в столиці, - відомого підприємця та новатора Максима Бахматова. Кличко подякував двом заступникам голови КМДА - Олександру Спасибку і Дмитру Давтяну за їхню роботу.</p>
      <p>Проте, <a href="https://glavcom.ua/kyiv/news/kolishniy-zastupnik-golovi-kmda-davtyan-zaperechuje-napisannya-zayavi-pro-vidstavku-627516.html">Давтян заперечив написання заяви про відставку.</a> «Пан (мер Києва, голова КМДА Віталій) Кличко на прес-конференції заявив, що я написав заяву про звільнення з посади заступника голови КМДА. З етичних міркувань критикувати не буду. Скажу лише, що заяву не писав, писати не збираюся, а про це дізнався з новин», - написав він на своїй сторінці у Facebook.</p>
      <p>Також він заявив, що Кличко бореться за своє політичне майбутнє і «тут вже не до сентиментів чи чоловічої гідності».</p>
      <p>Давтян працював над проектами транспортної інфраструктури.</p>
      <related>
        <a href="https://glavcom.ua/kyiv/news/monetizaciya-pilg-vlada-poyasnila-kiyanam-shcho-zminilosya-643281.html"/>
        <a href="https://glavcom.ua/kyiv/news/u-kijivskiy-meriji-zyavivsya-kabinet-dlya-priyomu-lyudey-z-invalidnistyu-foto-643059.html"/>
        <a href="https://glavcom.ua/kyiv/news/u-klichka-mozhe-zyavitisya-shche-odin-zastupnik--642906.html"/>
      </related>
    </article>
  </body>
</html>