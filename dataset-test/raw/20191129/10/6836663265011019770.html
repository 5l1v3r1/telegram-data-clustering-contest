<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/ceska-ekonomika-ve-ctvrtleti-zpomalila-prumysl-zacina-zaostavat-1364659"/>
    <meta property="og:site_name" content="E15.cz"/>
    <meta property="article:published_time" content="2019-11-29T10:54:00+00:00"/>
    <meta property="og:title" content="Česká ekonomika ve čtvrtletí zpomalila. Průmysl začíná zaostávat"/>
    <meta property="og:description" content="Meziroční růst české ekonomiky ve třetím čtvrtletí zpomalil na 2,5 procenta. Proti předchozímu čtvrtletí stoupl hrubý domácí produkt (HDP) o 0,4 procenta. Vyplývá to ze zpřesněného zveřejněného odhadu Českého statistického úřadu. Ve druhém čtvrtletí česká ekonomika vykázala podle revidovaných údajů meziroční růst 2,7 procenta, mezičtvrtletně vzrostla o 0,6 procenta. "/>
  </head>
  <body>
    <article>
      <h1>Česká ekonomika ve čtvrtletí zpomalila. Průmysl začíná zaostávat</h1>
      <address><time datetime="2019-11-29T10:54:00+00:00">29 Nov 2019, 10:54</time> by <a rel="author">ČTK, kuš</a></address>
      <p>
        <b>Meziroční růst české ekonomiky ve třetím čtvrtletí zpomalil na 2,5 procenta. Proti předchozímu čtvrtletí stoupl hrubý domácí produkt (HDP) o 0,4 procenta. Vyplývá to ze zpřesněného zveřejněného odhadu Českého statistického úřadu. Ve druhém čtvrtletí česká ekonomika vykázala podle revidovaných údajů meziroční růst 2,7 procenta, mezičtvrtletně vzrostla o 0,6 procenta. </b>
      </p>
      <p>Růst HDP ve třetím čtvrtletí táhly výdaje domácností, která meziročně narostla o 2,3 procenta a zahraniční poptávka. „Obě tyto složky přispěly k růstu shodně jedním procentním bodem. Pokles o 0,3 procenta byl zaznamenán u investic. Z pohledu odvětví se na růstu podílely zejména služby,“ uvedl ředitel odboru národních účtů ČSÚ Vladimír Kermiet.</p>
      <p>„Lze konstatovat, že růst české ekonomiky zpomaluje, i nadále jde ale o růst solidní," uvedl hlavní ekonom Generali Investments CEE Radomír Jáč. Podle něj se tak nenaplňuje žádný katastrofický scénář v souvislosti se zpomalením růstu globální ekonomiky nebo vývojem v Německu, které je hlavním obchodním partnerem České republiky. </p>
      <p>Významně rostla i spotřeba vládního sektoru, konkrétně o 3,3 procenta, dodává analytik Raiffeisenbank Luboš Růžička. „Začíná zaostávat průmysl, kde mezičtvrtletně došlo k nepatrnému poklesu hrubé přidané hodnoty. Právě v průmyslu se nejvýrazněji začíná projevovat nepříznivá situace u našich hlavních exportních partnerů,“ říká Růžička. </p>
      <related>
        <a href="https://www.e15.cz/byznys/ranni-prehled-podle-bloombergu-nejistota-kolem-obchodni-dohody-zene-dolu-americke-akcie-1364445"/>
      </related>
      <p>Tvorba hrubého fixního kapitálu v mezičtvrtletním i meziročním srovnání klesla o 0,3 procenta. Z hlediska typu aktiv vzrostly v meziročním srovnání především investice do obydlí a ostatních budov a staveb. Naopak se ještě více prohloubil meziroční pokles u investic do strojů a zařízení.</p>
      <p>Saldo zahraničního obchodu se ve 3. čtvrtletí meziročně zvýšilo o 17,8 miliardy korun. Vývoz zboží a služeb meziročně vzrostl o 1,8 procenta, ovlivnil to zejména vývoz dopravních prostředků. Dovoz zboží a služeb byl meziročně vyšší o procento, na čemž se podílel především obchod se stroji a subdodávky pro automobilový průmysl.</p>
      <p>Příští rok pak bude česká ekonomika podle hlavního ekonoma ING Jakuba Seidlera ovlivněna nadále vývojem v zahraničí. „Pozitivní zprávou je, že německá ekonomika se ve třetím čtvrtletí vyhnula technické recesi, když mezikvartální růst dosáhl 0,1 procenta, zatímco trh předpokládal mírný propad. Prozatím čekáme, že tuzemská ekonomika v příštím roce dále zpomalí blíže ke dvěma procentům,“ uvedl.</p>
      <related>
        <a href="https://www.e15.cz/domaci/domaci-ekonomika-zpomaluje-mene-nez-nemecka-cesku-to-nevydrzi-dlouho-varuje-ekonom-1364196"/>
      </related>
      <related>
        <a href="https://www.e15.cz/rozhovory/mam-hruzu-z-toho-ze-se-nevratime-ke-standardni-demokracii-rika-exprezident-vaclav-klaus-1364258"/>
      </related>
      <related>
        <h4>Související články</h4>
        <a href="https://www.e15.cz/domaci/rust-ceske-ekonomiky-loni-zpomalil-zaver-roku-byl-ale-prekvapive-silny-1356339"/>
        <a href="https://www.e15.cz/domaci/domaci-ekonomika-zpomaluje-mene-nez-nemecka-cesku-to-nevydrzi-dlouho-varuje-ekonom-1364196"/>
        <a href="https://www.e15.cz/domaci/statisticky-urad-potvrdil-ctvrtletni-rust-o-2-7-procenta-vzrostly-zejmena-vladni-vydaje-1361926"/>
        <a href="https://www.e15.cz/domaci/rust-ekonomiky-ve-druhem-ctvrtleti-zpomalil-odhaduji-analytici-muze-za-to-vyvoj-v-zahranici-1361390"/>
        <a href="https://www.e15.cz/domaci/rust-ceske-ekonomiky-v-prvnim-ctvrtleti-zrychlil-na-2-8-procenta-predcil-puvodni-odhady-1360226"/>
      </related>
    </article>
  </body>
</html>