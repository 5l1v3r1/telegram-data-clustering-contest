<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/karel-iv-podle-petiny-lidi-nejvyznamnejsi-ceska-osobnost-20191129.html"/>
    <meta property="og:site_name" content="Deník.cz"/>
    <meta property="article:published_time" content="2019-11-29T10:04:00+00:00"/>
    <meta property="og:title" content="Češi řadí Gotta mezi nejvýznamnější osobnosti vedle Karla IV. či Masaryka"/>
    <meta property="og:description" content="Nejvýznamnější českou osobností byl podle pětiny lidí král Karel IV., na dalších místech se s nepatrným odstupem umístili první československý prezident Tomáš Garrigue Masaryk, někdejší prezident Václav Havel a nedávno zesnulý zpěvák Karel Gott. Vyplývá to z říjnového průzkumu Centra pro výzkum veřejného mínění (CVVM). Za vrcholné období českých dějin do poloviny 20. století považuje veřejnost dobu Karla IV., v novodobé historii pak sametovou revoluci."/>
  </head>
  <body>
    <article>
      <h1>Češi řadí Gotta mezi nejvýznamnější osobnosti vedle Karla IV. či Masaryka</h1>
      <address><time datetime="2019-11-29T10:04:00+00:00">29 Nov 2019, 10:04</time> by <a rel="author">ČTK</a></address>
      <p>Nejvíce, o 15 procentních bodů, si v porovnání s posledním průzkumem z roku 2013 polepšil Gott. "Je samozřejmě otevřenou otázkou, zda a jak dlouho si toto postavení udrží. Zřejmě z tohoto důvodu poklesly procentní hodnoty u osobností na prvních třech místech," uvedli autoři průzkumu.</p>
      <figure>
        <img src="https://g.denik.cz/1/45/hasici-opet-varuji-pred-pozary-o-vanocich-lide-maji-byt-obezretni-mimo-jine-pri-pouzivani-svicek_denik-150-3x2.jpg"/>
      </figure>
      <aside>
        <a href="https://www.denik.cz/z_domova/hasici-opet-varuji-pred-pozary-o-vanocich-lide-maji-byt-obezretni-20191129.html">Hasiči opět varují před požáry o Vánocích, lidé mají být obezřetní Přečíst článek ›</a>
      </aside>
      <p>Za čtveřicí uvedených největších osobností následovali s výrazným odstupem reformátor Jan Hus, prezident Miloš Zeman a "učitel národů" Jan Amos Komenský. Dvě procenta dotázaných pak uvedla hokejistu Jaromíra Jágra a procento hlasů obdrželi husitský vojevůdce Jan Žižka, bývalý prezident Václav Klaus a fiktivní český génius a všeuměl Jára Cimrman. Respondenti podle CVVM uvedli v odpovědi kolem 70 jmen.</p>
      <h3>Vrchol českých dějin? Doba Karla IV.</h3>
      <p>Respondentům byla dále předložena jednotlivá historická období, ze kterých vybírali jen to jediné, které považují za vrchol českých dějin. Mezi nejčastěji odpovědi patří doba Karla IV. a období první republiky, které za vrcholnou etapu považuje 36 procent lidí, respektive 22 procent lidí. Následovaly éra národního obrození a husitství, které uvádělo zhruba sedm procent lidí. Podle CVVM se názor veřejnosti na vrcholná období českých dějin v průběhu více než deseti let téměř nezměnil.</p>
      <figure>
        <img src="https://g.denik.cz/1/18/statni-vyznamenani-2018-02-d1810282obut22-clone_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zeman-kritizuje-kuberu-cestou-na-tchaj-wan-pry-jedna-proti-ceskym-zajmum-20191128.html">Zeman kritizuje Kuberu: Cestou na Tchaj-wan prý jedná proti českým zájmům Přečíst článek ›</a>
      </aside>
      <p>Oslovení měli také uvést tři události, které považují za nejvýznamnější od konce první světové války. Nejčastěji se v jejich odpovědích objevovala sametová revoluce. Za ní následovaly vznik československého státu v roce 1918, konec druhé světové války, rozpad federace a vznik samostatné České republiky v roce 1993, srpen 1968, únorový převrat a nástup komunismu v roce 1948, druhá světová válka a pražské jaro.</p>
      <p>Průzkum se uskutečnil od 5. do 20. října, zúčastnilo se ho 1021 lidí starších 15 let.</p>
    </article>
  </body>
</html>