<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/women/154793/"/>
    <meta property="og:site_name" content="Sanook"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="คบกันนานแล้ว ทำไมผู้ชายยังไม่ขอแต่งงานสักที 5 เหตุผลนี้คือคำตอบ"/>
    <meta property="og:description" content="ข่าวดาราคบกันไม่ถึงปีก็แต่งงานกัน อาจทำให้คู่รักมาราธอนที่คบกันมาเป็นระยะเวลานานหลายปีตั้งคำถามในความสัมพันธ์ขึ้นมา โดยเฉพาะบรรดาสาว ๆ ที่อาจสงสัยว่าแฟนหนุ่มคิดกับเธออย่างไร ทำไมคบมาตั้งหลายปีแล้วยังไม่ได้สวมชุดเจ้าสาวกับเขาบ้างสักที วันนี้เรามีคำตอบจากมุมมองของหนุ่ม ๆ เหล่านั้นมาฝากกันค่ะ"/>
  </head>
  <body>
    <article>
      <h1>คบกันนานแล้ว ทำไมผู้ชายยังไม่ขอแต่งงานสักที 5 เหตุผลนี้คือคำตอบ</h1>
      <address>
        <time datetime="2019-11-29T10:00:00+00:00">29 Nov 2019, 10:00</time>
      </address>
      <p>ข่าวดาราคบกันไม่ถึงปีก็แต่งงานกัน อาจทำให้คู่รักมาราธอนที่คบกันมาเป็นระยะเวลานานหลายปีตั้งคำถามในความสัมพันธ์ขึ้นมา โดยเฉพาะบรรดาสาว ๆ ที่อาจสงสัยว่าแฟนหนุ่มคิดกับเธออย่างไร ทำไมคบมาตั้งหลายปีแล้วยังไม่ได้สวมชุดเจ้าสาวกับเขาบ้างสักที วันนี้เรามีคำตอบจากมุมมองของหนุ่ม ๆ เหล่านั้นมาฝากกันค่ะ</p>
      <p><b>1.รอหน้าที่การงานให้มั่นคงก่อน<br/></b>หน้าที่การงานเป็นสิ่งที่สำคัญอย่างมาก สำหรับผู้ชายหลายคน เพราะนี่คือ เป้าหมายในชีวิตของเขาเลยทีเดียว ซึ่งความก้าวหน้าในหน้าที่การงานนั้นมักจะต้องใช้ความทุ่มเทและความพยายามอุตสาหะมากพอสมควร โดยเฉพาะหากหยุดเมื่อไหร่ก็อาจถูกคู่แข่งแซงหน้าได้ทันที เพราะเหตุนี้ เขาอาจจะต้องโฟกัสกับงานก่อน และเมื่อถึงเวลาที่บรรลุเป้าหมายได้สำเร็จ แหวนวงนั้นก็จะมาสวมเข้าที่นิ้วนางข้างซ้ายของคุณอย่างไม่ทันรู้ตัวเลยทีเดียว</p>
      <figure>
        <img src="https://s.isanook.com/wo/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL3dvLzAvdWQvMzAvMTU0NzkzL3cxLmpwZw==.jpg"/>
      </figure>
      <p><b>2.กำลังเก็บเงินอยู่</b><br/>งานแต่งงานเป็นหนึ่งในพิธีกรรมที่ต้องใช้เงินจำนวนมาก เพราะฉะนั้น เพื่อไม่ให้เป็นหนี้เป็นสิน ว่าที่เจ้าบ่าวของคุณอาจกำลังเก็บหอมรอมริบเพื่อสร้างเรือนหอของคุณกับเขาอยู่ก็เป็นได้ การแต่งงานนั้นไม่ได้ขึ้นอยู่กับอายุว่าควรจะต้องแต่งเมื่อไหร่ แต่ขึ้นอยู่กับความพร้อมเป็นสำคัญ เมื่อความรักพร้อม และเงินพร้อม เมื่อไหร่ก็เมื่อนั้น ไม่จำเป็นต้องรีบร้อน</p>
      <p><b>3.อยากคุ้นเคยกับครอบครัวของฝ่ายหญิงมากกว่านี้</b><br/>การแต่งงานเป็นเรื่องที่มีมากกว่าความรักของคนสองคน แต่หมายรวมถึงครอบครัวของทั้งสองฝ่ายด้วย โดยคนรักของคุณอาจจะต้องการสร้างความคุ้นเคยกับพ่อแม่และญาติสนิทมิตรสหายของคุณมากขึ้นก่อน จึงจะตัดสินใจขอคุณแต่งงาน เพราะนั่นหมายถึงการสู่ขอลูกสาวเขามาดูแล ฉะนั้น หลายคนอาจต้องการทำความรู้จักนิสัยใจคอว่าที่พ่อตาแม่ยายให้คุ้นเคยกันก่อนที่จะยกขันหมากมาสู่ขอนั่นเอง</p>
      <figure>
        <img src="https://s.isanook.com/wo/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL3dvLzAvdWQvMzAvMTU0NzkzL3cyLmpwZw==.jpg"/>
      </figure>
      <p><b>4.ยังไม่ได้ฤกษ์ที่</b><b>ใช่</b><br/>ผู้ชายหลายคนให้ความสำคัญกับฤกษ์มงคลอย่างมากเช่นกัน เพราะนั่นอาจหมายถึงทิศทางของความรักและชีวิตคู่หลังการแต่งงาน ด้วยเหตุนี้ หลายคนจึงเลือกที่จะรอฤกษ์ที่ใช่วันแต่งที่ชอบเสียก่อน จึงจะขอคุณแต่งงาน ซึ่งเรื่องความเชื่อนั้นเป็นเรื่องที่ไม่เข้าใครออกใคร เมื่อได้ฤกษ์ที่เหมาะสมแล้ว เขาก็จะไม่รีรอเลยที่จะขอให้คุณใช้นามสกุลเดียวกันกับเขา</p>
      <p><b>5.รัก แต่ยังไม่อยากผูกมัด</b><br/>ปัจจุบันมีคู่รักหลายคนที่เลือกที่จะอยู่กินกันโดยไม่จดทะเบียนสมรส หรือการเป็น Life Partner ใช้ชีวิตทุกอย่างเหมือนคู่สามีภรรยาในทางพฤตินัยทุกประการ เพียงแต่ไม่ได้เป็นในทางนิตินัยเท่านั้น ที่เป็นเช่นนี้เพราะคนจำนวนมากไม่ต้องการสร้างภาระทางกฎหมายที่ตามมาพร้อมกับการจดทะเบียนสมรส จึงเลือกใช้วิธีการดังกล่าวซึ่งก็เป็นรูปแบบหนึ่งของความสัมพันธ์ที่มีความคล่องตัวมากกว่า แต่ทั้งนี้ทั้งนั้นต้องขึ้นอยู่กับความสมัครใจของคนทั้งคู่ ซึ่งคุณอาจต้องตัดสินใจหากคู่รักของคุณต้องการดำเนินความสัมพันธ์ในรูปแบบนี้</p>
      <p>มีมากมายหลายเหตุผลที่อยู่เบื้องหลังคำถามว่าทำไมหลังจากคบกันมาเนิ่นนาน แฟนหนุ่มถึงไม่ยอมขอคุณแต่งงานเสียที ความรักเป็นสิ่งสวยงาม แต่ก็มีความซับซ้อน การแต่งงานมิได้เป็นเรื่องของคนสองคน แต่ตามมาด้วยความรับผิดชอบมากมายซึ่งคุณและคนรักต้องร่วมกันคิดวางแผนอนาคตร่วมกัน และหากมั่นใจว่าชีวิตคู่หลังการแต่งงานจะไปได้สวย เพราะได้ตกลงพร้อมใจกันแล้ว ก็ไม่มีอะไรที่จะมาขวางกันมิให้คุณกลายเป็นเจ้าสาวได้</p>
    </article>
  </body>
</html>