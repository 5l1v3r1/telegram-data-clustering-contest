<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/744283"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="ปิดฉาก103ปี'อาร์มี่ยูไนเต็ด' หลงเหลือไว้เพียงแค่ตำนาน"/>
    <meta property="og:description" content="ย้อนเส้นทาง 'สโมสรอาร์มี่ ยูไนเต็ด' บนถนนสายลูกหนังกว่า 103 ปี ที่ใกล้เหลือไว้เป็นเพียงแค่ตำนาน 'สุภาพบุรุษวงจักร'"/>
  </head>
  <body>
    <article>
      <h1>ปิดฉาก103ปี'อาร์มี่ยูไนเต็ด' หลงเหลือไว้เพียงแค่ตำนาน</h1>
      <address>
        <time datetime="2019-11-29T10:15:00+00:00">29 Nov 2019, 10:15</time>
      </address>
      <p>
        <b>ย้อนเส้นทาง "สโมสรอาร์มี่ ยูไนเต็ด" บนถนนสายลูกหนังกว่า 103 ปี ที่ใกล้เหลือไว้เป็นเพียงแค่ตำนาน "สุภาพบุรุษวงจักร"</b>
      </p>
      <p>หลังจาก<b> พล.อ.อภิรัชต์ คงสมพงษ์ ผบ.ทบ.</b> ในฐานะประธานสโมสรฟุตบอลทหารบก Army United มีคำสั่งให้พักทีมฟุตบอล ตั้งแต่วันที่ 28 พ.ย.เป็นต้นไป และจะไม่ส่งทีมแข่งขันฟุตบอลไทยลีก 2 ในฤดูกาลหน้า โดยสาเหตุมาจาก ผลงานที่ไม่เป็นไปตามเป้าหมาย หลังจากตกชั้นจากลีกสูงสุด และจมอยู่ในศึกไทยลีก 2 มาแล้ว 4 ปี โดยการสั่งพักทีม และจะมีการสั่งยุบทีมต่อจากนี้  ตามที่มีการเสนอข่าวไปแล้วนั้น </p>
      <figure>
        <img src="https://www.dailynews.co.th/admin/upload/20191129/news_JYjxvubTjp164702_533.jpg?v=201911292011?v=6269"/>
      </figure>
      <p>วันนี้ "เดลินิวส์ออนไลน์" นำเสนอประวัติสโมสรฟุตบอล <b>อาร์มี่ ยูไนเต็ด</b> ที่หลายคนยังไม่เคยรู้ความเป็นมากับเกียรติยศมากมาย อีกทั้งความสมหวังและผิดหวัง<br/><br/><b>สโมสรฟุตบอลทหารบก</b> หรือ <b>อาร์มี่ ยูไนเต็ด</b> เริ่มก่อตั้งทีมฟุตบอลตั้งแต่วันที่ 24 กุมภาพันธ์ ค.ศ.1916 หรือ พ.ศ.2459 เมื่อนับระยะเวลามาจนถึงปี 2019 รวมแล้วมีอายุถึง 103 ปี ผ่านร้อนผ่านหนาวในวงการฟุตบอลไทยมาอย่างยาวนาน แรงเริ่มเดิมทีที่มีการก่อตั้งสโมสรฟุตบอลทหารบกนั้น เนื่องจากมีความต้องการที่จะให้กำลังพลในกองทัพได้ออกกำลังกาย โดยในระยะแรกนักฟุตบอลส่วนใหญ่มาจะจากกำลังพลในกองทัพทั้งสิ้น โดยสโมสรทหารบกได้ส่งทีมเข้าร่วมการแข่งขันของสมาคมฟุตบอลแห่งประเทศไทยในพระบรมราชูปถัมภ์ ​​​​​​<br/><br/>กระทั่งเมื่อปี พ.ศ.2553 หลังจากที่ทางสมาคมฟุตบอลฯ และ 'ไทยพรีเมียร์ลีก' ได้มีการปรับโครงสร้างครั้งใหญ่ โดยเพิ่มจำนวนสโมสรที่เข้าร่วมการแข่งขันเป็น 18 สโมสร และ สโมสรต้องทำการจดทะเบียนเป็นนิติบุคคล จึงทำให้มีการจัดตั้ง บริษัท อาร์มี่ ฟุตบอล จำกัด เพื่อบริหารจัดการสโมสร โดยแยกจาก ส่วนของ กองการกีฬา กรมสวัสดิการทหารบก และได้ทำการเปลื่ยนชื่อและตราสัญลักษณ์สโมสร โดยเปลื่ยนชื่อจาก "<b>สโมสรฟุตบอลทหารบก"</b><b> </b>เป็น <b>สโมสรฟุตบอลอาร์มี่ ยูไนเต็ด </b>และได้มีการผ่อนปรนให้มีนักฟุตบอลต่างชาติเข้ามาเล่นร่วมกับสโมสรด้วย <br/><br/><br/>สำหรับเกียรติประวัติ <b>สโมสร อาร์มี่ ยูไนเต็ด</b> นับตั้งแต่มีการกก่อตั้ง เคยเป็นแชมป์ฟุตบอลชิงถ้วยพระราชทาน ประเภท ก. 1 สมัย, แชมป์ฟุตบอลชิงถ้วยพระราชทาน ประเภท ข. 1 สมัย, แชมป์ฟุตบอลชิงถ้วยพระราชทาน ประเภท ค. 4 สมัย และแชมป์ฟุตบอลชิงถ้วยพระราชทาน ประเภท ง. 5 สมัย นอกจากนั้นในระบบฟุตบอลสมัยใหม่ พวกเขาเคยคว้าแชมป์ดิวิชั่น 1 หรือลีกรองของไทย (ไทยลีก 2) 1 สมัย เมื่อดูกาล 2004-05 ก่อนจะมาเป็นรองแชมป์ เอฟเอ คัพ ในปี 2012 โดยครั้งสุดท้ายที่ได้โลดแล่นในลีกสูงสุดของไทยคือเมื่อปี พ.ศ.2559 ซึ่งพวกเขาจบที่อันดับ 16 ร่วงตกชั้นไปเล่นในไทยลีก 2 มาจนถึงปัจจุบัน<br/><br/><br/><b>ขอบคุณภาพจากเพจ @Armyunitedfootballclub</b></p>
    </article>
  </body>
</html>