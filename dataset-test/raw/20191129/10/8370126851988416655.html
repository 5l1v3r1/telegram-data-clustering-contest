<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/cevre/137603/dogal-sit-alani-yerkopru-selalesine-cay-bahcesi-mescit-otopark-yapilacak"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-29T10:22:00+00:00"/>
    <meta property="og:title" content="Doğal sit alanı Yerköprü Şelalesine çay bahçesi, mescit, otopark yapılacak"/>
    <meta property="og:description" content="Konya'da bulunan doğal sit alanı niteliğindeki Yerköprü Şelalesi'nde, Konya Belediyesi ve Çevre ve Şehircilik Bakanlığı tarafından hazırlanan proje kapsamında restoran, otopark ve piknik alanları yapıldı. Proje yöre halkının tepkisine neden oldu."/>
  </head>
  <body>
    <article>
      <h1>Doğal sit alanı Yerköprü Şelalesine çay bahçesi, mescit, otopark yapılacak</h1>
      <h2>Konya'da bulunan doğal sit alanı niteliğindeki Yerköprü Şelalesi'nde, Konya Belediyesi ve Çevre ve Şehircilik Bakanlığı tarafından hazırlanan proje kapsamında restoran, otopark ve piknik alanları yapıldı. Proje yöre halkının tepkisine neden oldu.</h2>
      <address>
        <time datetime="2019-11-29T10:22:00+00:00">29 Nov 2019, 10:22</time>
      </address>
      <p><a href="https://gazeteciyazaryusufyavuzblog.wordpress.com/2019/11/28/milyonlar-harcayip-doga-harikasi-selaleyi-bu-hale-getirdiler/?fbclid=IwAR2Bnxe46v8fqTgI4-e0szz8YuLiXBPQ6dG8kZxY2WtpYcN0VcLufz3skWE">Gazeteci Yusuf Yavuz'un blogunda duyurduğu habere göre</a>, Konya’nın Hadim ilçesine bağlı Çiftepınar köyü sınırları içinde bulunan doğal sit alanı niteliğindeki Yerköprü Şelalesi, daha çok turist çekmek için yapılan çevre düzenlemesiyle tüm doğallığını yitirdi.</p>
      <p>Konya Büyükşehir Belediyesi tarafından hazırlanıp bir inşaat şirketine devredilen ve 20 milyon liraya mal olacağı öne sürülen projeye Çevre ve Şehircilik Bakanlığı da destek verirken ortaya çıkan sonuç yöre halkının tepkisini çekti.</p>
      <p>Hadim’in eski Belediye Başkanı Mürsel Ayrancı, “Burada doğal güzellik bozulmadan ve fazla bir masraf etmeden düzenleme yapılabilir, alan korunabilirdi. Hem yapılan masraf hebadır hem de buranın doğası katledilmiştir. Yerköprü Şelalesi kendine özgü bitki örtüsü ile dağ ve doğa turizminin bölgedeki cazibe merkezlerinden birisi olarak kalmalıydı. Yapılan yanlış bir uygulama” diye konuştu. Ayrancı, “Burada doğal güzellik bozulmadan ve fazla bir masraf etmeden düzenleme yapılabilir, alan korunabilirdi. Hem yapılan masraf hebadır hem de buranın doğası katledilmiştir. Yerköprü Şelalesi kendine özgü bitki örtüsü ile dağ ve doğa turizminin bölgedeki cazibe merkezlerinden birisi olarak kalmalıydı. Yapılan yanlış bir uygulama” diye konuştu.</p>
      <h3>Şelale jeopark kriterleri taşıyor</h3>
      <p>Eski yatağından kalker tabana dalan Göksu, bir süre yeraltından aktıktan sonra köprü biçimindeki doğal kaya oluşumunun bulunduğu alandan yüzeye çıkıyor. Göksu’nun yüzeye çıktığı noktadan yaklaşık 20 metre yükseklikten dökülen Karasu ise Yerköprü Şelalesi’ne dönüşüyor. İki su kaynağının buluşmasıyla oluşan Göksu, Torosları aşarak Silifke’den Akdeniz’e dökülüyor.</p>
      <p>Göksu Nehri üzerinde Yerköprü adıyla anılan iki şelale bulunuyor. Biri Mersin’in Mut, diğeri ise nehrin kaynağını aldığı Konya’nın Hadim ilçesinde. Ancak sahip olduğu karstik oluşumlar ve hidrojeolojik yapısı nedeniyle jeopark kriterleri taşıyan Türkiye’nin önemli bir doğal mirası daha animasyon projelerinin kurbanı oldu.</p>
      <h3>Çay bahçesi, mescit, otopark yapılacak </h3>
      <p>1992 yılında dönemin Hadim Belediye Başkanı Mürsel Ayrancı’nın girişimleriyle doğal sit alanı ilan edilen Yerköprü Şelalesi, Konya Büyükşehir Belediyesi tarafından hazırlanarak bir inşaat şirketine ihale edilen proje ile inşaat alanına dönüştü. Üç etaptan oluşan proje kapsamında şelalenin olduğu alana bir restoran ve kafeterya, seyir terası, çay bahçesi, mescit, 30 civarında kamelya, otopark gibi üniteler inşa edildi. Traverten oluşumların yok edildiği projenin uygulaması sırasında küçük mağaraların da yer aldığı kayalık bölge dinamitle patlatılırken, şelalenin tam karşısına bir de asma köprü inşa edildi.</p>
      <p>Çevre ve Şehircilik Bakanlığı bünyesindeki Tabiat Varlıklarını Koruma Genel Müdürlüğü’nün de desteğiyle uygulanan peyzaj projesi tamamlanma aşamasına gelince ortaya çıkan manzara yöre halkının ve doğaseverlerin tepkisini çekti. </p>
      <h3>"Şelale hor kullanıldı"</h3>
      <p>Hadim Merkez Tarımsal Kalkınma Kooperatifi Başkanı Mustafa Orhan projenin uygulamaya konulduğu dönemde Konya Valiliği ve Büyükşehir Belediye Başkanlığına açık bir dilekçe yazarak tahribatın önüne geçilmesini istedi. Eylül 2018’de paylaştığı açık dilekçesinde, dünyada benzeri olmayan şelalenin doğal görünümünün tamamen korunması gerektiğini vurgulayan Orhan, şunları dile getirdi: “Şelalenin başlangıç noktasından itibaren araç sokulmamalı, giriş kapısına güvenlik koyarak araç giriş izni verilmemeli. Şelale bir piknik alanı olmaktan çıkarılmalıdır. Bademli ve Çiftepınar tarafına bir otopark yapılmalı, araçlar orada bırakılmalıdır. Şelale civarındaki yapılaşmalar durdurulmalı, Tabiat Varlıklarını Koruma Kurulu, Mimarlar Odası’nın izni olmadan çivi çakılmamalıdır. Bu tedbirler alındıktan sonra şelale doğal müze olarak ziyarete açılmalı, ziyaretçiler bir müzeye girer gibi ziyaret etmeliler. Gelecek nesillerimize borcumuz var. Şelalenin çok hor kullanıldığı düşüncesindeyim.”</p>
      <p>Yapılan projenin bölgeyi turistik cazibe merkezi haline getireceği iddialarına da değinen Orhan, “Her tarafında piknik yapılan bir yere turist neden gelsin? İnsanlar gelsin, yesin, içsin gitsin anlayışına uygun düzenlemeler yapılıyor. Ortaya çıkan sonuç bölgeyi bilen insanlarda büyük üzüntü yarattı” dedi.</p>
      <h3>"Bugüne kadar yasal engellerden dolayı işlem yapılamamıştı"</h3>
      <p>Konya Büyükşehir Belediye Başkanı Uğur İbrahim Altay ise konuyla ilgili yaptığı açıklamada, “Bugüne kadar şelale çevresine yasal engellerden dolayı çok fazla işlem yapılamamıştı. Biz de buraya üç aşamadan oluşan bir yatırım yapıyoruz. Projenin ilk etabını tamamladık, ikinci etabın da yüzde 50’si bitmiş durumda. İnşallah tüm çalışmalar bittiğinde şelale çok sayıda yerli ve yabancı turistin akınına uğrayacak. 100 bin metrekarelik alanda düzenleme gerçekleştiriyoruz. Buraya gelen turistler her anlamda fiziki olarak çok güzel bir mekânı ziyaret etmiş olacak” görüşünü dile getirmişti.</p>
      <p> </p>
    </article>
  </body>
</html>