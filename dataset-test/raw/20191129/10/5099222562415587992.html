<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23522191-aproape-milion-persoane-din-grupele-risc-vaccinat-impotriva-gripei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="Aproape un milion de români din grupele de risc s-au vaccinat împotriva gripei"/>
    <meta property="og:description" content="989.456 de persoane din grupele de risc s-au vaccinat antigripal până la data de 24 noiembrie cu vaccin distribuit de Ministerul Sănătăţii, a anunțat joi Centrul Naţional de Supraveghere şi"/>
  </head>
  <body>
    <article>
      <h1>Aproape un milion de români din grupele de risc s-au vaccinat împotriva gripei</h1>
      <address><time datetime="2019-11-29T10:53:00+00:00">29 Nov 2019, 10:53</time> by <a rel="author">Alina Neagu</a></address>
      <p><b>​989.456 de persoane din grupele de risc s-au vaccinat antigripal până la data de 24 noiembrie cu vaccin distribuit de Ministerul Sănătăţii, a anunțat joi Centrul Naţional de Supraveghere şi Control al Bolilor Transmisibile din cadrul Institutului Naţional de Sănătate Publică.<br/></b><br/>În săptămâna 18 - 24 noiembrie s-a înregistrat un caz confirmat de gripă cu virus tip A, subtip (H1) pdm09.<br/><br/>În această perioadă, la nivel naţional, numărul total de cazuri de infecţii respiratorii acute (gripă clinică, infecţii acute de căi respiratori superioare şi pneumonii) a fost de 86.002, cu 9% mai mic comparativ cu cel înregistrat în aceeaşi săptămână a sezonului precedent (94.527) şi cu 1,6% mai mare comparativ cu cel din săptămâna anterioară (84.603).<br/><br/>"Au fost raportate la nivel naţional 36 cazuri de gripă clinică, mai puţine comparativ cu cele raportate în săptămâna 47/2018 (50 cazuri). Au fost raportate şase cazuri de Infecţii Respiratorii Acute Severe (SARI), cu unul mai mult faţă de săptămâna precedentă şi cu două mai multe faţă de aceeaşi perioada a sezonului precedent. Nu a fost comunicat niciun deces confirmat cu virus gripal", se arată în informarea Centrul Naţional de Supraveghere şi Control al Bolilor Transmisibile.<br/><br/>De la începutul sezonului au fost confirmate opt cazuri de gripă: patru cu virus AH3, unul cu virus AH1 şi trei cu virus B.<br/><br/>Ministerul Sănătății a cumpărat anul acesta 1,5 milioane de doze de vaccin gripal - cu 200.000 de doze mai mult decât anul trecut - pentru vaccinarea persoanelor din grupele de risc de la 3 ani în sus și încă aproape 10.000 de doze pentru copiii între 6 luni și 3 ani. <br/><br/>În cabinetele medicilor de familie, vaccinul gripal cumpărat de Ministerul Sănătății este administrat gratuit categoriilor considerate cu risc - persoanele cu vârsta de peste 65 de ani, bolnavii cronici de orice vârstă, femeile însărcinate sau copiii.</p>
    </article>
  </body>
</html>