<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/monstri-de-marius-olteanu-cel-mai-bun-film-de-debut-la-international-film-festival-of-india_1408087.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T10:05:43+00:00"/>
    <meta property="og:title" content="'Monştri.', de Marius Olteanu, cel mai bun film de debut la International Film Festival of India"/>
    <meta property="og:description" content="„Monştri.”, de Marius Olteanu, a fost desemnat, joi seară, cel mai bun film de debut al celei de-a 50-a ediţii International Film Festival of..."/>
  </head>
  <body>
    <article>
      <h1>'Monştri.', de Marius Olteanu, cel mai bun film de debut la International Film Festival of India</h1>
      <address><time datetime="2019-11-29T10:05:43+00:00">29 Nov 2019, 10:05</time> by <a rel="author">Roxana Ghiorghian</a></address>
      <p>
        <b>„Monştri.”, de Marius Olteanu, a fost desemnat, joi seară, cel mai bun film de debut al celei de-a 50-a ediţii International Film Festival of India care a avut loc în Goa, între 20 şi 28 noiembrie, potrivit news.ro.</b>
      </p>
      <p>Prezentat în premieră la Berlinală, lungmetrajul a mai câştigat premiul „Zilele Filmului Românesc” pentru debut la cea de-a 18-a ediţie a Festivalului Internaţional de Film Transilvania, Golden Mimosa pentru cel mai bun scenariu la Herceg Novi şi Marele Premiu la Sofia.</p>
      <p>O producţie a Parada Film şi Wearebasca, „Monştri.” prezintă o zi, posibil ultima, din viaţa unui cuplu. Dana (Judith State) şi Arthur (Cristian Popa) se află în faţa celei mai importante decizii. Ea caută confirmări. El caută companie. Împart acelaşi pat de ani buni, dar de ceva vreme nu par să mai meargă pe acelaşi drum.</p>
      <p>Din distribuţie mai fac parte actorii Şerban Pavlu, Dorina Lazăr şi Alex Potocean.</p>
      <p>Filmul a avut premiera în România la finalul lunii septembrie, iar din 18 decembrie va rula pe marile ecrane din Franţa.</p>
      <p>Lungmetrajul urmează să fie prezentat în cadrul secţiunii Panorama Contemporaneo Internacional, la Havana Film Festival.</p>
    </article>
  </body>
</html>