<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/mes-uva-al-lavoro-per-migliorarlo-da-salvini-meloni-solo-propaga-640052.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-29T10:26:00+00:00"/>
    <meta property="og:title" content="Mes, D'Uva (M5S): &quot;Al lavoro per migliorarlo. Salvini-Meloni? Solo propaganda&quot;"/>
    <meta property="og:description" content="&quot;La questione del Mes merita innanzitutto di essere ricostruita nel suo svolgimento e contestualizzata. Per permettere agli italiani di comprenderla..."/>
  </head>
  <body>
    <article>
      <h1>Mes, D'Uva (M5S): "Al lavoro per migliorarlo. Salvini-Meloni? Solo propaganda"</h1>
      <address><time datetime="2019-11-29T10:26:00+00:00">29 Nov 2019, 10:26</time> by <a rel="author">Alberto Maggi</a></address>
      <p>"La questione del Mes merita innanzitutto di essere ricostruita nel suo svolgimento e contestualizzata. Per permettere agli italiani di comprenderla appieno dobbiamo assolutamente stare alla larga dall'oscena propaganda delle opposizioni, con in testa Salvini e Meloni. Voglio dire subito una cosa: qui nessuno ha mai firmato cambiali in bianco sulle spalle dei cittadini. Semmai Salvini ricordi i suoi veri atti irresponsabili. Ad esempio quando giocava al demiurgo da spiaggia: stava facendo cadere il governo per scappare dalla manovra e se non ci fosse stato il nostro atto di responsabilità a quest'ora i cittadini si ritrovavano sommersi dall'aumento dell'IVA. Che noi per fortuna siamo riusciti a scongiurare". Lo afferma ad <i>Affaritaliani.it</i> <b>Francesco D'Uva, ex capogruppo M5S alla Camera</b> e ora deputato questore di Montecitorio, sulla delicata questione del Mes. </p>
      <p>"Sul Mes dobbiamo ragionare in una logica di 'pacchetto'. Che significa? Che occorre unire i vari punti delle riforme in corso in ambito europeo e vedere se ne viene fuori un effetto complessivo che sia proficuo anche per il nostro Paese. Manteniamo sempre come priorità l'interesse e la tutela dei cittadini italiani, facciamo uno sforzo sinergico tra i soggetti di governo, che devono anche confrontarsi serenamente con le forze parlamentari. Non si deve ripetere più quello che è successo mercoledì sera in Aula alla Camera, quando il confronto sul tema è sfociato in aggressioni verbali e fisiche. Lo dico anche come Questore, su questo prenderemo provvedimenti".</p>
      <p>"Ieri la nostra assemblea ha dato mandato a Luigi Di Maio per discutere un miglioramento della riforma del Mes con il ministro dell'Economia Gualtieri e il presidente Conte, che lunedì sarà in Aula a riferire. Da parte nostra piena fiducia".</p>
      <p>"L'obiettivo è semplice: dopo una giornata di lavoro, aver pagato le bollette e portato i figli a scuola, gli italiani non devono avere anche il problema del Mes. Perché dovrebbero intanto capire cos'è esattamente, e poi preoccuparsi per come potrebbe danneggiarli. Voglio quindi tranquillizzare i cittadini: la situazione è sotto controllo. Questa riforma europea presenta dei punti da chiarire per filo e per segno e lo faremo. Stiamo dedicando la massima attenzione a tutti i livelli per eliminare criticità e migliorare queste norme".<br/> </p>
    </article>
  </body>
</html>