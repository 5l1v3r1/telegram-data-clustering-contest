<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_mediatek_dimensity_1000_processzor_antutu_teszt_benchmark_teszt"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:03:00+00:00"/>
    <meta property="og:title" content="Az androidos mobilok és az iPhone-ok legerősebb processzorait is kenterbe verte a MediaTek új chipje"/>
    <meta property="og:description" content="Megérkezett az első benchmark-eredménye, ami alapján úgy tűnik, tényleg bivalyerős lett a MediaTek Dimensity 1000."/>
  </head>
  <body>
    <article>
      <h1>Az androidos mobilok és az iPhone-ok legerősebb processzorait is kenterbe verte a MediaTek új chipje</h1>
      <address><time datetime="2019-11-29T10:03:00+00:00">29 Nov 2019, 10:03</time> by <a rel="author">hvg.hu</a></address>
      <p>
        <b>Megérkezett az első benchmark-eredménye, ami alapján úgy tűnik, tényleg bivalyerős lett a MediaTek Dimensity 1000.</b>
      </p>
      <p>Hosszas várakozás után végül kedden rántotta le a leplet a MediaTek arról a processzorról, ami 2020-ban kerülhet majd bele az androidos csúcsmobilok egy részébe. <a href="https://hvg.hu/tudomany/20191126_mediatek_dimensity_1000_processzor_okostelefon_5g">A Dimensity 1000</a> – amely az 5G-s hálózatok használatát is lehetővé teszi – papíron nagyon erősnek ígérkezik, a kérdés ugyanakkor az, hogyan muzsikál majd a gyakorlatban a chip.</p>
      <p>A fenti kérdés megválaszolásáig még néhány hónapot egész biztosan várnunk kell, ám az előzetes AnTuTu-teszt alapján finoman szólva is ígéretesnek tűnik a lapka. A kombinált teszten összesen 511 363 pontot gyűjtött össze.</p>
      <figure>
        <img src="https://img4.hvg.hu/image.aspx?id=083401e4-8881-477c-8843-bab6aee60923&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AnTuTu</cite>
        </figcaption>
      </figure>
      <p>Ez azért is megsüvegelendő teljesítmény, mert ezzel sikerült lekörözni <a href="https://hvg.hu/tudomany/20190715_qualcomm_snapdragon_855_plus_processzor_grafikus_teljesitmeny">a Qualcomm Snapdragon 855+</a> és az Apple A13 Bionic processzorokat. Előbbi <a href="https://hvg.hu/tudomany/20190722_asus_rog_phone_ii_okostelefon_snapdragon_88_plus_gamer_telefon">az Asus ROG Phone II-vel</a> 496 226, míg <a href="https://hvg.hu/tudomany/20191007_apple_iphone_11_pro_velemeny_consumer_reports_jelentes_fogyasztovedelem">az iPhone 11 Pro Max</a> 456 065 pontot kapott a teszten.</p>
      <p>Mindez azt mutatja, az ARM Cortex-A77-es processzormagok és a Mali-G77 GPU összeházasítása kifejezetten jó ötlet volt. Hogy melyik mobilba kerül majd bele először, azt egyelőre nem tudni.</p>
      <p>
        <i>Ha értesülni szeretne az újabb hírekről, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>