<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/sta-dikastiria-oi-kores-tis-zois-laskari-allilokatigories-gia-to-spiti-sto-porto-rafti/2926019/"/>
    <meta property="og:site_name" content="Newsit.gr"/>
    <meta property="article:published_time" content="2019-11-29T10:51:27+00:00"/>
    <meta property="og:title" content="Στα δικαστήρια οι κόρες της Ζωής Λάσκαρη! Αλληλοκατηγορίες για το σπίτι στο Πόρτο Ράφτη"/>
    <meta property="og:description" content="Ξεκίνησε η δίκη για τη διαμάχη που έχουν οι κόρες της Ζωής Λάσκαρη. Δραματικοί τόνοι από τον Αλέξανδρο Λυκουρέζο: Κινδυνεύουν με οικονομική καταστροφή λόγω χρεών της μητέρας τους. Η Μαρία Ελένη Λυκουρέζου κατηγορεί την αδερφή της πως άλλαξε κλειδαριές στο σπίτι. Μάρθα Κουτουμάνου: Έστειλε μήνυμα στην κόρη μου &quot;όταν πεθάνουν οι γονείς μου θα δεις τι θα πάθεις&quot;! Μπήκε και πήρε ρούχα, έπιπλα, κοστούμια. Όλοι οι διάλογοι στο δικαστήριο και η έκκληση της Προέδρου."/>
  </head>
  <body>
    <article>
      <h1>Στα δικαστήρια οι κόρες της Ζωής Λάσκαρη! Αλληλοκατηγορίες για το σπίτι στο Πόρτο Ράφτη</h1>
      <h2>Ξεκίνησε η δίκη για τη διαμάχη που έχουν οι κόρες της Ζωής Λάσκαρη. Δραματικοί τόνοι από τον Αλέξανδρο Λυκουρέζο: Κινδυνεύουν με οικονομική καταστροφή λόγω χρεών της μητέρας τους. Η Μαρία Ελένη Λυκουρέζου κατηγορεί την αδερφή της πως άλλαξε κλειδαριές στο σπίτι. Μάρθα Κουτουμάνου: Έστειλε μήνυμα στην κόρη μου "όταν πεθάνουν οι γονείς μου θα δεις τι θα πάθεις"! Μπήκε και πήρε ρούχα, έπιπλα, κοστούμια. Όλοι οι διάλογοι στο δικαστήριο και η έκκληση της Προέδρου.</h2>
      <address><time datetime="2019-11-29T10:51:27+00:00">29 Nov 2019, 10:51</time> by <a rel="author">Newsit Newsroom</a></address>
      <p>«Ραντεβού» στα δικαστήρια έχουν σήμερα οι δύο κόρες της Ζωής Λάσκαρη μετά από αίτηση ασφαλιστικών μέτρων που έχει καταθέσει η Μαρία Ελένη Λυκουρέζου σε βάρος της αδελφής της Μάρθας Κουτουμάνου, η οποία ήταν επίσης παρούσα στο δικαστήριο.</p>
      <p>Η διαμάχη αφορά το σπίτι στο Πόρτο Ράφτη που κληρονόμησαν από τη μητέρα τους, Ζωή Λάσκαρη.</p>
      <p>Στην έναρξη της διαδικασίας, η δικηγόρος της Μάρθας Κουτουμάνου υποστήριξε «αρνούμαστε την αίτηση. Δεν υπάρχει κίνδυνος γιατί έχουμε παραδώσει τα κλειδιά» με την άλλη πλευρά να απαντά ότι «έχετε αλλάξει κλειδαριές!».</p>
      <p>Ως μάρτυρας στην υπόθεση καταθέτει ο Αλέξανδρος Λυκουρέζος. «Είμαι ο πατέρας της Μαρίας Ελένης Λυκουρέζου. Υπάρχει μια περιουσία από τη μητέρα τους. Υπάρχει ένα σπίτι στο Πόρτο Ράφτη, μια μεζονέτα που μέναμε εκεί μαζί. Το αντικείμενο της αίτησης είναι το οίκημα και μια θυρίδα τραπέζης στην Πειραιώς. Υπάρχουν μεγάλες πιέσεις από χρέη, έπρεπε να γίνει μια σωστή αξιοποίηση της περιουσίας. Αυτό δεν έχει γίνει μέχρι σήμερα. Το δικαστήριο όρισε διαχειρίστρια την Μαρία Ελενη Λυκουρέζου» ανέφερε.</p>
      <p>Όπως εξήγησε σε αυτή τη μεζονέτα μένει η Μάρθα Κουτουμάνου χωρίς να μπορεί κανείς να επικοινωνήσει μαζί της. «Ανήκει και στα δυο παιδιά το σπίτι. Υπάρχει θέμα συνεννόησης και πρέπει να γίνει αξιοποίηση» τόνισε.</p>
      <p>Πρόεδρος: Πρέπει να φύγει από το σπίτι;<br/>Λυκουρέζος: Πρέπει να δέχεται μεσίτες για να πωληθεί το σπίτι.<br/>Πρόεδρος: Είναι λυπηρό να βρίσκονται οι δυο αδελφές στα δικαστήρια.<br/>Λυκουρέζος: Δεν υπάρχει δυνατότητα επικοινωνίας. Αλλάζουν συνεχώς δικηγόρους.<br/>Πρόεδρος: Είχαν προβλήματα και πριν το θάνατο της μητέρας τους;<br/>Λυκουρέζος: Όχι σημαντικά, τα παραδοσιακά.</p>
      <p>Παράλληλα εξήγησε πως η συμφωνία ήταν στην αρχή να μένει προσωρινά η Μάρθα μέχρι να πουληθεί. «Όσες προσπάθειες έκανε η Μαρία Ελένη για να πάει μεσίτης τα τελευταία δυο χρόνια δεν μπορούσε να την βρει. Οι δικηγόροι της μου έλεγαν ότι δεν απαντάει τηλέφωνα. Το σπίτι θα κατασχεθεί αν δεν πληρωθούν τα χρέη της μητέρας τους, τα οποία κληρονόμησαν. Πιέζουν οι τράπεζες. Για την θυρίδα έχει γίνει προσπάθεια να συναντηθούν για να μοιράσουν τα πράγματα και η Μάρθα, απ’ ότι λέει η Μαρία Ελένη, δεν εμφανίζεται ποτέ» ανέφερε ο Αλέξανδρος Λυκουρέζος.</p>
      <p>Σχετικά με τα κλειδιά που φέρεται να παρέδωσε η Μάρθα Κουτουμάνου στην Μαρία Ελένη Λυκουρέζου, ο πατέρας της τελευταίας ανέφερε ότι «παρουσία αστυνομίας διαπιστώθηκε ότι έχουν αλλάξει κλειδαριές, δεν μπορούσαν να ανοίξουν. Η Μαρία Ελένη αυτό που θέλει να αξιοποιηθεί η περιουσία γιατί αλλιώς μιλάμε για οικονομική καταστροφή και για τα δυο παιδιά».</p>
      <p>Ο γνωστός ποινικολόγος εξήγησε επίσης ότι σε άλλο ακίνητο στο Κολωνάκι, έπειτα από παραχώρηση της Μαρίας Ελένης, μένει η κόρη της Μάρθας Κουτουμάνου, Ζένια. «Η Μαρία Ελένη έχει κάθε διάθεση να τα βρουν. Το είχε πάρει η Ζωίτσα το ακίνητο για γραφείο, είναι ένα ημιυπόγειο 30 – 40 τμ το οποίο αποφάσισαν να μείνει η Ζένια».</p>
      <p>Από την πλευρά η Μάρθα Κουτουμάνου, εμφανίστηκε κατηγορηματική σχετικά με το ότι φταίει η αδελφή της που δεν μιλούν. «Μου είχε στείλει μήνυμα ότι πλέον θα μιλάω με τον δικηγόρο της. Το έχω κρατήσει. Εγώ εμένα σε αυτό το σπίτι από όταν πέθανε ο άντρας μου».</p>
      <p>Πρόεδρος: Μαλώνατε;<br/>Κουτουμάνου: Απλώς δεν είχαμε σχέσεις φοβερές. Είχε στείλει πριν το θάνατο της μητέρας μου μήνυμα στην κόρη μου και της έγραφε «όταν πεθάνουν οι γονείς μου θα δεις τι θα πάθεις».<br/>Πρόεδρος: Η μητέρα σας δεν θα ήθελε να είστε έτσι.<br/>Κουτουμάνου: Όχι δεν θα ήθελε. Εγώ πάντως θέλω να πουληθεί το σπίτι. Κάποια στιγμή ένας μεσίτης που είχε έρθει το είπε στην τηλεόραση ότι ξεπουλάμε τα πράγματα της μητέρας μας. Εγώ δεν το ήθελα αυτό. Σταμάτησε για λίγο να κάτσει ο θόρυβος.<br/>Πρόεδρος: Από το φθινόπωρο του 2017 που σας έστειλε το μήνυμα που λέτε δεν έχετε μιλήσει, ούτε ήρθε στο Πόρτο Ράφτη.<br/>Κουτουμάνου: Όχι, ποτέ. Και άλλαξα κλειδαριές γιατί μας έκλεψαν.<br/>Πρόεδρος: Με τα κλειδιά τι γίνεται;<br/>Κουτουμάνου: Δεν άλλαξα όλες τις κλειδαριές γιατί δεν είχα την οικονομική δυνατότητα. Μόνο της εξωτερικής πόρτας και της κουζίνας. Είχα δώσει κλειδιά από τις αποθήκες και πήγε και πήρε όλα τα πράγματα. Ρούχα, έπιπλα, κουστούμια! Δεν είχα εμπιστοσύνη πια.</p>
      <p>Όταν ερωτήθηκε επιστάμενα από την Πρόεδρο γιατί υπάρχει η κόντρα, η Μάρθα Κουτουμάνου απάντησε: «Εγώ θέλω να πουληθεί πρώτη απ’ όλους, αλλά δεν υπάρχει συνεννόηση. Είναι 500 τμ και έχω όλα τα βάρη μόνη μου. Κανείς δεν βοηθάει. Εγώ θέλω να πουληθεί και μακάρι να βρεθεί, αλλά είναι δύσκολο, είναι μεγάλο σπίτι».</p>
      <p>Η δίκη τελείωσε με έκκληση της Προέδρου για συνεννόηση μεταξύ δυο πλευρών: «Δεν μπορείτε να τα βρείτε πια;».</p>
    </article>
  </body>
</html>