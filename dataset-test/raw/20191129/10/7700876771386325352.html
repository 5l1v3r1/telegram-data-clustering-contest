<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/29/colletta19-obiettivo-sfamare-15-mln-di-persone-ogni-giorno/153438/"/>
    <meta property="og:site_name" content="VITA"/>
    <meta property="article:published_time" content="2019-11-29T10:13:00+00:00"/>
    <meta property="og:title" content="#Colletta19, obiettivo sfamare 1,5 mln di persone ogni giorno"/>
    <meta property="og:description" content="Ventitreesima edizione della Giornata nazionale della Colletta Alimentare promossa da Fondazione Banco Alimentare che quest'anno, sabato 30 novembre, in 13mila supermercati italiani invita a donare parte della propria spesa (in particolare alimenti per l'infanzia e a lunga conservazione). Nei prossimi mesi il cibo raccolto sarà distribuito a 7.569 strutture caritative. Anche quest'anno è possibile donare facendo la spesa online"/>
  </head>
  <body>
    <article>
      <h1>#Colletta19, obiettivo sfamare 1,5 mln di persone ogni giorno</h1>
      <address><time datetime="2019-11-29T10:13:00+00:00">29 Nov 2019, 10:13</time> by <a rel="author" href="http://www.vita.it/it/author/antonietta-nembri/15/" target="_blank">Antonietta Nembri</a></address>
      <p>
        <b>Ventitreesima edizione della Giornata nazionale della Colletta Alimentare promossa da Fondazione Banco Alimentare che quest'anno, sabato 30 novembre, in 13mila supermercati italiani invita a donare parte della propria spesa (in particolare alimenti per l'infanzia e a lunga conservazione). Nei prossimi mesi il cibo raccolto sarà distribuito a 7.569 strutture caritative. Anche quest'anno è possibile donare facendo la spesa online</b>
      </p>
      <p>A partire dal 1997 è l’appuntamento solidale più partecipato. È la <b>Giornata Nazionale della Colletta Alimentare </b>(Gnca), promossa dalla <b>Fondazione Banco Alimentare </b>che domani, sabato 30 novembre torna in tutta Italia con la ventitreesima edizione. Sono oltre <b>13mila</b> i supermercati aderenti dove <b>145mila volontari</b> inviteranno a donare alimenti a lunga conservazione, che nei prossimi mesi saranno <b>distribuiti a</b> <b>7.569 strutture caritative </b>(mense per i poveri, comunità per minori, banchi di solidarietà, centri d’accoglienza, ecc.) che aiutano più di <b>un milione e mezzo di persone bisognose in Italia, </b>di cui quasi<b> 345mila minori.</b></p>
      <p>Gli alimenti consigliati sono quelli di cui necessitano maggiormente le strutture caritative che si rivolgono al Banco Alimentare, ovvero: <b>alimenti per l’infanzia – tonno in scatola – riso – olio – legumi – sughi e pelati – biscotti.</b><br/>E per chi non si recherà sabato 30 in un supermercato ed è abituato a fare la spesa online c’è la possibilità di contribuire alla Colletta facendo la spesa online sul sito <a href="https://www.collettaalimentare.it/fai-la-colletta-online">collettaalimentare.it</a>, grazie all’adesione di Carrefour e Esselunga.</p>
      <figure>
        <img src="http://i.cdn-vita.it/blobs/full/3/6/a/4/36a4012a-a0f8-49ed-bc48-1ad65467bea1.jpg?_637106200451949265"/>
      </figure>
      <p>«Per noi il gesto della Colletta Alimentare ha innanzitutto una valenza educativa che dà senso all’azione sociale», dichiara <b>Giovanni Bruno</b>, presidente della <a href="https://www.bancoalimentare.it/it">Fondazione Banco Alimentare</a>. «La Colletta Alimentare ci educa e testimonia a tutti che <b>è possibile cambiare pezzi di vita, restituirli alla dignità e alla speranza, spezzando l’indifferenza.</b> Vogliamo ricordare a noi stessi, ai volontari che si adoperano per renderla possibile, e quindi a tutti i nostri concittadini, che solo la gratuità, la solidarietà e il dono rendono realmente umana la convivenza civile e vincono l’indifferenza, causa vera di tante ingiustizie. <b>Per questo proponiamo a tutti di partecipare alla Colletta, gesto semplice di straordinaria solidarietà e carità».</b></p>
      <p>Questo gesto, unito all’attività quotidiana che Banco Alimentare compie da 30 anni (è nato infatti nel 1989), contribuisce concretamente al raggiungimento del goal 2 - sconfiggere la fame - dell’Agenda 2030 per lo sviluppo sostenibile delle Nazioni Unite.</p>
      <p>Le donazioni di alimenti ricevute il 30 novembre andranno a integrare quanto Banco Alimentare recupera quotidianamente, combattendo lo spreco di cibo. L’anno scorso hanno contribuito alla Colletta oltre 5 milioni di persone, che hanno permesso la raccolta di 8.266 tonnellate di cibo che sono state poi distribuite ad oltre un milione e mezzo di persone. Nell’intero 2018 – segnala una nota - , grazie all’efficienza anche logistica delle 21 sedi regionali di cui si compone la Rete Banco Alimentare, sono state distribuite oltre 90mila tonnellate di cibo.<br/>La Colletta Alimentare inoltre è il gesto con il quale la Fondazione Banco Alimentare aderisce alla <b>Giornata Mondiale dei Poveri 2019</b> indetta da Papa Francesco. L'iniziativa - ricorda una nota - è resa possibile grazie alla collaborazione dell’<b>Esercito Italiano </b>e alla partecipazione di decine di migliaia di volontari aderenti all’<b>Associazione Nazionale Alpini</b>, all’<b>Associazione Nazionale Bersaglieri</b>, alla <b>Società San Vincenzo De Paoli, </b>alla <b>Compagnia delle Opere Sociali</b> e a centinaia di altre associazioni caritative.</p>
      <p>Sarà possibile sostenere la Colletta Alimentare anche con un <b>sms</b> al numero <b>45582 </b>attivo <b>fino al 10 dicembre</b> (il valore della donazione sarà di 2 euro per ciascun sms inviato da cellulari. Sarà di 5 euro per le chiamate da rete fissa TWT, Convergenze, PosteMobile, e di 5 o 10 euro da rete fissa TIM, Vodafone, Wind Tre, Fastweb, e Tiscali).</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/08/paolo-cevoli-lancia-la-colletta-alimentare-2019/153228/"/>
        <a href="http://www.vita.it/it/article/2019/05/31/la-prima-volta-del-banco-alimentare-in-piazza-la-fame-non-va-in-vacanz/151759/"/>
      </related>
    </article>
  </body>
</html>