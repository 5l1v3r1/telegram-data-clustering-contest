<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/596924/%25E0%25A6%25AC%25E0%25A6%25B0%25E0%25A6%2596%25E0%25A6%25BE%25E0%25A6%25B8%25E0%25A7%258D%25E0%25A6%25A4-%25E0%25A6%2586%25E0%25A6%25B0%25E0%25A7%258D%25E0%25A6%25B8%25E0%25A7%2587%25E0%25A6%25A8%25E0%25A6%25BE%25E0%25A6%25B2-%25E0%25A6%2595%25E0%25A7%258B%25E0%25A6%259A-%25E0%25A6%258F%25E0%25A6%25AE%25E0%25A7%2587%25E0%25A6%25B0%25E0%25A6%25BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="বরখাস্ত আর্সেনাল কোচ এমেরি"/>
    <meta property="og:description" content="সত্যি হলো আশঙ্কা, আর্সেনালে চাকরি বাঁচাতে পারলেনই না উনাই এমেরি। ক্লাবের ফর্মহীনতা ও সুস্পষ্ট পরিকল্পনার অভাব ৪৮ বছর বয়সী কোচকে দেখালো বিদায়ের দরজা। শুক্রবার তাকে বরখাস্তের ঘোষণা দিয়েছে আর্সেনাল। বৃহস্পতিবার ইউরোপা লিগে আইন্ত্রাখত ফ্রাঙ্কফুর্টের বিপক্ষে এমিরেটস স্টেডিয়ামে অর্ধেক খালি..."/>
  </head>
  <body>
    <article>
      <h1>বরখাস্ত আর্সেনাল কোচ এমেরি</h1>
      <address><time datetime="2019-11-29T10:53:00+00:00">29 Nov 2019, 10:53</time> by <a rel="author">স্পোর্টস ডেস্ক</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/11/29/b12105d818779d125b9c90f26c98ff1b-5de0f914a0cdf.jpg"/>
        <figcaption>উনাই এমেরি</figcaption>
      </figure>
      <p>
        <b>সত্যি হলো আশঙ্কা, আর্সেনালে চাকরি বাঁচাতে পারলেনই না উনাই এমেরি। ক্লাবের ফর্মহীনতা ও সুস্পষ্ট পরিকল্পনার অভাব ৪৮ বছর বয়সী কোচকে দেখালো বিদায়ের দরজা। শুক্রবার তাকে বরখাস্তের ঘোষণা দিয়েছে আর্সেনাল।</b>
      </p>
      <p>বৃহস্পতিবার ইউরোপা লিগে আইন্ত্রাখত ফ্রাঙ্কফুর্টের বিপক্ষে এমিরেটস স্টেডিয়ামে অর্ধেক খালি গ্যালারিতে সমর্থকদের হাতে ছিল ‘এমেরি বিদায় হও’ লিখা ব্যানার। ২-১ গোলে হারের ২৪ ঘণ্টার মধ্যে তাদের দাবিই যেন মেনে নিলো ক্লাব কর্তৃপক্ষ। ২৭ বছরে গানারদের সবচেয়ে বাজে সময় কাটানোর খেসারত দিয়ে বিদায় নিলেন এমেরি।</p>
      <p>উত্তর লন্ডন ক্লাবের সঙ্গে এমেরির সম্পর্কে ইতি ঘটলো মাত্র ১৮ মাসে। দীর্ঘ দিনের কোচ আর্সেন ওয়েঙ্গারের কাছ থেকে ২০১৮ সালের মে মাসে দায়িত্ব নেন সেভিয়া ও পিএসজির সাবেক কোচ। এই সময়ে তার অধীনে আর্সেনাল ৭৮ ম্যাচ খেলে জেতে ৪৩টি। সেভিয়াকে তিনটি ইউরোপা লিগ ও পিএসজিকে লিগ ওয়ান শিরোপা জেতানো এই কোচ প্রথম মৌসুমেই আর্সেনালকে ইউরোপা লিগ ফাইনালে তোলেন, কিন্তু তার দল হেরে যায় চেলসির কাছে। তাতে চ্যাম্পিয়নস লিগের টিকিট পেতে ব্যর্থ হয় দলটি।</p>
      <p>তবে চ্যাম্পিয়নস লিগে আর্সেনালকে ফেরাতে গ্রীষ্মের দলবদলের বাজারে বেশ ব্যস্ত সময় কাটান এমেরি। নিকোলাস পেপে, কিয়েরান টিয়েরনি, দাভিদ লুইজ, দানি কেবায়োস ও তরুণ ফরোয়ার্ড গ্যাব্রিয়েল মার্তিনেয়িকে কেনে গানাররা। কিন্তু নিজেদের ভাগ্য বদলাতে পারেনি তারা। ইংলিশ প্রিমিয়ার লিগে ১৩ ম্যাচ পর অষ্টম স্থানে তারা এবং সব ধরনের প্রতিযোগিতায় গত ৭টি ম্যাচ জয়হীন। এই পরিস্থিতিতে ডাগআউটে পরিবর্তন আনতে বাধ্য হয়েছে বোর্ড।</p>
      <p>আপাতত সহকারী কোচ ফ্রেডি লুঙ্গবার্গ অন্তর্বর্তীকালীন কোচের দায়িত্বে থাকবেন। ক্লাবের অফিসিয়াল ওয়েবসাইটে বিবৃতি দিয়েছে আর্সেনাল, ‘আমাদের প্রধান কোচ উনাই এমেরি ও তার কোচিং টিমের সঙ্গে আর কাজ না করার ঘোষণা দিচ্ছি আমরা। ফল ও পারফরম্যান্স সন্তোষজনক পর্যায়ে না থাকায় আমরা এই সিদ্ধান্ত নিয়েছি।’ গোল ডটকম</p>
      <footer>/এফএইচএম/</footer>
    </article>
  </body>
</html>