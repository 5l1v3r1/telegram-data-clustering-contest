<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/battista-rompe-silenzio-e-attacca-renzi-chiarisca-sui-soldi-1791754.html"/>
    <meta property="og:site_name" content="ilGiornale.it"/>
    <meta property="article:published_time" content="2019-11-29T10:14:00+00:00"/>
    <meta property="og:title" content="Di Battista rompe il silenzio e attacca Renzi: &quot;Chiarisca sui soldi&quot;"/>
    <meta property="og:description" content="L'ex parlamentare del M5s Alessandro Di Battista torna a parlare e punta il dito contro il leader di Italia Viva Matteo Renzi."/>
  </head>
  <body>
    <article>
      <h1>Di Battista rompe il silenzio e attacca Renzi: "Chiarisca sui soldi"</h1>
      <h2>L'ex parlamentare del Movimento 5 Stelle torna a parlare e punta il dito contro il leader di Italia Viva: "Ha ricevuto denaro per consulenze o conferenze?"</h2>
      <address><time datetime="2019-11-29T10:14:00+00:00">29 Nov 2019, 10:14</time> by <a rel="author" href="http://www.ilgiornale.it/autore/pina-francone-151378.html" target="_blank">Pina Francone</a></address>
      <p>Lo avevamo lasciato con le valigie in mano, <a href="http://www.ilgiornale.it/news/politica/ora-battista-rif-valigia-e-se-ne-parte-liran-1780055.html">pronto per partire per l'Iran</a>, e lo ritroviamo ora sulle colonne de <i>Il Fatto Quotidiano</i>. <b>Alessandro Di Battista</b> ha rotto il silenzio, tornando a parlare delle difficoltà del "suo" <b>Movimento 5 Stelle</b> e, soprattutto, delle beghe che stanno interessando <b>Matteo Renzi</b>.</p>
      <p>Già, perché nei giorni scorsi <a href="http://www.ilgiornale.it/news/politica/raffica-perquisizioni-sui-finanziatori-open-lex-fondazione-1790311.html">la Procura di Firenze ha aperto un fascicolo su <b>Open</b></a>, la fondazione "renziana" di cui era presidente l’avvocato Alberto Bianchi e di cui Marco Carrai era membro del consiglio di amministrazione. Entrambi sono indagati dai magistrati gigliati. Insomma, nel mirino delle toghe ci sono i finanziatori dell'ex premier.</p>
      <p>Ecco, intervistato dal <i>Fatto</i>, Dibba va all'attacco del leader di <b>Italia Viva</b>: "Dissi che la <b>corruzione </b>non è più quella delle bustarelle, ma si fa con le consulenze. E l'unico modo per smascherarla è appunto una serie legge sul conflitto d'interessi". E ancora: "Prima la politica era più forte delle lobby, poi le lobby hanno prevalso e ora i politici si trasformano direttamente in lobbisti".</p>
      <p>L'ex deputato pentastellato rincara la dose e si scaglia frontalmente contro il rottamatore: "Renzi è uno che esiste solo nelle pagine dei giornali, non nel Paese [...] Da cittadino vorrei sapere se il senatore Renzi ha ricevuto soldi per conferenze o consulenze. Se ci fosse la legge sul <b>conflitto d'interessi</b> non sarebbe legale". In aggiunta, continua così: "Da quanto leggo, l'ipotesi degli inquirenti è che le norme con cui è regolato siano state aggirate, ossia che certi imprenditori o multinazionali abbiano restituito il favore per alcune leggi ai governi Renzi e Gentiloni finanziando la fondazione legata ai renziani. Le ricche consulenze commissionate dal gruppo Toto all'avvocato Bianchi sono un fatto, e non parlo della loro liceità".</p>
      <p>Ma c'è dell'altro, perché Dibba rivendica la sua perplessità circa l'alleanza di governo con il <b>Partito Democratico</b>, ma fa un mezzo passo indietro: "Ero molto perplesso su questo governo, però adesso mi auguro che faccia le cose e vada avanti, almeno fino all'entrata in vigore del taglio dei parlamentari".</p>
      <h3>Di Battista sprona il M5s</h3>
      <p>Infine, la sferzata al suo partito, invitato senza mezzi termini a tirare fuori un po' di coraggio: "Penso che il <b>M5s </b>debba alzare il tiro su determinati temi, come la giustizia, il Mes e le fondazioni dei partiti. <b>Luigi Di Maio </b>lo sta facendo e io sono dalla sua parte, lo sostengo in questa linea". E, infine, chiosa così: "Voglio che il Movimento porti avanti le sue battaglie, come la revoca delle concessioni ai Benetton. Su questo noi 5Stelle ci giochiamo il futuro".</p>
    </article>
  </body>
</html>