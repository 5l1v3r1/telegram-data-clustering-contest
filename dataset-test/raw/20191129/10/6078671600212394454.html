<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/prevozvachi-sredstva-miltenova-1619102.html"/>
    <meta property="og:site_name" content="Cross"/>
    <meta property="article:published_time" content="2019-11-29T10:17:00+00:00"/>
    <meta property="og:title" content="Автобусните превозвачи на символичен протест от декември"/>
    <meta property="og:description" content="/КРОСС/ Автобусните превозвачи планират да започнат от 13 декември символичен протест, който да стане ефективен от 13 януари."/>
  </head>
  <body>
    <article>
      <h1>Автобусните превозвачи на символичен протест от декември</h1>
      <address>
        <time datetime="2019-11-29T10:17:00+00:00">29 Nov 2019, 10:17</time>
      </address>
      <p>/КРОСС/ Автобусните превозвачи планират да започнат от 13 декември символичен протест, който да стане ефективен от 13 януари.</p>
      <p>Причини за недоволството им са нерегламентираният превоз, липсата на средства за финансиране на бранша, на ясна законодателна рамка, елементът „бонус-малус" при застраховката Гражданска отговорност и неяснотите около тол системата. Това обясни за БНР Магдалена Милтенова - председател на Браншовия съюз за стопанска инициатива в транспорта и член на Националното сдружение на автобусните превозвачи и на Конфедерацията на автобусните превозвачи, която обединява сдруженията в автобусния сектор.</p>
      <p>Тя отчете, че проблемите, които превозвачите са поставили в началото на тази година на среща при премиера Борисов, не са били разрешени.</p>
      <p>В бюджета за догодина са „предвидени повече средства за субсидии компенсации, които отново няма да бъдат достатъчни, но все пак имаме някакъв напредък. Но проблемът не е само предоставянето на тези средства и в начина им на разпределение. В момента големите градове усвояват почти цялата субсидия и за останалите общини остават много малко средства, много малко като компенсация".</p>
      <p>В Шуменско има населени места, които рискуват да останат без транспорт догодина, обясни Милтенова в предаването "Преди всички" по "Хоризонт". Масово се съкращават транспортните схеми, допълни тя:</p>
      <p>„Ако хората са имали транспорт всеки ден, сега имат през ден. Ако са имали през ден, имат през два...".</p>
      <p>Милтенова изтъкна, че ако се въведат предложенията за бонус-малус и тол системата, според МРРБ би това да се отрази с около 7% на цените, но според превозвачите завишението „ще бъде много по-голямо".</p>
    </article>
  </body>
</html>