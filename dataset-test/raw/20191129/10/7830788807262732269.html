<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/hokej/nhl/new-jersey-prohloubilo-krizi-montrealu-pavel-zacha-ma-asistenci_535816.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="New Jersey prohloubilo krizi Montrealu, Pavel Zacha má asistenci"/>
    <meta property="og:description" content="Útočník Pavel Zacha přispěl přihrávkou v jediném čtvrtečním utkání NHL k výhře New Jersey 6:4 na ledě Montrealu. Domácí neodčinili předchozí debakl 1:8 od..."/>
  </head>
  <body>
    <article>
      <h1>New Jersey prohloubilo krizi Montrealu, Pavel Zacha má asistenci</h1>
      <address><time datetime="2019-11-29T10:15:00+00:00">29 Nov 2019, 10:15</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Útočník Pavel Zacha přispěl přihrávkou v jediném čtvrtečním utkání NHL k výhře New Jersey 6:4 na ledě Montrealu. Domácí neodčinili předchozí debakl 1:8 od Bostonu a připsali si šestou porážku v řadě. Vítězství Devils režíroval Blake Coleman, který vstřelil dvě branky a na další dvě přihrál.</b>
      </p>
      <p>Montreal inkasoval v posledních třech zápasech 20 branek a z šesti duelů získal bral pouhé dva body. "Chceme co nejlépe reprezentovat Montreal Canadiens a štve nás, co se děje. Jsem frustrovaný i unavený z porážek. V první řadě musíme zapracovat na obranné hře, až pak můžeme přemýšlet nad střílením čtyř pěti gólů za zápas," řekl kouč Claude Julien.</p>
      <p>Hráčům New Jersey vycházela přečíslení, do poloviny utkání po nich vedli třikrát o gól. Z brejku dva na jednoho otevřel skóre Coleman, ze stejné situace upravil Travis Zajac na 2:1. Zacha přihrál z vlastního pásma na útočnou modrou čáru do úniku Milesi Woodovi a ten střelou mezi betony dostal Devils do vedení 3:2. Brněnský rodák má deset bodů (2+8).</p>
      <p>Montreal sice i do třetice smazal jednobrankovou ztrátu, ale New Jersey opět rychle odpovědělo. Vedení překlopil na stranu hostů z dorážky Jesper Boqvist a v závěru druhé třetiny ještě zachránil Carey Price domácí od pátého gólu. V dalším přečíslení zastavil puk lapačkou.</p>
      <p>
        <b>Vzteklý Price</b>
      </p>
      <p>Ve 49. minutě přesto z brejku zvýšil Damon Severson a Price vzteky rozmlátil hokejku o břevno. "Víme, jak je dobrý, a není to jeho vina. Je o to o nás, my děláme chyby. Soupeře pouštíme do šancí. Chytí, co by měl, a někdy i to, co nečekáte, že by mohl mít. I tentokrát to ukázal," zastal se brankáře útočník Brendan Gallagher, autor prvního gólu.</p>
      <p>Montreal už po 16 sekundách snížil díky Artturimu Lehkonenovi a celkem vystřelil 48 střel, ale Blackwooda už nepřekonal. Výhru zpečetil do prázdné branky Coleman. Třemi body se blýskli i Zajac (1+2) a Nikita Gusev, jenž v přečísleních připravil tři góly a byl vyhlášen první hvězdou utkání.</p>
      <p>Price v posledních dvou zápasech pustil 11 branek, minule byl dokonce po dvou letech poprvé střídán. "Nelituju ho, protože je to nejlepší gólman na světě. Dostane se z toho. Jen nemůže být nejlepším gólmanem na světě každý zápas," řekl obránce New Jersey P.K. Subban o bývalém spoluhráči.</p>
    </article>
  </body>
</html>