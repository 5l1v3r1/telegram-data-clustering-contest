<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rainews.it/dl/rainews/articoli/lavoro-istat-ottobre-2019-istat-4d5794ec-9e1e-445c-a229-a8ef9d8e8879.html"/>
    <meta property="og:site_name" content="rainews"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="Lavoro, Istat: +46mila occupati a ottobre, +217mila nell'anno"/>
    <meta property="og:description" content="Diffusi i dati provvisori di ottobre 2019 di occupati e disoccupati. A ottobre il tasso di disoccupazione scende al 9,7%"/>
  </head>
  <body>
    <article>
      <h1>Lavoro, Istat: +46mila occupati a ottobre, +217mila nell'anno</h1>
      <h2>Diffusi i dati provvisori di ottobre 2019 di occupati e disoccupati. A ottobre il tasso di disoccupazione scende al 9,7%</h2>
      <address>
        <time datetime="2019-11-29T10:28:00+00:00">29 Nov 2019, 10:28</time>
      </address>
      <p>Ad ottobre su base annua l'occupazione risulta in crescita dello 0,9%, pari a +217 mila unità. Lo riferisce l'Istat, secondo cui nel mese la stima degli occupati sale dello 0,2%, pari a +46 mila unità rispetto a settembre. Il tasso di occupazione sale al 59,2% (+0,1 punti percentuali). La crescita nell'anno è trainata dai dipendenti (+231 mila unità nel complesso) e in particolare dai permanenti (+181 mila), mentre calano gli indipendenti (-15 mila).<br/><br/>L'Istat sottolinea che nel mese scorso l'occupazione è in aumento per entrambe le componenti di genere; cresce tra gli over 35 (+49 mila), cala lievemente tra i 25-34enni ed è stabile tra gli under 25. A livello mensile, l'incremento dell'occupazione è dovuto alla crescita degli indipendenti (+38 mila) e dei dipendenti a termine (+6 mila) mentre risultano sostanzialmente stabili i dipendenti permanenti.<br/><br/><b>A ottobre tasso disoccupazione scende al 9,7%</b><br/>Le persone in cerca di occupazione sono in diminuzione (-1,7%, pari a -44 mila unità nell'ultimo mese). L'andamento della disoccupazione è sintesi di un marcato calo per gli uomini (-3,9%, pari a -52 mila unità) e di un lieve aumento tra la donne (+0,7%, pari a +8 mila unita'), e coinvolge tutte le classi d'età tranne gli ultracinquantenni. Su base annua, l'espansione riguarda sia donne sia uomini e tutte le classi d'età tranne i 35-49enni. Al netto della componente demografica la variazione è positiva per tutte le classi di età.<br/><br/>Nel trimestre agosto-ottobre l'occupazione nel complesso è sostanzialmente stabile rispetto al trimestre precedente, con una leggera crescita della componente femminile. Nello stesso periodo aumentano i dipendenti a termine (+1,2%, +38 mila) e sono sostanzialmente stabili i permanenti, mentre risultano in calo gli indipendenti (-0,7%, -40 mila); si registrano segnali positivi per i 25-34enni e per gli over 50, negativi nelle altre classi. Oltre agli occupati, nel trimestre si rileva stabile anche il numero di inattivi tra i 15 e i 64 anni, mentre risultano in calo le persone in cerca di occupazione (-1,9%, pari a -50 mila).<br/><br/>"Dopo la crescita dell'occupazione registrata nel primo semestre dell'anno e il picco raggiunto a giugno - commenta l'istituto - a partire da luglio l'andamento risulta altalenante, e nel mese di ottobre torna al livello massimo registrato quattro mesi prima, con un aumento rispetto a settembre, dovuto in particolare alla crescita dei lavoratori indipendenti; contestualmente si registra una diminuzione della disoccupazione e un aumento dell'inattività. Nel confronto trimestrale, l'occupazione risulta stabile mentre nell'arco dell'anno si mantiene in crescita".</p>
    </article>
  </body>
</html>