<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550861.html/%D8%AF%D9%88%D9%84%D8%AA-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D9%85%D8%B1%D8%AF%D9%85-%D9%85%D9%82%D8%B5%D8%B1-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T10:35:00+00:00"/>
    <meta property="og:title" content="دولت در اعتراضات اخیر مردم مقصر بود"/>
    <meta property="og:description" content="عضو فراکسیون نمایندگان ولایی مجلس گفت: دولت با عملکرد نامطلوب خود در تحقق وعده هایش در ماجراهای اخیر مقصر بود و باعث شد که چنین فتنه‌ای در کشور به وجود آید."/>
  </head>
  <body>
    <article>
      <h1>دولت در اعتراضات اخیر مردم مقصر بود</h1>
      <h2>عضو فراکسیون نمایندگان ولایی مجلس:</h2>
      <address>
        <time datetime="2019-11-29T10:35:00+00:00">29 Nov 2019, 10:35</time>
      </address>
      <p>عضو فراکسیون نمایندگان ولایی مجلس گفت: دولت با عملکرد نامطلوب خود در تحقق وعده هایش در ماجراهای اخیر مقصر بود و باعث شد که چنین فتنه‌ای در کشور به وجود آید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام نصرالله پژمانفر در گفتگو با مهر، با اشاره به آشوب های اخیر کشور پس از اصلاح قیمت بنزین گفت: در وهله اول باید به این مسئله توجه کنیم که اگر انقلاب اسلامی را منحصر به خودمان بدانیم یک اشتباه بزرگ است و تحلیل هایمان غلط از آب درمی آید.</p>
      <p>  وی افزود: انقلاب اسلامی یک جریان گفتمانی است که امروز نه تنها در منطقه، بلکه در کل دنیا توانسته مخاطبان فراوانی را به سمت خودش جذب کند و همچنین تأثیرات انقلاب اسلامی در همه جای دنیا بسیار عمیق و گسترده است.   عضو فراکسیون نمایندگان ولایی مجلس  تصریح کرد: بر این اساس دشمنان نظام جمهوری اسلامی تلاش می کنند که با محور گفتمان ملل اسلامی یعنی ایران مبارزه کنند و بر این اساس همواره ایران را هدف توطئه های خود قرار می دهند و از ایران به عنوان یکی از مهمترین کشورهای منطقه در ترویج گفتمان اسلامی و مقاومت یاد می کنند.   پژمانفر تاکید کرد: دشمنان بعد از آنکه شکست های متعددی در منطقه خوردند و فتنه های آنان در کشورمان راه به جایی نبرد، به دنبال آن هستند که از درون مردم جریانی را در مقابل انقلاب ایجاد کنند و با مأیوس کردن مردم از انقلاب اسلامی به اهداف شوم خود علیه ایران دست یابند.   وی با اشاره به اینکه سهل انگاری های دولت در شش سال گذشته هم باعث شد دشمنان بتوانند ضربه هایی را به کشور بزنند، گفت: دولت باید روی مسئله اقتصاد کشور برنامه ریزی دقیق می کرد و اجازه نمی داد اقتصاد پاشنه آشیل نظام شود اما کوتاهی های دولت در این زمینه باعث شد که دشمنان نظام جمهوری اسلامی فشارهای اقتصادی بسیار زیادی را به کشور ما تحمیل کنند.   این نماینده مجلس تصریح کرد: همچنین دولت تمام تمرکز خود را در این مدت روی مذاکره با غرب و برجام گذاشت و برجام نه تنها گرهی از مشکلات کشور باز نکرد، بلکه ایران را چندین سال متوقف کرد و دشمن در ضربه زدن به ما قوی تر شد.   پژمانفر با اشاره به عدم صداقت دولت با مردم، گفت: یکی از دلایل اصلی اعتراضات اخیر مردم آن است که دولت در تحقق وعده های خود به مردم صداقت لازم را ندارد، به گونه ای که در سفرهای استانی خود وعده های بسیار زیادی به مردم داد اما آن وعده ها را محقق نکرد. همچنین با گذشت زمان بسیار زیادی از وقوع زلزله و سیل در برخی از نقاط کشور، دولت به مردم این مناطق کمک نکرده  و باعث نارضایتی آنان شده است.   وی بیان کرد: دولت با عملکرد نامطلوب خود در تحقق وعده هایش در ماجراهای اخیر مقصر بود و باعث شد که چنین فتنه ای در کشور به وجود آید و آنان در شش سال اخیر هیچ گونه تدبیری برای حل مشکلات کشور نداشتند و دشمنان هم از فرصت نارضایتی مردم از دولت نهایت سوءاستفاده را کردند. انتهای پیام</p>
    </article>
  </body>
</html>