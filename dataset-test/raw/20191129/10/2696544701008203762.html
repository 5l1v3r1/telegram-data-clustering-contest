<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191129_Megkezdodott_Iliescu_pere_Romaniaban"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:29:00+00:00"/>
    <meta property="og:title" content="Megkezdődött Iliescu pere Romániában"/>
    <meta property="og:description" content="862 ember halála szárad a volt elnök lelkén a vád szerint."/>
  </head>
  <body>
    <article>
      <h1>Megkezdődött Iliescu pere Romániában</h1>
      <address><time datetime="2019-11-29T10:29:00+00:00">29 Nov 2019, 10:29</time> by <a rel="author">MTI</a></address>
      <p><b>862 ember halála szárad a volt elnök lelkén a vád szerint.<br/></b>Csaknem harminc évvel az 1989-es decemberi forradalomként emlegetett, több mint ezer emberéletet követelő véres események után a román legfelső bíróságon megkezdődött az előzetes tárgyalás pénteken Ion Iliescu volt román államfő és másik két vádlott büntetőperében.</p>
      <p>A 89 éves volt elnököt és két, még életben lévő feltételezett bűntársát emberiesség elleni bűncselekményekkel, 862 ember halálát és 2150 ember sebesülését okozó katonai diverzió megszervezésével vádolják.</p>
      <p>A legfelsőbb bíróságon több mint ötszáz sértett jelentkezett abból az ötezerből, aki azért kapott idézést, hogy polgári jogi (kártérítési) igényt jelenthessen be a büntetőper során.</p>
      <p>Iliescunak csak az ügyvédje jelent meg az előzetes tárgyaláson. A védelem szabálytalannak tartja a bizonyítási eljárást, és annak újrakezdését kéri.</p>
    </article>
  </body>
</html>