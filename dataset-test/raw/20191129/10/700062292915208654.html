<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715709-ti-ischyei-gia-th-nea-rythmish-eos-48-doseis-%C2%ABoi-polites-tha-prepei-na-mhn-afhsoyn-kati-aplhroto-mechri-na-anoixei-h-nea-rythmish%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-29T10:50:00+00:00"/>
    <meta property="og:title" content="Τι ισχύει για τη νέα ρύθμιση έως 48 δόσεις. «Οι πολίτες θα πρέπει να μην αφήσουν κάτι απλήρωτο μέχρι να ανοίξει η νέα ρύθμιση»"/>
    <meta property="og:description" content="Στη νέα πάγια ρύθμιση χρεών στο Δημόσιο έως και 48 δόσεις αναφέρθηκε ο ειδικός γραμματέας Διαχείρισης Ιδιωτικού Χρέους Φώτης Κουρμούσης και εξήγησε ότι ο λόγος"/>
  </head>
  <body>
    <article>
      <h1>Τι ισχύει για τη νέα ρύθμιση έως 48 δόσεις. «Οι πολίτες θα πρέπει να μην αφήσουν κάτι απλήρωτο μέχρι να ανοίξει η νέα ρύθμιση»</h1>
      <address>
        <time datetime="2019-11-29T10:50:00+00:00">29 Nov 2019, 10:50</time>
      </address>
      <p>Στη νέα πάγια ρύθμιση χρεών στο Δημόσιο έως και 48 δόσεις αναφέρθηκε ο ειδικός γραμματέας Διαχείρισης Ιδιωτικού Χρέους Φώτης Κουρμούσης και εξήγησε ότι ο λόγος που έγινε η νέα ρύθμιση που θα ισχύσει από την 1η Ιανουαρίου ήταν γιατί με τη ρύθμιση των 120 δόσεων μπόρεσαν να ρυθμιστούν τα χρέη μέχρι το τέλος του 2018.<br/><br/>Σε δηλώσεις του στον ΘΕΜΑ 104,6, ανέφερε πως «όλοι όσοι θέλουν να μπουν στη νέα ρύθμιση θα πρέπει να είναι συνεπείς σε κάθε νέο χρέος που προκύπτει. Π.χ. για τον ΕΝΦΙΑ η μοναδική λύση για να τον πληρώσουν είναι έως 12 δόσεις και αυτό τους φέρνει σε δυσκολία για να ανταπεξέλθουν στις δύο ρυθμίσεις αν είναι και στις 120 δόσεις».<br/><br/>Σύμφωνα με τον κ. Κουρμούση «το γενικό είναι καθετί που είναι τυπικό και προγραμματισμένο και συμβαίνει επαναλαμβανόμενα όπως π.χ. ΦΠΑ, εισόδημα ή ΕΝΦΙΑ είναι για τη ρύθμιση έως 24 δόσεις. Σε περίπτωση που πρόκειται για κάτι έκτακτο όπως ένας έλεγχος που σου έρχεται από τo TAXIS, μια κληρονομιά ή μια μεταβίβαση ακινήτου τότε μιλάμε για περιπτώσεις ένταξης έως 48 δόσεις».<br/><br/>Όπως τόνισε, όμως, οι πολίτες θα πρέπει να προσέξουν τις προθεσμίες και να μην αφήσουν κάτι απλήρωτο μέχρι να ανοίξει η νέα ρύθμιση.</p>
    </article>
  </body>
</html>