<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149666/oficialne-arsenalu-dosla-trpezlivost-emery-konci"/>
    <meta property="og:site_name" content="Sport7"/>
    <meta property="article:published_time" content="2019-11-29T10:45:46+00:00"/>
    <meta property="og:title" content="OFICIÁLNE: Arsenalu došla trpezlivosť, Emery končí!"/>
    <meta property="og:description" content="Londýn 29. novembra (TASR) - Vedenie anglického futbalového klubu Arsenal Londýn prepustilo v piatok trénera Unaia Emeryho. Vo funkcii vydržal osemnásť mesiacov."/>
  </head>
  <body>
    <article>
      <h1>OFICIÁLNE: Arsenalu došla trpezlivosť, Emery končí!</h1>
      <address><time datetime="2019-11-29T10:45:46+00:00">29 Nov 2019, 10:45</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Londýn 29. novembra (TASR) - Vedenie anglického futbalového klubu Arsenal Londýn prepustilo v piatok trénera Unaia Emeryho. Vo funkcii vydržal osemnásť mesiacov.</b>
      </p>
      <p>Spoločne s ním skončil aj celý jeho realizačný tím. Lavičku "kanonierov" dočasne prevzal bývalý stredopoliar Arsenalu Freddie Ljungberg.</p>
      <p>Emery nahradil vlani v lete vo funkcii Arsenea Wengera. V úvodnej sezóne obsadil s Londýnčanmi piate miesto v tabuľke Premier League a priviedol ich do finále Európskej ligy. V novom ročníku sa im však nedarí, v domácej lige je Arsenal až na ôsmej pozícii a momentálne ťahá sedemzápasovú šnúru bez víťazstva vo všetkých súťažiach. Poslednou "kvapkou" bola štvrtková domáca prehra v EL s Eintrachtom Frankfurt (1:2).</p>
      <p><b>"Úprimne ďakujeme Unaiovi a jeho kolegom za úsilie dostať klub na najvyššiu úroveň. Prajeme im veľa úspechov do budúcnosti,</b>" uviedol na klubovom webe šéf Arsenalu Josh Kroenke.</p>
    </article>
  </body>
</html>