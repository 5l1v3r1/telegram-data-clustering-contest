<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/az-eurazsiai-fejlesztesi-bank-felkerult-a-fitch-listajara-1900779/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T10:35:00+00:00"/>
    <meta property="og:title" content="Az Eurázsiai Fejlesztési Bank felkerült a Fitch listájára"/>
    <meta property="og:description" content="A Fitch &quot;BBB plusz&quot; besorolással vette fel listájára az Eurázsiai Fejlesztési Bankot."/>
  </head>
  <body>
    <article>
      <h1>Az Eurázsiai Fejlesztési Bank felkerült a Fitch listájára</h1>
      <address><time datetime="2019-11-29T10:35:00+00:00">29 Nov 2019, 10:35</time> by <a rel="author">MTI</a></address>
      <p>A Fitch Ratings, a három nagy nemzetközi hitelminősítő közül utolsóként felvette figyelő listájára az Eurázsiai Fejlesztési Bankot (EDB).</p>
      <p>A Fitch honlapján az szerepel, hogy az Eurázsiai Fejlesztési Bank „BBB plusz” hosszútávú besorolást kapott, ami az alsó középkategória legmagasabb szintje. A besorolást osztályjavítás lehetőségére utaló pozitív kilátással látták el.</p>
      <p>A Moody’s-nál a bank besorolása „Baa1”, ami megfelel a Fitch-től most kapott minősítési szintnek. A Standard &amp; Poors’s „BBB” besorolása egy fokozattal alacsonyabb, mint a másik két hitelminősítőé.</p>
      <aside>A bank rövidtávú minősítése a Fitch-nél felső közép kategóriájú F1, a másik két cégnél egy kategóriával alacsonyabb, S&amp;P: A-2, Moody’s: P-2.</aside>
      <p>A Fitch az újonnan felkerült Eurázsiai Fejlesztési Bankról megjegyezte, hogy saját tőkeeszköz aránya jóval felülmúlja a „kiválónak” értékelt 25 százalékot a 2021 végéig tartó időszakban. A ráta tavaly 47 százalék volt, ami a következő néhány évben 35-40 százalékra mérséklődik, de jóval meghaladja majd a 25 százalékos „kiváló” szintet.</p>
      <figure>
        <img src="https://www.vg.hu/wp-content/uploads/2018/08/033RIA1525573624000.jpg"/>
        <figcaption>Fotó: AFP</figcaption>
      </figure>
      <p>A Fitch azzal számol, hogy a 2021 végéig tartó időszakban a bank felgyorsítja hitelkihelyezését, miközben a részvényesek részéről erős a késztetés a bank további támogatására.</p>
      <p>A 2006-ban Oroszország és Kazahsztán által alapított Eurázsiai Fejlesztési Bank legfőbb célja, hogy elősegítse a térség országainak gazdasági, pénzügyi integrációját, fenntartható gazdasági növekedését magán és állami fejlesztések hosszú lejáratú finanszírozásával.</p>
    </article>
  </body>
</html>