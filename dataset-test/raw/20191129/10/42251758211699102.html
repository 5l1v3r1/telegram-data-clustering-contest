<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Premier-League/a315978-Mitrovic-Englezima-otkrio-svoje-dve-najvece-zelje.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T10:05:00+00:00"/>
    <meta property="og:title" content="Mitrović Englezima otkrio svoje dve najveće želje"/>
    <meta property="og:description" content="Fudbaler Fulama Aleksandar Mitrović u opširnom intervju koji je dao za Skaj sport otkrio je svoje dve najveće želje, da se sa klubom vrati u Premijer ligu i da u reprezentaciji Srbije obori rekord."/>
  </head>
  <body>
    <article>
      <h1>Mitrović Englezima otkrio svoje dve najveće želje</h1>
      <h2>Fudbaler Fulama Aleksandar Mitrović u opširnom intervju koji je dao za Skaj sport otkrio je svoje dve najveće želje, da se sa klubom vrati u Premijer ligu i da u reprezentaciji Srbije obori rekord.</h2>
      <address><time datetime="2019-11-29T10:05:00+00:00">29 Nov 2019, 10:05</time> by <a rel="author">Katarina Kostić</a></address>
      <figure>
        <img src="https://sportklub.rs/Picture/117764/jpeg/Mitrovic.jpg"/>
        <figcaption>
          <cite>Mike Hewitt, Getty Images</cite>
        </figcaption>
      </figure>
      <p>Stjepan Bobek, Savo Milošević, Blagoje Marjanović i Milan Galić su jedini igrači trenutno koji su dresu reprezentacije postigli više golova od Mitrovića, ali kako ističe u bliskoj budućnosti ima želju da to promeni. Visoki napadač ima tek 25 godina i za sada je postigao 34 gola na 55 mečeva u dresu nacionalnog tima.<br/><br/><i>“Ukoliko uspem da oborim rekord u reprezentaciji, to bi bilo najveće dostignuće u mojoj fudbalskoj karijeri. Uvek sam ponosan kada dođem da igram za Srbiju. Taj dres je najveća čast, pa bi obaranje tog rekorda učinilo moju porodicu i sve oko mene veoma ponosnim. Radujem se svakoj utakmici za državni tim. To je dečački san i sad ne mogu da poverujem da sam toliko blizu da ostvarim nešto tako za srpski fudbal. Na tom spisku su neki zaista veliki igrači, velika imena i ja sam sad uz njih. Moram samo da nastavim da radim da bih postigao još golova“,</i> rekao je <b>Mitrović.</b></p>
      <p>Napadač je istakao da nije razmišljao da napusti Fulam ni kada su ispali iz Premijer lige u Čempionšip, iako je imao ponude drugih klubova.</p>
      <p><i>“Bilo je lako da odlučim gde želim da nastavim karijeru. Volim ovaj klub i ljude koji rade ovde. Svi i sve u ovom klubu me čini srećnim. Porodica se oseća kao kod kuće. A na terenu igram i dajem golove, a zato i igram fudbal. Pronašao sam sreću ovde. Znaju kako da me koriste i ovo je klub koji me je zaista želeo. Ljudi me vole i sve me to čini zadovoljnim pa sam rešio da ostanem. Mislim da mogu da pomognem timu. Moj posao je da dajem golove i trudim se da ga obavim na svakoj utakmici. Nadam se da ću pomoći timu da izbori promociju. Direktnu promociju. To je cilj. Siguran sam da ćemo, kako sezona bude odmicala, igrati sve bolje i bolje... U stvari, siguran sam da ćemo sledeće sezone ponovo igrati Premijer ligu“</i>, zaključio je Mitrović.</p>
    </article>
  </body>
</html>