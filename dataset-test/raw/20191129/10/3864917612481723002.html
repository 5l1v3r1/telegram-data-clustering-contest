<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2827922-pisla-protestiv-zoozahisnikiv-u-dnipro-povernuli-sobak-akih-vivezli-do-harkova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T10:56:00+00:00"/>
    <meta property="og:title" content="Після протестів зоозахисників у Дніпро повернули собак, яких вивезли до Харкова"/>
    <meta property="og:description" content="Собак, яких відвезли до Харкова для усипляння, після акції протесту зоозахисників повернули в Дніпро."/>
  </head>
  <body>
    <article>
      <h1>Після протестів зоозахисників у Дніпро повернули собак, яких вивезли до Харкова</h1>
      <h2>Собак, яких відвезли до Харкова для усипляння, після акції протесту зоозахисників повернули в Дніпро.</h2>
      <address>
        <time datetime="2019-11-29T10:56:00+00:00">29 Nov 2019, 10:56</time>
      </address>
      <p>Тут 25 тварин стерилізують, зроблять щеплення та чіпування і відпустять назад на свободу, повідомив мер Дніпра Борис Філатов на своїй сторінці у <a href="https://www.facebook.com/profile.php?id=100002157183088">Facebook</a>.</p>
      <p>«Кілька днів тому назад заблудлі підприємці... знаючи, що в Дніпрі апріорі не знищують тварин, викликали з Харкова шкуродерів. Щоб вивезти з території підприємства 25 бродячих собак і вбити їх у Харкові. А сьогодні особисто заступник мера Михайло Лисенко поїхав до Харкова й забрав нещасних тварин. Назад до <a href="https://www.ukrinform.ua/tag-dnipro">Дніпра</a>. Тут псів стерилізують, зроблять щеплення та чіпування і відпустять назад на свободу», - уточнив Філатов.</p>
      <figure>
        <img src="https://static.ukrinform.com/photos/2019_11/1575028496-203.jpg"/>
      </figure>
      <p>За його словами, в Дніпрі - найкраща у країні програма по роботі з бродячими тваринами, стерилізації, чіпуванню, щепленню тощо.</p>
      <figure>
        <img src="https://static.ukrinform.com/photos/2019_11/1575028511-971.jpg"/>
      </figure>
      <p>Крім того, додав Філатов, у Дніпрі дуже активні зоозахисники. «У Дніпрі зоозахисники такі, що будь-кого заженуть за горизонт. Навіть мер боїться цих добрих жіночок, які три роки тому разом зі своїми улюбленцями мало не взяли штурмом міськвиконком», - зізнався міський голова.</p>
      <figure>
        <img src="https://static.ukrinform.com/photos/2019_11/1575028524-990.jpg"/>
      </figure>
      <p>Філатов нагадав, що скорочення популяції бродячих тварин можливе виключно природним шляхом, а фізичне знищення собак і котів призводить лише до того, що ліквідовану популяцію замінить популяція з сусіднього регіону. «Умовно, в Дніпро прийде зграя з Підгороднього. Тільки ще більш агресивна й голодна», - уточнив Філатов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2825759-sobaci-akogo-gospodar-volociv-za-avto-vratuvali-palci.html">Собаці, якого господар волочив за авто, врятували пальці</a>
      </blockquote>
      <p>Як повідомляв Укрінформ, Дніпровський завод «Інтерпайп» найняв підрядника, який відловив з території підприємства 25 собак і відвіз до Харкова. Зоозахисники розпочали протести: підприємство відоме в Дніпрі жорстким поводженням із тваринами. Припускали, що собак просто вб'ють.</p>
      <p>
        <i>Фото: Borys Filatov, facebook</i>
      </p>
    </article>
  </body>
</html>