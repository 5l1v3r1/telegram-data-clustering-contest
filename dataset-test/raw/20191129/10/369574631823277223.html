<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/nemecko-si-uziva-rekordni-zamestnanost-volnych-pracovnich-mi/r~0e54cb22129311ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T10:36:17+00:00"/>
    <meta property="og:title" content="Německo překvapila rekordní zaměstnanost. Volných pracovních míst ale meziročně ubylo"/>
    <meta property="og:description" content="Podle ekonomů je příznivý vývoj na trhu práce navzdory ekonomickému zpomalení způsoben především spotřebou."/>
  </head>
  <body>
    <article>
      <h1>Německo překvapila rekordní zaměstnanost. Volných pracovních míst ale meziročně ubylo</h1>
      <address>
        <time datetime="2019-11-29T10:36:17+00:00">29 Nov 2019, 10:36</time>
      </address>
      <p>Poměrně vysoký pokles počtu nezaměstnaných mnohé ekonomy překvapil. Německá ekonomika v poslední době vykazuje známky ochabování a ve třetím čtvrtletí se jen těsně vyhnula recesi. Vysoká je stále poptávka po zaměstnancích, v nabídce bylo 736 000 volných pracovních míst, což ale bylo o 71 000 méně než loni.</p>
      <p>Podle ekonomů je příznivý vývoj na trhu práce navzdory ekonomickému zpomalení způsoben především spotřebou. Trvalá pozitivní nálada spotřebitelů kompenzuje slabší výkon průmyslu. Zvláště automobilový průmysl, což je přední odvětví v Německu, v poslední době trápí obtížné podmínky na globálním trhu.</p>
      <p>Související</p>
      <h3>Ekonomiky střední Evropy rostou stále líněji. Český blahobyt stojí a padá s Německem</h3>
      <figure>
        <img src="https://cdn.xsd.cz/resize/0fc468f8a5933209b892b45eb77eeeac_resize=240,135_.jpg?hash=992f1d7cce2fb28d29540de42597ccb9"/>
      </figure>
      <p>Podle sezonně upravených údajů počet nezaměstnaných klesl oproti říjnu o 16 000 téměř na 2,3 milionu. Míra nezaměstnanosti pak zůstala na pěti procentech.</p>
      <p>Úřad práce upozornil hlavně na opětovný pokles počtu dlouhodobě nezaměstnaných. V říjnu bylo bez práce déle než rok 708 000 lidí, v listopadu už tento údaj klesl pod 700 000. Přispěla k tomu ale i skutečnost, že méně lidí se nově dostalo mezi dlouhodobě nezaměstnané.</p>
      <p>Německo se v poslední době potýká se zpomalováním růstu světové ekonomiky. K jeho potížím přispívá přetrvávající nejistota spojená s plánovaným odchodem Británie z Evropské unie a s obchodní válkou mezi Spojenými státy a Čínou.</p>
      <p>Výdaje spotřebitelů a státu a vývoz pomohly německé ekonomice ve třetím čtvrtletí k růstu hrubého domácího produktu (HDP) ve srovnání s předchozími třemi měsíci o 0,1 procenta, zatímco ve druhém kvartálu ekonomika o 0,2 procenta klesla. Ekonomický institut Ifo odhaduje, že německá ekonomika, na které je závislá i řada českých firem, by v posledních třech měsících roku mohla vzrůst o 0,2 procenta.</p>
    </article>
  </body>
</html>