<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/presedintele-asociatiei-21-decembrie-victimele-poate-sa-ceara-si-20-de-milioane-de-euro.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-29T10:18:00+00:00"/>
    <meta property="og:title" content="Preşedintele Asociaţiei 21 Decembrie: Victimele pot să ceară şi 20 de milioane de euro"/>
    <meta property="og:description" content="Preşedintele Asociaţiei 21 Decembrie 1989, Teodor Mărieş, a declarat vineri, la Înalta Curte de Casaţie şi Justiţie, că dosarul Revoluţiei &quot;a fost făcut prost&quot; de procurorii militari, motiv pentru care va cere restituirea cauzei la Parchet."/>
  </head>
  <body>
    <article>
      <h1>Preşedintele Asociaţiei 21 Decembrie: Victimele pot să ceară şi 20 de milioane de euro</h1>
      <h2>Preşedintele Asociaţiei 21 Decembrie 1989, Teodor Mărieş, a declarat vineri, la Înalta Curte de Casaţie şi Justiţie, că dosarul Revoluţiei "a fost făcut prost" de procurorii militari, motiv pentru care va cere restituirea cauzei la Parchet.</h2>
      <address>
        <time datetime="2019-11-29T10:18:00+00:00">29 Nov 2019, 10:18</time>
      </address>
      <p>El susţine că persoanele care au avut de suferit în decembrie 1989 sunt îndreptăţite să ceară daune morale şi materiale şi de ordinul milioanelor de euro.</p>
      <p><i>"Vrem pedepsirea vinovaţilor şi daune morale şi materiale pentru persoanele care au avut de suferit în decembrie 1989. Asta a trasat CEDO, iar statul român trebuie să respecte (...) Fiecare ştie ce a suferit şi poate să ceară şi 10 milioane de euro şi 20 de milioane. Să golească visteria bugetului naţional pentru că ţara este liberă datorita sacrificiului lor"</i>, a afirmat Mărieş, potrivit Agerpres.</p>
      <p>El s-a prezentat la Instanţa supremă pentru a participa, alături de sute de persoane - părţi civile şi vătămate - la <b><a href="https://stirileprotv.ro/stiri/actualitate/incepe-judecarea-dosarului-revolutiei-au-fost-citate-aproximativ-5-000-de-persoane.html">primul termen al judecării dosarului Revoluţiei</a></b>, în care fostul preşedinte Ion Iliescu este acuzat de infracţiuni contra umanităţii.</p>
      <p>Marieș a reclamat modul în care procurorii au administrat probele din dosar şi a anunţat că va cere judecătorilor restituirea cauzei la Parchet pentru refacerea urmăririi penale.</p>
      <p><i>"Dosarul este prost făcut din punct de vedere procedural şi aş vrea să aduc un singur argument. Au fost trei procurori care au lucrat în acest caz, dar doi au refuzat sa semneze rechizitoriul. De ce? Iar procurorul Gheorghe Coşneanu, pentru toate eşecurile politice din ultimii trei ani, împreună cu Ion Alexandru, trebuie să plece. Dar îşi iau grade de general. Azi, Gheorghe Coşneanu va fi avansat şi va mai lua o stea de general. Am depus cereri şi excepţii. Decât sa o lungească avocaţii lui Iliescu şi Gelu Voican, care vor specula şi ultima chichiţă, mai bine se reîntoarce dosarul la Parchet. Am cerut restituirea pe doua-trei chestiuni bine întemeiate"</i>, a declarat Mărieş.</p>
      <p>Preşedintele Asociaţiei 21 Decembrie consideră că mai bine se întoarce dosarul la procurori, decât să stea ani de zile blocat în instanţa, aşa cum s-a întâmplat cu dosarul Mineriadei.</p>
      <p>"<i>Sper să nu păţim aici ce s-a întâmplat în dosarul Mineriadei şi să se anuleze toate probele şi să fie trimis la Parchet. Doi ani şi opt luni, atât are dosarul privind evenimentele din 13-15 iunie de când stă la Înalta Curte şi nu este dată motivarea nici astăzi. Dosarul a fost închis în urmă cu patru ani. Cercetările au fost reluate acum trei ani şi nu s-a făcut de fapt nicio cercetare. Nici măcar probele strânse de Dan Voinea nu au fost utilizate. Pur şi simplu oamenii au fost chemaţi la circa de Poliţie şi întrebaţi: 'Vă constituiţi parte civilă? Şi ce sumă doriţi?'. Asta era principala problemă a miliţienilor, ce sumă, în loc să facă anchetă şi sa găsească vinovaţii. CEDO a cerut anchetă efectiva",</i> a adăugat Mărieş.</p>
      <p>Sursa: Agerpres</p>
    </article>
  </body>
</html>