<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159759_1106.html"/>
    <meta property="og:site_name" content="Novsport"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Ребров след мача с Еспаньол: Заслужавахме да победим"/>
    <meta property="og:description" content="&quot;Ще се опитаме да се подготвим максимално добре за Лудогорец, познаваме съперника добре&quot;"/>
  </head>
  <body>
    <article>
      <h1>Ребров след мача с Еспаньол: Заслужавахме да победим</h1>
      <address><time datetime="2019-11-29T10:45:00+00:00">29 Nov 2019, 10:45</time> by <a rel="author">Спортал</a></address>
      <p>Старши треньорът на Ференцварош Серхий Ребров смята, че унгарският отбор е заслужавал победата в мача срещу гостуващия Еспаньол от Лига Европа. Двубоят завърши 2:2, като домакините пропуснаха дузпа, а испанците стигнаха до изравняване в петата минута на добавеното време.<br/><br/>"Горд съм с отбора, играхме много силно, на ниво Ла Лига, бяхме конкурентни на водещ испански отбор. Създадохме редица положения и заслужавахме да победим, но затова футболът е интересен, винаги са възможни обрати. Играчите ми знаеха залога и направиха всичко възможно, за да спечелят.<br/><br/>Да, пропуснахме дузпа, но никой не може да обвинява Исаел, защото след това той изработи втората дузпа в последната минута, с която пак поведохме. Бяхме много близо до победата и е нормално да сме разочаровани, защото допуснахме изравняване толкова дълбоко в добавеното време", коментира Ребров.<br/><br/>Ференцварош се нуждае от задължителна победа в последния кръг в групата срещу Лудогорец Разград, да се се класира за 1/16-финалите на надпреварата.<br/><br/>"Гордост е за нас, но смятам, че и за целия унгарски футбол, че преди последния кръг запазваме шансове да излезем от тази група. Сигурен съм, че всички фенове от страната ще стискат палци за нас. Ще се опитаме да се подготвим максимално добре за Лудогорец, познаваме съперника добре. Не сме достигали дотук в Европа от 15 години, така че заслужаваме поздравления. Ще направим всичко възможно, за да постигнем нужния ни резултат в последния мач, за да продължим напред", каза Ребров.</p>
    </article>
  </body>
</html>