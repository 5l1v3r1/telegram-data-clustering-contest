<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427816-g-jo-fandakova-znaete-li-che-paacite-v-sofia-vdigat-po-nezakonen-nachin"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T10:46:00+00:00"/>
    <meta property="og:title" content="Г-жо Фандъкова, знаете ли, че &quot;паяците&quot; в София вдигат по незаконен начин?"/>
    <meta property="og:description" content="Защо се репатрират автомобили без присъствието на пътен полицай или друг компетентен орган?"/>
  </head>
  <body>
    <article>
      <h1>Г-жо Фандъкова, знаете ли, че "паяците" в София вдигат по незаконен начин?</h1>
      <address><time datetime="2019-11-29T10:46:00+00:00">29 Nov 2019, 10:46</time> by <a rel="author" href="https://fakti.bg/author/100058129" target="_blank">Константин Карагьозов</a></address>
      <p>Трима общински съветници от "БСП за България" отправиха запитване до кмета на Столична община Йорданка Фандъкова относно законността на принудителното преместване на неправилно паркирани <a href="https://bazar.bg/obiavi/avto">автомобили</a> от „Център за градска мобилност”. Иван Виделов, Иван Пешев и Михаил Ставрев алармират, че "паяците" в столицата репатрират автомобили без присъствието на пътни полицаи, което е в разрез със Закона за движение по пътищата.</p>
      <p>"<i>Средствата за репатриране тип „Паяк” вдигат неправилно паркирани автомобили на територията на Столична община. При разпореждането за репатриране на неправилно паркирани автомобили не присъства нито представител на "Пътна полиция", нито друг оторизиран служител. Репатрирането се извършва от шофьор и такелажник, посредством видеовръзка чрез таблет, като не е ясно има ли компетентен орган от другата страна на таблета. Фишовете и актовете, които се съставят на наказателен паркинг, не се пишат от представители на "Пътна полиция", а се съставят за нарушения на ЗДвП</i>", поясняват общинските съветници.</p>
      <p>Виделов, Пешев и Ставрев питат градоначалника Фандъкова:</p>
      <p>
        <i>Защо се вдигат автомобили без присъствие на компетентен орган?</i>
      </p>
      <p>
        <i>Кой установява нарушението?</i>
      </p>
      <p>
        <i>Защо нарушенията се констатират по ЗДвП от лица неупълномощени от министъра на вътрешните работи, а не по Наредба за организация на движението на територията на Столична община от инспектори, упълномощени от Вас?</i>
      </p>
      <p>
        <b>София / България</b>
      </p>
    </article>
  </body>
</html>