<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S2EFm/babis-napravuje-nespravedlnosti-kapitalistickych-garnitur-vitali-duchodci-premiera"/>
    <meta property="og:site_name" content="Echo24.cz"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="Babiš napravuje nespravedlnosti kapitalistických garnitur, vítali důchodci premiéra"/>
    <meta property="og:description" content="Předseda vlády Andrej Babiš (ANO) v pátek dopoledne vystoupil s projevem na konferenci Rady seniorů ČR, jejímž hlavním tématem je participace seniorů na věcech veřejných. Premiér využil projev vysílaný živě na ČT24 k tomu, aby důchodcům prezentoval sociální témata, která označoval za úspěchy jeho vlády. Zmínil zvyšování důchodů či slevy na jízdném."/>
  </head>
  <body>
    <article>
      <h6 class="kicker">Babiš mezi důchodci</h6>
      <h1>Babiš napravuje nespravedlnosti kapitalistických garnitur, vítali důchodci premiéra</h1>
      <address><time datetime="2019-11-29T10:24:00+00:00">29 Nov 2019, 10:24</time> by <a rel="author" href="https://echo24.cz/author/vdr" target="_blank">vdr</a></address>
      <slideshow>
        <figure>
          <img src="https://echo24.cz/img/5de0ef2cffd8fa2b1eda7ed9/1040/540/FIT?_sig=pnW12xnqJTBZxlv2Hi8fRJlA9qCiXwSwR4kyIxkn5qM"/>
          <figcaption>Andrej Babiš na konferenci<cite>Reprofoto: ČT24</cite></figcaption>
        </figure>
        <figure>
          <img src="https://echo24.cz/img/5de0ef60ffd8fa2b1eda81f3/1040/540/FIT?_sig=IB81U9hkOaXKCCl0BGwSUMs9adkxsqc1um_EdRpKEHk"/>
          <figcaption>Andrej Babiš v předvolební kampani nakupoval v jednom z tuzemských diskontních řetězců se seniory<cite>Reprofoto: YouTube – hnutí ANO</cite></figcaption>
        </figure>
        <figure>
          <img src="https://echo24.cz/img/5de120efffd8fa2b1eded36a/1040/540/FIT?_sig=_4nCETztCtE4rXyyo47x3GSq8dX7B-0slYiGY3ZHXqU"/>
          <figcaption>
            <cite>Dárek</cite>
          </figcaption>
        </figure>
      </slideshow>
      <p>
        <b>Předseda vlády Andrej Babiš (ANO) v pátek dopoledne vystoupil s projevem na konferenci Rady seniorů ČR, jejímž hlavním tématem je participace seniorů na věcech veřejných. Premiér využil projev vysílaný živě na ČT24 k tomu, aby důchodcům prezentoval sociální témata, která označoval za úspěchy jeho vlády. Zmínil zvyšování důchodů či slevy na jízdném.</b>
      </p>
      <p>Důchodci na konferenci předsedu vlády horlivě uvítali, podle moderátora konference napravuje Babiš nespravedlnosti, a to na úkor svého zdraví. „Vážíme si, pane premiére, vaší přítomnosti, která je projevem nadlidské píle a vážíme si, že na úkor svého zdraví napravujete různé nespravedlnosti, které zavedly předchozí garnitury našeho kapitalistického řádu,“ pronesl moderátor konference s názvem <i>Mají mít senioři zákonný nárok spolurozhodovat o věcech veřejných</i>?, za což sklidil potlesk přítomného publika.</p>
      <p>Úvod Babišova projevu vysílala v přímém přenosu veřejnoprávní televize a předseda vlády se rozhodl čas využít pro prezentaci své vlády. O tom, zda by měli senioři mít zákonný nárok na spolurozhodování o věcech veřejných, prakticky nehovořil.</p>
      <h3>Babiš: O důchod jsem si ještě nepožádal, hledám ty dokumenty</h3>
      <p>Předseda vlády hned v úvodu svého projevu neopomněl připomenout, že i on je jeden z důchodců. O penzi si však ještě nepožádal, podle svých slov „hledá dokumenty“. „Já mezi vás rád chodím, jsem taky už důchodce. Akorát jsem si ještě nepožádal. Hledám ty dokumenty, takže určitě se cítím tady jako doma,“ pronesl na úvod směrem k seniorům Andrej Babiš.</p>
      <figure>
        <img src="https://echo24.cz/img/5de0ef60ffd8fa2b1eda81f3/500/260?_sig=utl10XGyRnc0_62Eco4Nv5IMaTAQilRFZ4849KItxQM"/>
      </figure>
      <p>V dalších minutách zmiňoval ministerský předseda také zvyšování důchodů, na konferenci dorazil vybaven barevnými grafy. „Průměrný starobní důchod stoupl z 11 431 korun v roce 2015 na 14 326 v příštím roce,“ řekl Babiš a vše ukázal graficky.</p>
      <p>Zmínil se také o často kritizovaných slevách na jízdném, které platí pro studenty do 26 let a seniory od 65 let. Ročně stojí státní rozpočet zhruba šest miliard. „Opozice dělá na to návrhy v rámci rozpočtu, aby se to zrušilo, ale já len říkám: My jen plníme program. Když si vzpomenu do minulosti, jsme jediná vláda, která snad skutečně plní programové prohlášení vlády. Nejsme vláda, která něco říkala před volbami a říká něco úplně jiného, jak to bylo u některých stran demo bloku. Ale to si určitě vzpomenete,“ dodal Babiš před důchodci.</p>
      <p>Rada seniorů České republiky je sdružení, které zastupuje seniory ve vztahu k vládě, ministerstvům, parlamentu a k dalším ústavním činitelům. Má vyjednávací, konzultační, dohadovací, informační, iniciativní, poradní a kontrolní funkce. Po konstituování příslušných struktur usiluje uvedené funkce plnit též ve vztahu k orgánům krajské a obecní samosprávy.</p>
      <related>
        <a href="https://echo24.cz/a/STGYu/babisovu-snahu-omezit-kamiony-pry-ignoruje-jeden-urednik-ten-ale-neni-k-nalezeni"/>
      </related>
      <figure>
        <a href="https://eshop.echomedia.cz/d/txt?utm_source=ECHO24&amp;utm_medium=TEXT&amp;utm_campaign=VANOCE">
          <img src="https://echo24.cz/img/5de120efffd8fa2b1eded36a/500/260?_sig=00tWfy96vcC-BfI8EXbZYC2Xyl9MFZkHS0Og0mzHqGQ"/>
        </a>
      </figure>
      <p> </p>
    </article>
  </body>
</html>