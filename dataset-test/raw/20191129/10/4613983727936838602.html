<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/internet-it/seznam-ili-cheshkata-internet-tarsachka-rodena-2-godini-predi-google.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T10:47:32+00:00"/>
    <meta property="og:title" content="Seznam или чешката интернет търсачка, &quot;родена&quot; 2 години преди Google"/>
    <meta property="og:description" content="Днес обаче тя държи под 30% от пазара в родината си"/>
  </head>
  <body>
    <article>
      <h1>Seznam или чешката интернет търсачка, "родена" 2 години преди Google</h1>
      <address>
        <time datetime="2019-11-29T10:47:32+00:00">29 Nov 2019, 10:47</time>
      </address>
      <p>Ако не живеете в Чехия, вероятно никога не сте чували за местната интернет търсачка <a href="https://www.seznam.cz/">Seznam</a>. Но за чехите браузърът е като синоним на интернет. Seznam е създадена през 1996 година в Прага с инвестиция от едва около 50 000 чешки крони или 2200 долара. Ранната версия на браузъра предлагала списък с популярни чешки сайтове - seznam на чешки означава "списък", разказва сайтът Quartz.</p>
      <p>Всъщност чешката търсачка се "ражда" точно две години преди гиганта Google. С настъпването на американския лидер Seznam успява да се превърне в рядък силен местен играч в областта на интернет търсачките. Следвайки стъпките на Google тя също започва да предлага свои услуги като онлайн карти, имейл и инструменти за сравняване на цени на различни продукти.</p>
      <p>До 2008 година Google вече се е превърнала в абсолютен доминант в своята област в 30 от 31 европейски държави. Изключението остава Чехия. Малко по малко обаче американската компания тръгва по петите и на местния си конкурент и успява да го изпревари за първи път през 2011 година.</p>
      <figure>
        <img src="https://webnews.bg/uploads/images/08/5108/455108/640x.jpg?_=1575022187"/>
        <figcaption>Източник: Seznam.cz</figcaption>
      </figure>
      <p>Изчисления на маркетинговата агенция eVisions показват, че около 2011 година Seznam все още държи голям дял от местния пазар. Според последните изчисления към края на 2018 година Google държи дял от 74% в Чехия или близо три пъти по-голям от този на местния играч, който отговаря за 26% от пазара. Що се отнася до търсенията от мобилни телефони, американският лидер има още по-добри резултати - 81%.</p>
      <p>Провалът на чешкия браузър показва само колко е трудно да се конкурираш с Google на интернет пазара. По думите на бившия главен изпълнителен директор на Seznam Михал Феикс първите сигнали, че бизнесът на американската компания расте с бързи темпове в Чехия са се появили през 2010 година.</p>
      <p>Малко след това с покупката на все повече Android устройства, които идват с предварително инсталирани приложения на Google, за тях става още по-трудно да задържат лидерската си позиция.</p>
      <p>"Това беше моментът, в който хората започнаха да променят навиците си и преминаха от десктоп към мобилни устройства, където Google беше предварително инсталиран. За потребителите стана по-трудно да използват Seznam и така те постепенно изчезнаха от нашия радар", казва той.</p>
    </article>
  </body>
</html>