<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/taseron-khk-li-isci/saglik-bakani-ndan-kadro-alamayan-taseron-aciklamasi-h544156.html"/>
    <meta property="og:site_name" content="KamuAjans"/>
    <meta property="article:published_time" content="2019-11-29T10:00:24+00:00"/>
    <meta property="og:title" content="Sağlık Bakanı'ndan Kadro Alamayan Taşeron Açıklaması!"/>
    <meta property="og:description" content="CHP Milletvekili Ömer Fethi Gürer’in yönelttiği, kadro alamayan taşeron işçilere ve atama bekleyen sağlıkçılara ilişkin sorulara Sağlık Bakanı Fahrettin Koca’dan yanıt geldi."/>
  </head>
  <body>
    <article>
      <h1>Sağlık Bakanı'ndan Kadro Alamayan Taşeron Açıklaması!</h1>
      <address><time datetime="2019-11-29T10:00:24+00:00">29 Nov 2019, 10:00</time> by <a rel="author">KamuAjans</a></address>
      <p>
        <b>CHP Milletvekili Ömer Fethi Gürer’in yönelttiği, kadro alamayan taşeron işçilere ve atama bekleyen sağlıkçılara ilişkin sorulara Sağlık Bakanı Fahrettin Koca’dan yanıt geldi.</b>
      </p>
      <p>Sağlık Bakanı Koca, <a href="http://www.kamuajans.com/haberleri/ta%C5%9Feron">taşeron</a> olarak kalan çalışanların <a href="http://www.kamuajans.com/haberleri/kadro">kadro</a> alamama sebebi olarak 696 sayılı KHK’nın 127. Maddesinin 10. Paragrafını gerekçe gösterdi. 2019 yılında sözleşmeli 12 bin personel istihdamı sağlandığı bilgisini veren Bakan Koca, 17 bin 689 sözleşmeli sağlık personeli alımı için Cumhurbaşkanlığından onay beklendiğini açıkladı.<br/><br/>“BAKAN KABUL ETTİ”<br/><br/>CHP Milletvekili Ömer Fethi Gürer’e yanıt veren Sağlık Bakanı Fahrettin Koca: “Personel çalıştırmaya dayalı olmayan hizmet alımı; 696 Sayılı Kanun Hükmünde Kararnamenin 127. Maddesinin 10. paragrafında belirtildiği üzere "Danışmanlık hizmetleri, hastane bilgi yönetim sistemi hizmetleri ve çağrı merkezi hizmetlerine ilişkin alımlar personel çalıştırılmasına dayalı hizmet alımı olarak kabul edilmez." denilmektedir. Bu nedenle söz konusu taşeron firma çalışanları anılan Kanun Hükmünde Kararname gereği sürekli işçi kadrosuna alınamamıştır.<br/><br/>“2019 YILINDA SÖZLEŞMELİ 12 BİN PERSONEL İSTİHDAMI SAĞLANDI”<br/><br/>Açıktan ilk defa sözleşmeli sağlık personeli istihdamı, Bakanlığımıza ihdas edilen pozisyon imkânları ölçüsünde, hizmet gerekleri ve ihtiyaçları dikkate alınarak yapılabilmektedir. Bu kapsamda, 2019 yılı içerisinde Sağlık Bakanlığı taşra teşkilatı hizmet birimlerinde 12.000 sözleşmeli sağlık personeli istihdamı yapılmıştır.<br/><br/>“17 BİN 689 SÖZLEŞMELİ SAĞLIK PERSONELİ İÇİN ONAY BEKLENİYOR”<br/><br/>17.689 sözleşmeli sağlık personeli alımı için Cumhurbaşkanlığından pozisyon ihdası talebinde bulunulmuş olup gerekli pozisyonların ve izinlerin verilmesine müteakip alım sürecine başlanılacaktır.<br/><br/>“EŞ DURUMU ATAMALARI..”<br/><br/>Sözleşmeli sağlık personelinin bulunduğu ilde bir yıl görev yapması durumunda; eşlerin her ikisinin de Bakanlık ve bağlı kuruluşlarında sözleşmeli veya eşlerden birinin sözleşmeli, diğerinin Bakanlık ve bağlı kuruluşlarında veya diğer bir kamu kurum veya kuruluşunda kadrolu statüde istihdam ediliyor olması halinde hizmet ihtiyacının daha fazla olduğu yere eş durumu atamaları yapılabilmektedir.<br/><br/>Belirtilen şartlar ile aile birliğinin personel ihtiyacının fazla olduğu yerde sağlanmasına imkân tanınmakta olup bu kapsamdaki talepler yılda iki defa yapılabilmektedir. Ayrıca, sözleşmeli personel 3 yıl çalıştıktan sonra istemesi halinde memur olarak atanabilmekte ve eş durumu dâhil diğer mazeret atamalarına da müracaat edebilmektedir” yanıtını verdi.<br/><br/>“TAŞERON SORUNU HALA BİTMEDİ”<br/><br/>CHP Milletvekili Ömer Fethi Gürer konuyla ilgili yapmış olduğu açıklamada, “Taşeronda kalanların varlığını Bakan kabul etmektedir. Taşeron sorununun bitmediği ortadadır. Ayrıca atamalar için Cumhurbaşkanlığı bir an önce gerekli onayı vermelidir. Sağlık çalışanları sağlık için emek verenlerdir ve onların daha iyi şartlarda çalışması hizmet kalitesini artıracaktır” dedi.<br/><br/>CHP Milletvekili Ömer Fethi Gürer, “Sağlık Bakanlığında Bilgi işlem, görüntüleme merkezi çalışanları gibi birimlerde çalışanlar taşeron çalışanı olarak kaldı. Bu emekçilerin haklarının gasp edildi. Taşeronda kalanlara neden kadro verilmemektedir? Atanamayan sağlıkçılar vardır, sayılarını Bakanlığın bilmediği binlerce sağlıkçı atama beklemektedir. Eğitimini tamamlamış Sağlık alanında kadro bekleyenlerin durumu için ne düşünüyorsunuz? Sözleşmelilerin eş durumundan tayin sorunlarını çözmeyi düşünüyor musunuz?” şeklindeki sorularına yanıt istemişti..<br/><br/>Kaynak : SGK Rehberi</p>
    </article>
  </body>
</html>