<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191918/iceta/demana/erc/no/arrenqui/dialeg/plantejant/autodeterminacio"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-29T10:56:00+00:00"/>
    <meta property="og:title" content="Iceta demana a ERC que no arrenqui el diàleg plantejant l'autodeterminació"/>
    <meta property="og:description" content="El líder del PSC veu la primera reunió amb els republicans com una &quot;bona arrencada&quot;"/>
  </head>
  <body>
    <article>
      <h1>Iceta demana a ERC que no arrenqui el diàleg plantejant l'autodeterminació</h1>
      <h2>El líder del PSC veu la primera reunió amb els republicans com una "bona arrencada"</h2>
      <address>
        <time datetime="2019-11-29T10:56:00+00:00">29 Nov 2019, 10:56</time>
      </address>
      <p>El primer secretari del PSC, Miquel Iceta, ha demanat a ERC que no vulgui iniciar el diàleg a partir de l'autodeterminació i deixi aquesta qüestió per més endavant, quan es vegi si es crea la confiança per plantejar-la. "Si comences amb el que ja saps que és gairebé impossible, vas parlant de diàleg però no estàs per la feina", ha afirmat en una entrevista a La Xarxa. Segons Iceta, la primera reunió d'aquest dijous entre PSOE i ERC és una "bona arrencada" i ha assegurat que el líder del PSOE, Pedro Sánchez, vol que hi hagi un acord però "no qualsevol acord" perquè, segons ha afegit, "no tot és possible".<br/><br/>Segons Iceta, en una negociació primer s'han de trobar els terrenys per acostar posicions i deixar per un altre moment les qüestions que allunyen més les dues parts. "Es tracta de saber què es pot fer ara i que trigarà més per evitar frustracions", ha argumentat. En aquest sentit, ha insistit que no es pot començar un diàleg a partir de les posicions que l'altre part no comparteix i ha defensat que primer s'ha de trobar un camí que permeti avançar i, si es genera una confiança, "potser arribarà el moment que es podrà plantejar una qüestió amb la què hi ha una diferència antagònica".<br/><br/><b>"Terreny per negociar"</b><br/><br/>Segons Iceta, acceptar el marc legal no vol dir necessàriament "resignació a no canviar-lo mai" i ha recordat que les mateixes lleis recullen mecanismes de reforma que requereixen unes majories determinades. Iceta ha dit que li sembla bé que ERC demani garanties i que no ofereixi un "xec en blanc indefinit". Segons, el primer secretari del PSC, hi ha "terreny" per negociar i ara cal deixar que treballin els negociadors.<br/><br/>El líder del PSC creu que de cara a la reunió de dimarts de la setmana que ve el PSOE posarà una oferta sobre la taula ja que "en la segona reunió tothom ha d'anar preparat per veure el terreny possible de trobada". "He parlat amb Sánchez i ell vol que hi hagi un acord. També es veritat que no qualsevol acord. No tot és possible", ha afegit. I ha posat com a exemple que el PSOE no acceptaria que ERC plantegés que es renunciï a la Constitució.<br/><br/>Iceta no descarta una reunió entre presidents dels dos governs, però ha avisat al president de la Generalitat, Quim Torra, que les seves declaracions compliquen que hi hagi una reunió entre presidents. I ha posat d'exemple que ahir el president català va venir a donar la raó a una persona que aposta per "extremar el conflicte". "Per què vols que t'agafin el telèfon? Millor que no te l'agafin", ha afegit. I en aquest sentit, ha instat Torra a "reflexionar".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>