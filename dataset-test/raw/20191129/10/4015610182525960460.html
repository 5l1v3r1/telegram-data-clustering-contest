<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816646"/>
    <meta property="og:site_name" content="Sportal.bg"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="Буфал може да пропусне мача с Уотфорд заради нелепа контузия след сблсъсък с маса"/>
    <meta property="og:description" content="Полузащитникът на Саутхамптън Софиан Буфал може да пропусне утрешния важен мач срещу Уотфорд във Висшата лига заради нелепа контузия. Мениджърът на ..."/>
  </head>
  <body>
    <article>
      <h1>Буфал може да пропусне мача с Уотфорд заради нелепа контузия след сблсъсък с маса</h1>
      <address><time datetime="2019-11-29T10:53:00+00:00">29 Nov 2019, 10:53</time> by <a rel="author">SPORTAL.BG</a></address>
      <p>Полузащитникът на <a href="https://www.sportal.bg/statistics_team_news.php?champ=5&amp;team=413">Саутхамптън</a> <a href="https://www.sportal.bg/statistics_player.php?team=413&amp;player=14717&amp;champ=5">Софиан Буфал</a> може да пропусне утрешния важен мач срещу <a href="https://www.sportal.bg/statistics_team_news.php?champ=5&amp;team=475">Уотфорд</a> във Висшата лига заради нелепа контузия. Мениджърът на южняците <a href="https://www.sportal.bg/statistics_manager_details.php?champ=5&amp;team=413">Ралф Хазенхютъл</a> обясни, че мароканският халф не е тренирал в последните три дни, след като ударил палеца на крака си в кухненската маса в своя дом. "Палецът на Буфал е подут и не може да тренира. На този етап мисля, че е малко вероятно той да бъде на разположение за мача през този уикенд, но за следващия очаквам да бъде на линия. Няма нищо счупено, но отокът е сериозен и това е проблемът", каза Хазенхютъл. Предпоследният в класирането Саутхамптън, който няма победа в последните си осем мача в английския шампионат, приема утре последния Уотфорд. Буфал има 10 участия във Висшата лига в 13-е кръга през сезона досега. Стюърт Армстронг също отпада за двубоя заради мускулно разтежение на бедрото, което е получил при равенството 2:2 срещу <a href="https://www.sportal.bg/statistics_team_news.php?champ=5&amp;team=99">Арсенал</a> в Лондон миналия уикенд. "Стюърт отпада за следващите две седмици. Очаквам да бъде на разположение към средата на декември", каза Хазенхютъл.</p>
    </article>
  </body>
</html>