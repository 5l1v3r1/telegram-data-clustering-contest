<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2827906-korolu-kontrabandi-alperinu-v-sud-viklikali-svidku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T10:37:00+00:00"/>
    <meta property="og:title" content="&quot;Королю контрабанди&quot; Альперіну в суд викликали &quot;швидку&quot;"/>
    <meta property="og:description" content="Обрання запобіжного заходу одеському бізнесмену Вадиму Альперіну у Вищому антикорупційному суді затягується через зайнятість одного з його адвокатів в іншому судовому процесі."/>
  </head>
  <body>
    <article>
      <h1>"Королю контрабанди" Альперіну в суд викликали "швидку"</h1>
      <h2>Обрання запобіжного заходу одеському бізнесмену Вадиму Альперіну у Вищому антикорупційному суді затягується через зайнятість одного з його адвокатів в іншому судовому процесі.</h2>
      <address>
        <time datetime="2019-11-29T10:37:00+00:00">29 Nov 2019, 10:37</time>
      </address>
      <p>Як повідомляє кореспондент Укрінформу, судове засідання розпочалося об 11.30, однак адвокати Альперіна і він сам висловили клопотання про його відтермінування через зайнятість одного з адвокатів, Андрія Федура, у справі ексдепутата Сергія Пашинського, якому Печерський райсуд у п’ятницю продовжує запобіжний захід.</p>
      <p>Прокурор Спеціалізованої <a href="https://www.ukrinform.ua/tag-prokuratura">прокуратури</a> Роман Симків виступив проти задоволення вказаного клопотання. Він зазначив, що Альперін був затриманий детективами НАБУ 27 листопада і в суботу, 30 листопада, закінчується дозволений триденний термін його тримання під вартою без рішення суду.</p>
      <p>“Субота - вихідний день, тому якщо сьогодні йому не оберуть запобіжний захід, ми будемо змушені відпустити Альперіна”, - аргументував прокурор.</p>
      <p>У свою чергу слідча суддя Наталія Мовчан відклала розгляд справи на 12.40.</p>
      <p>Пізніше адвокати Альперіна висловили клопотання про продовження перерви у зв’язку з тим, що нібито їхній підзахисний почувається зле і потребує огляду лікарів.</p>
      <p>Суддя оголосила перерву до 14-ї. год. Зараз у суді очікують на “швидку допомогу”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827677-antikorupcijnij-sud-sogodni-obere-alperinu-zapobiznij-zahid.html">Антикорупційний суд сьогодні обере Альперіну запобіжний захід</a>
      </blockquote>
      <p>Як повідомлялося, САП має намір клопотати у суді про обрання Альперіну запобіжного заходу у вигляді тримання під вартою з можливістю внесення застави у 288 млн грн.</p>
      <p>Детективи НАБУ затримали Альперіна 27 листопада у САП, куди він прийшов добровільно на допит. Згодом йому оголосили підозру. Слідство вважає Альперіна керівником злочинної організації, що вчиняла злочини, пов’язані з розмитненням імпортованих в Україну товарів за заниженими цінами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2827485-sap-prositime-dla-alperina-arestu-ta-288-miljoniv-zastavi-dzerelo.html">САП проситиме для Альперіна арешту та 288 мільйонів застави — джерело</a>
      </blockquote>
      <p>У цій справі фігурують іще десять осіб, яких затримали 26 листопада. Серед них - семеро працівників митниці.</p>
      <p>
        <i>Фото: Цензор.нет</i>
      </p>
    </article>
  </body>
</html>