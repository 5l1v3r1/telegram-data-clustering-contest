<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/29/news/arsenal_emery_a_rischio_esonero_al_suo_posto_pronto_ljungberg-242201629/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="Arsenal, Emery esonerato: squadra affidata a Ljungberg"/>
    <meta property="og:description" content="La sconfitta in Europa League contro l'Eintracht Francoforte costa il posto al tecnico. Domenica in campionato contro il Norwich in panchina il"/>
  </head>
  <body>
    <article>
      <h1>Arsenal, Emery esonerato: squadra affidata a Ljungberg</h1>
      <h2>La sconfitta in Europa League contro l'Eintracht Francoforte costa il posto al tecnico. Domenica in campionato contro il Norwich in panchina il suo vice</h2>
      <address>
        <time datetime="2019-11-29T10:53:00+00:00">29 Nov 2019, 10:53</time>
      </address>
      <p><b>LONDRA</b> - L'Arsenal ha esonerato Unai Emery. La decisione è stata presa dopo la sconfitta casalinga di ieri sera in Europa League contro l'Eintracht Francoforte. Il tecnico spagnolo, da un anno e mezzo alla guida dei Gunners, paga i cattivi risultati di questa prima parte di stagione: l'Arsenal è abbondantemente fuori dalla corsa per la Champions in campionato (ottavo posto a -8 dal Chelsea quarto e addirittura a -19 dal Liverpool capolista) e in Europa League a 90' dalla fine della fase a gironi non ha ancora staccato il pass per i sedicesimi.</p>
      <h3>Un mese senza vittorie</h3>
      <p>La sconfitta con l'Eintracht ha allungato a sette la striscia di partite senza vittorie, peggior ruolino di marcia da 27 anni a questa parte. "Capisco le critiche al sottoscritto, alla squadra ma siamo migliori di quello che stiamo facendo vedere. Ci manca fiducia e abbiamo bisogno di vincere per ritrovarla" ha spiegato ieri sera Emery in conferenza stampa.</p>
      <h3>Ljungberg ad interim</h3>
      <p>In attesa di scegliere il nuovo allenatore (tra i nomi che circolano quelli di Allegri, Nuno Espirito Santo e Eddie Howe) l'Arsenal ha affidato la squadra al vice Freddie Ljungberg. Il debutto è previsto domenica contro il Norwich.</p>
    </article>
  </body>
</html>