<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klaebo-og-valnes-smadret-verdenseliten/71872692"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T10:10:00+00:00"/>
    <meta property="og:title" content="Klæbo og Valnes smadret verdenseliten"/>
    <meta property="og:description" content="Johannes Høsflot Klæbo og Erik Valnes banket all motstand i sprintprologen i Ruka da fem norske herrer røk ut."/>
  </head>
  <body>
    <article>
      <h1>Klæbo og Valnes smadret verdenseliten</h1>
      <h2>Johannes Høsflot Klæbo og Erik Valnes banket all motstand i sprintprologen i Ruka da fem norske herrer røk ut.</h2>
      <address><time datetime="2019-11-29T10:10:00+00:00">29 Nov 2019, 10:10</time> by <a rel="author">Øyvind Godø</a></address>
      <p>RUKA (Dagbladet): Johannes Høsflot Klæbo fortsatte der han slapp forrige vinter og vant prologen i verdenscupåpningen i Ruka.</p>
      <p>Høsflot Klæbo banket hovedutfordrerne i sammendraget, altså Aleksander Bolsjunov, Sergej Ustjugov og Iivo Niskanen med henholdsvis 6,18, 6,10 og 5,52 sekunder.</p>
      <p>
        <b>Erik Valnes, som slo Klæbo og vant sprinten på Beitostølen forrige uke, var nest raskest i prologen, 1,52 bak trønderen.</b>
      </p>
      <p>Federico Pellegrino, som normalt er klart best i fristil, imponerte i denne prologen i klassisk og ble nr. 3. Italieneren gikk lynraskt opp den siste diagonalbakken i kjent stil og havnet 2,97 sekunder bak på 1,4 kilometer.</p>
      <p>
        <b>De hurtige allrounderne Emil Iversen, Pål Golberg og Sindre Bjørnestad Skar var - som seg hør og bør - de tre siste norske herrene som tok seg videre til kvartfinalene. Golberg leverte en sterk 4. plass i prologen.</b>
      </p>
      <p>Kapasitetsgutta Hans Christer Holund, Sjur Røthe, Simen Hegstad Krüger, Martin Johnsrud Sundby og Didrik Tønseth er alle utslått av prologen, ikke uventet.</p>
      <p>- Jeg syns det var greit. Det er den første økta med konkurransefart siden prologen i Tour de Ski i fjor, så det er ekstremt uvant. Men jeg syns det funka ganske greit, sier Martin Johnsrud Sundby etter løpet.</p>
      <h3>Kommer til å gå styggfort</h3>
      <p>Forrige helg ble den nasjonale sesongåpningen på Beito et mareritt for Sundby. Da ble han smurt bort på lørdagen og brøt på søndagen.</p>
      <p>
        <b>- Det var en meget, meget svart helg, egentlig. Det er ikke så mye mer å fortelle om det, sier han nå.</b>
      </p>
      <p>- Akkurat der og da syns jeg det var en grusomt dårlig start på sesongen, og var litt forbanna på det. Da trengte jeg litt tid for meg selv.</p>
      <p>
        <i>- Gjør det deg litt bekymra før morgendagen, når du skal ut og gå distanserenn igjen?</i>
      </p>
      <p>- Nei. Jeg har slutta å bli bekymra. Jeg er 35 år, og dette er det trettende året mitt i Kuusamo, og jeg gleder meg til fine konkurranser. Er jeg pigg så er jeg pigg, men jeg vet at jeg i løpet av 2019/2020-sesongen kommer til å gå styggfort, men jeg er litt mer usikker på når det blir, sier Sundby.</p>
      <h3>Unik seiersrekke</h3>
      <p>Klæbo fikk en kronglete start på forrige sesong da han ga bort seieren til Aleksandr Bolsjunov på oppløpet i Ruka og havnet på 11. plass etter stavbrudd i sprinten på Lillehammer.</p>
      <p>
        <b>Etter det var dette Klæbos resultatrekke i sprintrenn i verdenscupen: 1-1-1-1-1-1-1-1.</b>
      </p>
      <p>Trønderen har altså åtte strake sprintseiere i verdenscupen i tillegg til VM-triumfen på sportens korteste distanse i Seefeld.</p>
      <p>I dag virker Klæbo å ha formen inne til å ta sin niende strake sprintseier i verdenscupen.</p>
      <h3>Johaug reddet og svensk fiasko</h3>
      <p><a href="https://www.dagbladet.no/sport/weng-og-karlsson-utslatt-johaug-reddet/71872623">I kvinnenes sprintprolog</a> passerte Therese Johaug på 40. plass på det første passeringspunktet, men klatret oppover resultatlista inn mot mål. Til slutt berget Johaug seg akkurat, ble nr. 27 og er videre til kvartfinalen med et nødskrik.</p>
      <p>
        <b>Det klarte imidlertid ikke Sveriges største sammenlagthåp, Frida Karlsson og heller ikke Charlotte Kalla. Dermed er det plutselig Johaug som får et forsprang etter sprinten, overraskende nok.</b>
      </p>
      <p>Den største skrellen var imidlertid at Maja Dahlqvist - en av forrige sesongs beste sprinter - også forsvant ut av prologen.</p>
      <p>- Jeg forstår ikke hva som skjedde, sier Dahlqvist til Expressen.</p>
      <p>
        <b>Heidi Weng røk så vidt ut av prologen - med sin 31. plass. Weng røk med ni hundredeler - opp til navnesøster Tiril Udnes Weng på 30. plass.</b>
      </p>
      <p>Sammenlagthåpene Neprjajeva, Krista Pärmäkoski og Stina Nilsson tok seg greit videre.</p>
      <p>Lucia Scardoni vant prologen foran Sadie Bjornsen og lagvenninne Greta Laurent.</p>
      <p>Ane Appelkvist Stenseth og Maiken Caspersen Falla er nr. 5 og 6 som beste norske.</p>
    </article>
  </body>
</html>