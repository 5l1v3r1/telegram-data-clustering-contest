<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.it/2019/11/huawei-zte-minaccia-usa-fcc/"/>
    <meta property="og:site_name" content="GizChina.it"/>
    <meta property="article:published_time" content="2019-11-29T10:53:56+00:00"/>
    <meta property="og:title" content="Per l’FCC Huawei è una minaccia: ne vieta l’utilizzo, ma parte l’appello"/>
    <meta property="og:description" content="Il CEO dell'FCC rilascia dichiarazioni al vetriolo contro Huawei e ZTE, definite una minaccia per la sicurezza nazionale di USA e non solo."/>
  </head>
  <body>
    <article>
      <h1>Per l’FCC Huawei è una minaccia: ne vieta l’utilizzo, ma parte l’appello</h1>
      <address><time datetime="2019-11-29T10:53:56+00:00">29 Nov 2019, 10:53</time> by <a rel="author">Michele Perrone</a></address>
      <figure>
        <img src="https://gizchina.it/wp-content/uploads/2019/10/Donald-trump-usa-fcc-696x392.jpg"/>
      </figure>
      <p>Se <b>Huawei</b> sta <a href="https://gizchina.it/2019/10/huawei-russia-alleanza-usa/">cercando nella Russia</a> il proprio alleato principale è perché la diatriba con gli <b>USA</b> non vuole accennare a fermarsi. A buttare benzina sul fuoco ci ha pensato Ajit Pai, CEO dell'<b>FCC</b>, in occasione della <i>World Radiocommunication Conference</i> che sta avendo luogo in questi giorni in Egitto. Le sue dichiarazioni parlano chiaro, puntando il dito anche contro <b>ZTE</b> e definendo le due aziende come una vera e propria minaccia alla sicurezza di USA ed alleati.</p>
      <p><i><b>Aggiornamento 29/11</b></i>: <a href="https://www.wsj.com/articles/huawei-to-fight-back-against-latest-fcc-restrictions-11575002676?mod=searchresults&amp;page=1&amp;pos=1">l'FCC ha deciso</a> di <b>ufficializzare il divieto</b> agli operatori rurali di acquistare attrezzature Huawei e ZTE. Oltre a non poter usufruire dei fondi USF, gli operatori americani dovranno sostituire le attrezzature cinesi già presenti. Di conseguenza, <b>Huawei si appellerà alla Corte di New Orleans</b> per ribaltare la decisione dell'ente americano.</p>
      <p><i>Aggiornamento 30/10</i>: non è tardata ad arrivare la risposta da parte di Huawei in merito alla polemica sollevata dall'FCC:</p>
      <p>“<i>In 30 anni di attività, Huawei non ha mai avuto rilevanti incidenti di sicurezza nei 170 paesi in cui opera. Huawei gode della fiducia di oltre due miliardi di consumatori, partner di molte delle aziende Fortune 500 e fornisce più di 500 operatori di rete in tutto il mondo. Il divieto di venditori specifici basati sull'origine del Paese non farà nulla per proteggere le reti di telecomunicazione americane.</i></p>
      <p>
        <i>La proposta odierna, pubblicata dal presidente della FCC, ha un impatto solo sui fornitori di banda larga nelle aree rurali più disagiate o meno servite degli Stati Uniti. Tale azione amplierà ulteriormente il divario digitale; rallentare il ritmo dello sviluppo economico senza proteggere ulteriormente le reti di telecomunicazione della nazione.</i>
      </p>
      <p>
        <i>L'FCC è a conoscenza di misure alternative che potrebbero risolvere entrambi i problemi – continuando a migliorare la connettività in quelle aree, migliorando al contempo la sicurezza delle reti statunitensi – ma il presidente Pai sta scegliendo di ignorare anche quelle che sono considerate le migliori pratiche in tutto il mondo. Huawei rimane aperta a impegnarsi con il governo degli Stati Uniti e i responsabili politici per trovare una soluzione produttiva.”</i>
      </p>
      <p><b>LEGGI ANCHE</b>:<br/><a href="https://gizchina.it/2019/10/huawei-mate-20-vs-30-ricarica-wireless/">Huawei Mate 20 vs Mate 30: ricarica wireless a confronto</a></p>
      <h3>Il CEO di FCC si scaglia contro Huawei e ZTE: “Sono una minaccia alla nostra sicurezza”</h3>
      <p>Come dichiarato in una nota stampa sul sito ufficiale dell'FCC:</p>
      <p>“<i>La preoccupazione è che attori stranieri ostili possano usare backdoor nascoste nelle nostre reti per spiarci, rubarci, danneggiarci con malware e virus o sfruttare le nostre reti. E ci sono ragioni crescenti per credere che le aziende cinesi Huawei e ZTE rappresentano un rischio inaccettabile per la sicurezza nazionale degli Stati Uniti.</i>“</p>
      <p>Ne consegue che l'ente statunitense ha appena stabilito il <b>blocco dei sussidi</b> forniti dall'<i>Universal Service Fund</i> a tutte quelle aziende che vorranno avere a che fare con Huawei e ZTE. Questo perché alcuni operatori delle zone rurali ne hanno usufruito per l'installazione di apparecchiature dalla Cina. La volontà dell'FCC non è soltanto quella di bloccare i fondi, ma anche cooperare per l'accostamento di questi a partner ritenuti più affidabili.</p>
      <p>Un forte disincentivo che non potrà che rallentare il riavvicinamento che <a href="https://gizchina.it/2019/10/huawei-usa-riallaccio-rapporti/">sembrava essere in atto</a> fra le due parti. Questo cambiamento dovrà essere votato il prossimo 19 novembre durante una riunione sulla sicurezza nazionale dell'FCC ed è probabile che la decisione venga approvata.</p>
      <hr/>
      <p>Non perdere alcuna notizia in tempo reale e le migliori offerte dedicate a <b>Huawei</b> nel canale<a href="https://t.me/huaweitalia"> <b>Telegram</b></a> dedicato!</p>
    </article>
  </body>
</html>