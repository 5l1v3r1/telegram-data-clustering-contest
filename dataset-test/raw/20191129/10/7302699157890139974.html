<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000114675"/>
    <meta property="og:site_name" content="MGR Online"/>
    <meta property="article:published_time" content="2019-11-29T10:38:00+00:00"/>
    <meta property="og:title" content="สิ้นยายทวด 5 แผ่นดินชุมชนนาจอมเทียน หลังใช้ชีวิตเป็นที่รักของชาวบ้านนานถึง 102 ปี"/>
    <meta property="og:description" content="ศูนย์ข่าวศรีราชา - สิ้นยายทวด 5 แผ่นดินชุมชนนาจอมเทียน เมืองสัตหีบ หลังใช้ชีวิตอย่างสงบจนเป็นที่รักและเคารพของคนในพื้นที่นานถึง 102 ปี เผยขณะมีชีวิตชอบกินผักและผลไม้จนทำให้ร่างกายแข็งแรง"/>
  </head>
  <body>
    <article>
      <h1>สิ้นยายทวด 5 แผ่นดินชุมชนนาจอมเทียน หลังใช้ชีวิตเป็นที่รักของชาวบ้านนานถึง 102 ปี</h1>
      <address><time datetime="2019-11-29T10:38:00+00:00">29 Nov 2019, 10:38</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011861901.JPEG"/>
      </figure>
      <p>ศูนย์ข่าวศรีราชา -<b> สิ้นยายทวด 5 แผ่นดินชุมชนนาจอมเทียน เมืองสัตหีบ หลังใช้ชีวิตอย่างเรียบง่ายจนเป็นที่รักและเคารพของคนในพื้นที่นานถึง 102 ปี เผยขณะมีชีวิตชอบกินผักและผลไม้จนทำให้ร่างกายแข็งแรง ส่วนสาเหตุการเสียชีวิตเพราะโรคชรา</b><br/><br/><br/>วันนี้ ( 29 พ.ย.) ร.ต.อ.รัชพล เทียมสะคู รองสารวัตรสอบสวน สภ.นาจอมเทียน ได้รับแจ้งว่ามีผู้เสียชีวิตภายในบ้านเลขที่ 83 ม.5 ต.นาจอมเทียน อ.สัตหีบ จ.ชลบุรี จึงพร้อมด้วย นายธนพัฒณ์ บรรบุปผา กำนันตำบลนาจอมเทียน แพทย์ประจำตำบล และหน่วยกู้ภัยมูลนิธิสว่างโรจนธรรมสถานสัตหีบ เดินทางไปตรวจสอบ<br/><br/><br/>พบที่เกิดเหตุเป็นบ้านไม้ชั้นเดียวยกพื้น ภายในมุ้งพบร่าง นางทองหยิบ สุกใส เกิดปี พ.ศ.2460 อายุ 102 ปี ที่เสียชีวิตอย่างสงบ โดยแพทย์ยืนยันการเสียชีวิตว่ามาจากโรคชรา ประกอบกับญาติไม่ติดใจการเสียชีวิต จึงมอบหมายให้หน่วยกู้ภัยนำร่างส่งชันสูตรยังโรงพยาบาลสัตหีบกิโลเมตรที่ 10 ก่อนให้ญาติรับไปบำเพ็ญกุศลทางศาสนา<br/><br/><br/>นายธนพัฒณ์ บรรบุปผา กำนันตำบลนาจอมเทียน เปิดเผยว่า นางทองหยิบ ถือเป็นคนเก่าแก่ของชุมชนนาจอมเทียนและมีอายุยืนยาวที่สุดเพราะได้ใช้ชีวิตยาวนานถึง 5 แผ่นดิน คือตั้งแต่สมัยรัชกาลที่ 6 - จนถึงรัชกาลปัจจุบัน<br/><br/><br/>โดยที่ผ่านมา นางทองหยิบ ได้ใช้ชีวิตอย่างเรียบง่ายอยู่กับบุตรสาววัยกว่า 60 ปี และเป็นที่เคารพนับถือของชาวบ้านในพื้นที่เนื่องจากเป็นผู้ที่ใช้ชีวิตอย่างสงบมาตลอดชั่วอายุ<br/><br/><br/>ส่วนสาเหตุที่มีอายุยืนยาวและมีสุขภาพร่างกายแข็งแรงเป็นเพราะชอบบริโภคอาหารประเภทผัก และผลไม้เป็นส่วนใหญ่</p>
      <figure>
        <img src="https://mpics.mgronline.com/pics/Images/562000011861902.JPEG"/>
      </figure>
      <figure>
        <img src="https://mpics.mgronline.com/pics/Images/562000011861903.JPEG"/>
      </figure>
      <figure>
        <img src="https://mpics.mgronline.com/pics/Images/562000011861904.JPEG"/>
      </figure>
      <figure>
        <img src="https://mpics.mgronline.com/pics/Images/562000011861905.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000114675"/>
      </related>
    </article>
  </body>
</html>