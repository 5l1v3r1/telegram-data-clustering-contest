<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/personal-finance/cherniyat-petak-ne-e-nay-vazhniyat-den-za-pazaruvane-v-godinata.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T10:17:17+00:00"/>
    <meta property="og:title" content="Черният петък не е най-важният ден за пазаруване в годината"/>
    <meta property="og:description" content="На намаленията по време на Кибер понеделника ще разчитат 53%, а на тези за Черния петък – 44%"/>
  </head>
  <body>
    <article>
      <h1>Черният петък не е най-важният ден за пазаруване в годината</h1>
      <address>
        <time datetime="2019-11-29T10:17:17+00:00">29 Nov 2019, 10:17</time>
      </address>
      <p>Ако не сте чували за Кибер понеделника (Cyber Monday), той се пада веднага след Черния петък и е ориентиран повече към намаления и разпродажба в онлайн магазините на търговците. С нарастването на популярността на онлайн пазаруването, той надмина Черния петък като предпочитан ден за сделки около празничния сезон за всички възрастови групи. Това показва ново проучване, съставено от Deloitte. Според него 53% от хората ще разчитат на намаленията по време на Кибер понеделника, докато едва 44% - на промоциите на Черния петък тази година, пише CNBC.</p>
      <p>Консултантската компания е анкетирала онлайн 4 410 човека между 6 и 13 септември за целите на проучването. 65% от потребителите от поколението Z ще се възползват от предложенията по време на Kибер понеделника. Общо 61% от поколението Y също ще пазаруват тогава, от поколението X ще са 49%, от т.нар. бейби бумъри са 47% и от по-възрастните хора - 44%.</p>
      <p>За сравнение, Черният петък вълнува 58% от поколението Z, 54% от поколението Y, 39% от поколението X, 37% от поколението на бейби бумърите и 34% от по-възрастните.</p>
      <p>"Видяхме, че тенденцията се засилва през последните пет години", коментира Род Сайдс, заместник-председател на Deloitte в областта на търговията на дребно и дистрибуцията в САЩ, в интервю пред CNBC. Той също отбелязва, че 70% от потребителите на смартфони споделят, че ще използват телефоните си, за да си купят нещо през празничния сезон, което допринася за успеха на Кибер понеделника.</p>
      <p>През септември Deloitte заявява, че очаква продажбите на дребно за този период през 2019 г. да се увеличат с 4,5% до 5%, надхвърляйки 1,1 трилиона долара.</p>
      <p>Те смятат, че дигиталните продажби на търговците на дребно ще бъдат стабилни, възлизащи на 144 до 149 млрд. долара. Очаква се тези при електронната търговия да нараснат с между 14% и 18%, което e повече в сравнение с ръста от 11,2% през 2018 г.</p>
      <p>В последващото си проучване от Deloitte заявяват, че се очаква купувачите да похарчат средно по 1 496 долара на домакинство като от тях ще дадат 596 долара за пътувания или вечеря навън. Това е леко понижение от средните 1536 долара на домакинство през 2018 г.</p>
      <p>От Deloitte посочват, че през 2019 г. се очаква потребителите да изразходват 59% от бюджета си онлайн срещу 36%, които ще го похарчат във физически магазини.</p>
      <p>Проучването също така установява, че купувачите не планират да използват по-различните услуги за доставка, в които компаниите инвестират и предлагат. 62% заявяват, че вероятно ще използват стандартна опция за доставка, следвани от 36%, които ще изберат доставка на следващия ден, а 34% планират да купят артикула си онлайн и да го вземат от магазина. 17% са тези, които казват, че ще очакват експресна доставка същия ден.</p>
    </article>
  </body>
</html>