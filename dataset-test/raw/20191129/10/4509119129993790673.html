<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1053971/article/oikonomia/die8nhs-oikonomia/h-eyrwph-plhrwnei-akriva-ton-emporiko-polemo"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:08:00+00:00"/>
    <meta property="og:title" content="Η Ευρώπη πληρώνει ακριβά τον εμπορικό πόλεμο"/>
    <meta property="og:description" content="Το σοβαρότερο χτύπημα από την επιβράδυνση του παγκόσμιου εμπορίου υφίσταται το τρίτο τρίμηνο η Ευρωπαϊκή Ενωση, όπως αποτυπώνεται στην τελευταία έκθεση του ΟΟΣΑ για τις είκοσι μεγαλύτερες οικονομίες του κόσμου (Ομάδα των Είκοσι - G20)."/>
  </head>
  <body>
    <article>
      <h1>Η Ευρώπη πληρώνει ακριβά τον εμπορικό πόλεμο</h1>
      <address>
        <time datetime="2019-11-29T10:08:00+00:00">29 Nov 2019, 10:08</time>
      </address>
      <p>Το σοβαρότερο χτύπημα από την επιβράδυνση του παγκόσμιου εμπορίου υφίσταται το τρίτο τρίμηνο η Ευρωπαϊκή Ενωση, όπως αποτυπώνεται στην τελευταία έκθεση του ΟΟΣΑ για τις είκοσι μεγαλύτερες οικονομίες του κόσμου (Ομάδα των Είκοσι - G20).</p>
      <p>Στο σύνολο των είκοσι οικονομιών οι εμπορικές συναλλαγές παρέμειναν αδύναμες το τρίτο τρίμηνο του τρέχοντος έτους. H αβεβαιότητα σχετικά με την έξοδο της Βρετανίας από την Ε.Ε. (Brexit) και η εξασθένηση της γερμανικής βιομηχανίας επιτείνουν την αναστάτωση που ήδη έχει προκληθεί από τον σινοαμερικανικό εμπορικό πόλεμο, επισημαίνουν οι Financial Times. Eιδικότερα, η κάμψη του εμπορίου στην Ε.Ε. ήταν σοβαρή και εμφανής σε όλες τις μεγάλες οικονομίες της. Οι εξαγωγές στη Γαλλία ελαττώθηκαν κατά 3,6% και κατά 1,7% οι εισαγωγές, ενώ στη Γερμανία η αντίστοιχη κάμψη ήταν της τάξεως του 0,4% και 1,8%. </p>
      <p>Σύμφωνα με τον ΟΟΣΑ, στην Ιταλία, την τρίτη μεγαλύτερη οικονομία της Ε.Ε., οι εμπορικές συναλλαγές περιορίστηκαν για τρίτο τρίμηνο στη σειρά, με τις εξαγωγές να μειώνονται 1,2% και τις εισαγωγές 1%. Το τι συμβαίνει στην Ευρωπαϊκή Ενωση είναι σαφώς σοβαρότερο από τη συνολική πτώση 0,7% στις εξαγωγές της Ομάδας των Είκοσι, η οποία αντιστοιχεί στο 85% της παγκόσμιας οικονομικής παραγωγής. Αναφορικά, τώρα, με τις εισαγωγές του G20, αυτές ελαττώθηκαν κατά 0,9%, γεγονός το οποίο εν μέρει φανερώνει μια πτώση της τάξεως του 20% στις τιμές του πετρελαίου και το ότι υπήρξε υποτίμηση στα περισσότερα μεγάλα νομίσματα εν συγκρίσει με το δολάριο. Στη Βρετανία, πάντως, οι εξαγωγές ελαττώθηκαν 3,3% και 1,6% οι εισαγωγές – και η εικόνα αυτή συνδέεται ώς ένα βαθμό με τη δραστική αποδυνάμωση της στερλίνας έναντι του δολαρίου κατά 4,3% κυρίως λόγω της παρατεταμένης αβεβαιότητας για το Brexit.</p>
      <p>Ειδικότερα, το τρίμηνο Ιουλίου - Σεπτεμβρίου οι εισαγωγές ελαττώθηκαν στις Ηνωμένες Πολιτείες κατά 0,7% και οι εξαγωγές οριακά κατά 0,2%. Επιπλέον, οι εισαγωγές περιορίστηκαν και σε όλες τις μεγάλες οικονομίες της νοτιοανατολικής Ασίας, της Κίνας συμπεριλαμβανομένης. Οι εξαγωγές τα πήγαν καλύτερα, όπως παρατηρεί ο ΟΟΣΑ, καθώς ενισχύθηκαν στην Ινδονησία, στην Ιαπωνία και στην Κίνα κατά 4,1%, 2,2% και 1,6% αντίστοιχα, ενώ ελαττώθηκαν στην Ινδία κατά 3,1% και 0,4% στη Νότια Κορέα. Οι εισαγωγές περιεστάλησαν 9,7% στην Ινδία, 2,3% στην Κορέα, 1,8% στην Κίνα και 0,4% στην Ινδονησία. Ωστόσο, ειδικά στην Ιαπωνία οι εισαγωγές της ανήλθαν κατά 0,5%, διότι το γιεν ανατιμήθηκε ως προς το δολάριο. Στην περίπτωση της Σαουδικής Αραβίας, οι εξαγωγές της περιορίστηκαν το τρίτο τρίμηνο κατά 6,8%. Και αυτό δείχνει την κάμψη στην τιμή του πετρελαίου, του βασικού εξαγωγικού της αγαθού. </p>
      <p>Κατά τη Λοράνς Μπόουν, επικεφαλής οικονομολόγο του Οργανισμού, η έντονη αβεβαιότητα στο πεδίο της διεθνούς εμπορικής πολιτικής και της γεωπολιτικής έχει ως αποτέλεσμα να παρουσιάζεται στασιμότητα στο εμπόριο. Κατά συνέπεια, η οικονομική δραστηριότητα στις μεγαλύτερες οικονομίες του κόσμου επιβραδύνεται. Αλλωστε, όπως αναφέρoυν οι FT, εν κατακλείδι, η δυσμενής κατάσταση του εμπορίου διεθνώς επηρεάζει ως επί το πλείστον οικονομίες σχετικά ανοικτές, όπως η ευρωπαϊκή – λόγου χάριν, για τη Γερμανία οι εξαγωγές ισοδυναμούν με το 87% του ΑΕΠ, όταν στην περίπτωση των Ηνωμένων Πολιτειών το αντίστοιχο ποσοστό ανέρχεται σε μόλις 27%. </p>
    </article>
  </body>
</html>