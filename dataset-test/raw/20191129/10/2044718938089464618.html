<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/29/2019-forma-1-abu-dzabi-nagydij-1-szabadedzes/"/>
    <meta property="og:site_name" content="Vezess"/>
    <meta property="article:published_time" content="2019-11-29T10:52:21+00:00"/>
    <meta property="og:title" content="F1: Vettel csattanásával zárult a szabadedzés"/>
    <meta property="og:description" content="A Forma-1-es szezonzáró Abu-dzabi Nagydíj első szabadedzését Sebastian Vettel balesete zárta, a Ferrari a szalagkorlátnak csapódott. A leggyorsabb a mercedeses Valtteri Bottas lett."/>
  </head>
  <body>
    <article>
      <h1>F1: Vettel csattanásával zárult a szabadedzés</h1>
      <h2>2019 Forma-1 Abu-dzabi Nagydíj, 1. szabadedzés</h2>
      <address><time datetime="2019-11-29T10:52:21+00:00">29 Nov 2019, 10:52</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A Forma-1-es szezonzáró Abu-dzabi Nagydíj első szabadedzését Sebastian Vettel balesete zárta, a Ferrari a szalagkorlátnak csapódott. A leggyorsabb a mercedeses Valtteri Bottas lett.</b>
      </p>
      <p>A Yas Marina pályán péntek délelőtt megkezdődött a 2019-es Forma-1-es idény utolsó versenyhétvégéje, az Abu-dzabi Nagydíj az első szabadedzéssel.</p>
      <p>Fontos kiemelni, hogy mivel az időmérő és a verseny is alkonyi-esti körülmények között zajlik szombaton és vasárnap, az első edzése eredményei a szokásosnál is kevesebbet jelentenek, mindenesetre a leggyorsabb a mercedeses Valtteri Bottas volt – a finnek persze nem volt nehéz dolga, hiszen az interlagosi lerobbanást követően – rajtbüntetésért cserébe – Abu-dzabira vadonatúj erőforrást kapott.</p>
      <p>Mögötte fél másodperces lemaradással a brazíliai győztes, Max Verstappen következett, míg a harmadik az edzést a világbajnoki 1-es rajtszámmal kezdő, majd a 44-esre visszaváltó Lewis Hamilton lett, 634 ezred hátránnyal. Az angol az edzés első felében motorproblémával is küszködött.</p>
      <figure>
        <iframe data-src="https://twitter.com/F1/status/1200345850674909184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A másik Red Bull-pilóta, a negyedikként záró Alexander Albon már egy másodperc feletti különbséggel végzett, a ferrarisok – sormintában a meglepően előkelő pozíciókban záró Haas-pilótákkal – pedig már két másodpercnél is többet kaptak Bottastól az 5-8. helyen.</p>
      <p>A top10 végébe az Alfa Romeó-s Antonio Giovinazzi és a mclarenes Lando Norris fért be.</p>
      <p>Még egyszer: az eredmények a legkevésbé sem mérvadók!</p>
      <figure>
        <iframe data-src="https://twitter.com/F1/status/1200354926758682624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az edzést kétszer is meg kellett szakítani piros zászlóval, először az első óra végén, a renault-s Daniel Ricciardo miatt, akinek autójában a célegyenes-ráfordító bejáratánál durrant el a motor és az egyenes kezdetén volt kénytelen félrehúzódni – a fekete-sárga autó jelentős mennyiségű olajat köpött az aszfaltra, a mögötte érkező Bottas majdnem a falnak is csúszott, a takarítás eltartott egy darabig.</p>
      <figure>
        <iframe data-src="https://twitter.com/F1Haberler/status/1200366447496749056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Másodszorra két perccel a leintés előtt villant fel a piros: Vettel a 19-es kanyarban a belső kerékvetőt érintve pördült meg a kigyorsításnál, a Ferrari a bal hátsó részével csapódott a szalagkorlátnak. A friss háromszoros apuka sértetlenül szállt ki az autóból, és talán az SF90-es is megúszta komolyabb károk nélkül – persze a sebességváltó-csere benne van -, de a körözésnek vége szakadt.</p>
      <figure>
        <img src="https://vezess2.p3k.hu/app/uploads/2019/11/abu_edz_1-700x394.jpg"/>
      </figure>
      <footer>Forrás: Fotó: Formula1.com</footer>
    </article>
  </body>
</html>