<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805199/%D8%B1%D8%A6%DB%8C%D8%B3-%D8%B4%D9%88%D8%B1%D8%A7%DB%8C-%D8%A7%D8%B1%D9%88%D9%BE%D8%A7-%D8%AA%D8%B1%D8%A7%D9%85%D9%BE-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%DA%86%D8%A7%D9%84%D8%B4-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:25:00+00:00"/>
    <meta property="og:title" content="رئیس شورای اروپا: ترامپ بزرگترین چالش اتحادیه اروپاست"/>
    <meta property="og:description" content="رئیس شورای اتحادیه اروپا، رئیس جمهوری آمریکا را بزرگترین چالش علیه این اتحادیه توصیف کرده است."/>
  </head>
  <body>
    <article>
      <h1>رئیس شورای اروپا: ترامپ بزرگترین چالش اتحادیه اروپاست</h1>
      <address>
        <time datetime="2019-11-29T10:25:00+00:00">29 Nov 2019, 10:25</time>
      </address>
      <p>رئیس شورای اتحادیه اروپا، رئیس جمهوری آمریکا را بزرگترین چالش علیه این اتحادیه توصیف کرده است.</p>
      <p>به گزارش ایسنا، دونالد تاسک، که دوره پنجساله ریاست او بر شورای اتحادیه اروپا امروز، جمعه ٨ آذر (٢٩ نوامبر) خاتمه می‌یابد، دونالد ترامپ، رئیس جمهوری آمریکا را متهم کرده است که علاقمند به تضعیف وحدت اروپاییان و حتی فروپاشی اتحادیه اروپاست. وی گفته است که "ترامپ بزرگترین چالش در برابر اتحادیه اروپاست."</p>
      <p>تاسک در مصاحبه با یک نشریه آلمانی افزوده است: "برای اولین بار در تاریخ، با یک رئیس جمهوری آمریکا سرو کار داریم که صراحتا مخالف یک اروپای متحد است، خروج بریتانیا از اتحادیه اروپا را مطلوب می‌داند و برای فروپاشی اتحادیه دعا می‌کند."</p>
      <p>به گفته دونالد تاسک، رئیس جمهوری آمریکا صراحتا اتحادیه اروپا را "دشمن تجاری" کشورش می‌داند و ارزش همکاری دفاعی ایالات متحده و اروپا در چارچوب سازمان ناتو را زیر سئوال برده است.</p>
      <p>به گزارش بی.بی.سی دونالد ترامپ از زمان آغاز به کار به عنوان رئیس جمهوری آمریکا منتقد روابط کشورش با کشورهای اروپایی بوده و گفته است که هزینه همکاری دو طرف به طور منصفانه تقسیم نشده است. او مشخصا اکثر کشورهای اروپایی عضو پیمان ناتو را متهم کرده که به تعهدات مالی خود عمل نکرده‌اند که در نتیجه، فشار مالی غیرمنصفانه‌ای بر آمریکا وارد شده است.</p>
      <p>دونالد ترامپ برگزیت را به نفع بریتانیا دانسته و از بوریس جانسون، نخست وزیر این کشور که متعهد به بریگزیت است، حتی پیش از رسیدن به این مقام به طور علنی حمایت کرده است.</p>
      <p>با توجه به ناخرسندی اروپاییان از سیاست اروپایی ترامپ، او دو ماه پیش مایک پامپئو، وزیر خارجه خود را راهی کشورهای اروپایی کرد تا به آنها در مورد ادامه حمایت ایالات متحده از روابط دو جانبه اطمینان بدهد.</p>
      <p>دونالد تاسک بین سال‌های ٢٠٠٧ تا ٢٠١٤ نخست وزیر لهستان بود و از سال ٢٠١٤ ریاست اتحادیه اروپا را برعهده داشته است. با پایان دوره ماموریت او، شارل میشل، نخست وزیر سابق بلژیک جانشین او می‌شود.</p>
      <p>انتهای پیام</p>
    </article>
  </body>
</html>