<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805212/%D9%BE%DB%8C%D8%B1%D9%88%D8%B2%DB%8C-%D9%85%D9%84%DB%8C-%D8%AD%D9%81%D8%A7%D8%B1%DB%8C-%D8%AF%D8%B1-%D8%B1%D9%88%D8%B2-%D8%A7%D8%B3%D8%AA%D9%82%D8%A8%D8%A7%D9%84-%D8%AE%D9%88%D8%A8-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%A7%DB%8C%D9%86-%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:23:02+00:00"/>
    <meta property="og:title" content="پیروزی ملی‌حفاری در روز استقبال خوب هواداران این تیم"/>
    <meta property="og:description" content="ایسنا/خوزستان تیم ملی‌حفاری در نخستین بازی نیم‌فصل دوم لیگ برتر فوتسال بانوان کشور برابر سایپا به پیروزی رسید."/>
  </head>
  <body>
    <article>
      <h6 class="kicker">لیگ برتر فوتسال بانوان کشور؛</h6>
      <h1>پیروزی ملی‌حفاری در روز استقبال خوب هواداران این تیم</h1>
      <address><time datetime="2019-11-29T10:23:02+00:00">29 Nov 2019, 10:23</time> by <a rel="author">پریسا زنگنه منش</a></address>
      <p>ایسنا/خوزستان تیم ملی‌حفاری در نخستین بازی نیم‌فصل دوم لیگ برتر فوتسال بانوان کشور برابر سایپا به پیروزی رسید.</p>
      <p>شاگردان مینا بارانی از ساعت ۱۱ صبح امروز (هشتم آذرماه) در دیداری خانگی پذیرای تیم سایپا بودند. این بازی که از حساس‌ترین دیدارهای هفته اول نیم‌فصل دوم لیگ برتر بود، در پایان با نتیجه ۴ بر ۲ به سود ملی‌حفاری به پایان رسید.</p>
      <p>به گزارش ایسنا، این بازی از همان دقایق نخست پایاپای، پرفشار و سرعتی دنبال شد تا این‌که در دقیقه ۱۴ فلطمه پاپی، گل نخست ملی‌حفاری را وارد دروازه سایپا کرد.</p>
      <p>این بازی جذاب در ادامه نیمه نخست، گلی در بر نداشت و ملی‌حفاری با نتیجه یک بر صفر برنده به رختکن رفت.</p>
      <p>در نیمه دوم نیز سایپا که برای جبران پا به زمین گذاشته بود، در دقیقه سه توسط آرزو صدیقیان‌زاده به گل تساوی رسید. اما ملی‌حفاری که عزم خود را برای پیروزی در این بازی خانگی جذم کرده بود، چند ثانیه بعد توسط فاطمه رحمتی به گل دوم رسید.</p>
      <p>در ادامه نیز سایپا صاحب یک موقعیت خوب شد که با واکنش بسیار خوب طاهره مهدی‌پور، گلر ملی‌حفاری به بیرون رفت. سارا افرازی در دقیقه شش نیز گل سوم حفاری را وارد دروازه سایپا کرد.</p>
      <p>در ادامه این بازی زیبا، توپ فاطمه پاپی در در دقیقه ۱۰ نیمه دوم با برخورد به تیرک دروازه به بیرون رفت. دو دقیقه بعد نیز فهیمه زارعی توانست به زیبایی دروازه سایپا را باز کند.</p>
      <p>به گزارش ایسنا، این بازی در تمامی دقایق، پایاپای و پرفشار دنبال می‌شد و طاهره مهدی‌پور از جمله بازیکنان آماده این بازی، برای چندین بار ناجی دروازه حفاری بود.</p>
      <p>سایپا پنج دقیقه به پایان بازی مانده بود که به گل رسید ولی داور این گل را مردود اعلام کرد.</p>
      <p>در دقیقه ۱۸ نیز سایپا به گل رسید که البته این گل توسط  فاطمه رحمتی، بازیکن حفاری زده شد.</p>
      <p>این دیدار در نهایت با نتیجه ۴ بر ۲ به سود تیم ملی‌حفاری به پایان رسید.</p>
      <p>از جمله حواشی این دیدار که زیبا و تماشایی بود، می‌توان به استقبال بسیار خوب هواداران ملی‌حفاری اشاره کرد که در تمامی دقایق با تشویق‌های بی‌امان حامی این تیم بودند و کار را برای شاگردان نیلوفر اردلان سخت کرده بودند.</p>
      <p>انتهای پیام</p>
    </article>
  </body>
</html>