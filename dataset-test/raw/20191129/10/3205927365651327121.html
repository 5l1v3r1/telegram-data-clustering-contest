<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294538-pathos-kai-sygkentrwsh"/>
    <meta property="og:site_name" content="gavros.gr"/>
    <meta property="article:published_time" content="2019-11-29T10:01:00+00:00"/>
    <meta property="og:title" content="Πάθος και συγκέντρωση"/>
    <meta property="og:description" content="Δύο στοιχεία που κλείνουν το  «τρίπτυχο» για «νίκη την Κυριακή», κόντρα στον ΠΑΟΚ, αφού η ποιότητα… ξεχειλίζει στον Ολυμπιακό!"/>
  </head>
  <body>
    <article>
      <h1>Πάθος και συγκέντρωση</h1>
      <address>
        <time datetime="2019-11-29T10:01:00+00:00">29 Nov 2019, 10:01</time>
      </address>
      <p>Τρία σημαντικά στοιχεία θέλουν τα ντέρμπι. Τα δυνατά ματς, τα παιχνίδια κορυφής. Όπως εκείνο, το οποίο δίνει ο Ολυμπιακός την Κυριακή το βράδυ, με τον ΠΑΟΚ, στο Καραϊσκάκη. Ποιότητα, πάθος, συγκέντρωση. Και επειδή το πρώτο στοιχείο… ξεχειλίζει, στην ομάδα του Ολυμπιακού, ο Πέδρο Μαρτίνς και οι παίκτες οφείλουν να καταθέσουν στο γήπεδο, τα άλλα δύο!</p>
      <p>Πάθος. Υπάρχει κανείς που αμφισβητεί, ότι το σημαντικότερο, ίσως, από όλα τα στοιχεία, τα οποία προαναφέραμε, είναι αυτό; Το πάθος, η θέληση, είναι ένα. Και σημαντικότατο. Είναι εκείνο, το οποίο μπορεί να κάνει τη διαφορά. Να «σκυλιάζουν» οι παίκτες, για κάθε μπάλα. Να μπαίνουν δυνατά, σε κάθε μονομαχία. Να βγαίνουν πρώτοι, σε κάθε διεκδίκηση. Να το θέλουν ΠΙΟ ΠΟΛΥ από τον αντίπαλό τους…</p>
      <p>Συγκέντρωση. Ένα λάθος, πέρυσι, κόστισε. Διπλό λάθος, ολέθριο. Τέτοια λάθη ΑΠΑΓΟΡΕΥΟΝΤΑΙ. Βίωσε η ομάδα, ακόμη ένα, πολύ προσφάτως, στο Λονδίνο. Χρειάζεται απόλυτη συγκέντρωση, σε όλο το ματς! Από το πρώτο, μέχρι το τελευταίο δευτερόλεπτο! Το μυαλό εκεί. Σε κάθε πάσα, σε κάθε κίνηση, σε κάθε σέντρα, σε κάθε τελείωμα φάσης. Σε κάθε αμυντική προσπάθεια…</p>
      <p>Ποιότητα. Ο Ολυμπιακός διαθέτει άφθονη. Είναι καλύτερη ομάδα από τον ΠΑΟΚ. Έχει καλύτερους παίκτες, καλύτερο προπονητή. Οφείλει, όμως, να το δείξει μέσα στο γήπεδο και να κάνει τον ΠΑΟΚ να φανεί αυτό που πραγματικά είναι: Κατώτερος.</p>
      <p>Με τα στοιχεία αυτά και με τον κόσμο στο πλευρό του, με το Καραϊσκάκη να πάλλεται, ο Ολυμπιακός ΜΠΟΡΕΙ να πάρει τη νίκη. Γιατί τη δικαιούται!</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294542-kalhmera-me-doyleia-pic"/>
        <a href="https://www.gavros.gr/article/podosfairo/294543-aifnidiastikos-elegxos-ntopingk-sto-renth"/>
        <a href="https://www.gavros.gr/article/podosfairo/294532-diaithths-me-paok-mia-apo-ta-idia-opws-me-thn-aek"/>
        <a href="https://www.gavros.gr/article/podosfairo/294529-h-gkolara-toy-el-arampi-ekane-ntoro-sto-maroko"/>
      </related>
    </article>
  </body>
</html>