<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/presa-elvetiana-romania-tara-gazda-plina-de-indoieli-la-campionatul-european-de-fotbal-nici-echipa-nu-e-calificata-nici-infrastructura-nu-e-gata.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T10:01:33+00:00"/>
    <meta property="og:title" content="Presa elvețiană: România, ţara gazdă plină de îndoieli la Campionatul European de Fotbal. Nici echipa nu e calificată, nici infrastructura nu e gata"/>
    <meta property="og:description" content="Să găzduiască sâmbătă tragerea la sorţi pentru EURO 2020, apoi să fie una din cele 12 gazde ale competiţiei: totul ar trebui să facă România să se bucure."/>
  </head>
  <body>
    <article>
      <h1> Presa elvețiană: România, ţara gazdă plină de îndoieli la Campionatul European de Fotbal. Nici echipa nu e calificată, nici infrastructura nu e gata </h1>
      <address><time datetime="2019-11-29T10:01:33+00:00">29 Nov 2019, 10:01</time> by <a rel="author">Redacția</a></address>
      <p>Să găzduiască sâmbătă tragerea la sorţi pentru EURO 2020, apoi să fie una din cele 12 gazde ale competiţiei: totul ar trebui să facă România să se bucure. Dar cu şapte luni înaintea loviturii de începere, ţara se teme că nu va fi nici gata, nici calificată, scrie publicația elvețiană <a href="https://www.lematin.ch/sports/football/roumanie-pays-hote-plein-doute/story/11500592">Le Matin</a>, preluată de Rador.</p>
      <p>„Sunt dezamăgit, deoarece nici stadioanele, nici infrastructura pentru transportul turiştilor nu vor fi terminate. Şi ce să mai spui despre starea fotbalului românesc?”, se plânge Alexandru, un suporter în vârstă de 38 de ani, intervievat de AFP după o nouă înfrângere a echipei româneşti cu 5-0 în faţa Spaniei, la jumătatea lui noiembrie, în calificările pentru EURO (12 iunie – 12 iulie).</p>
      <p>Nu are noroc noul selecţioner naţional, Mirel Rădoi, care va asista sâmbătă (ora 18:00 în Elveţia) la tragerea la sorţi oficială a competiţiei la Bucureşti, fără să ştie dacă echipa lui va juca printre marii fotbalului european: pentru a spera să-şi obţină biletul, România va trebui să aştepte o semifinală de baraj contra Islandei, pe 26 martie la Reykjavik, înaintea unei eventuale finale pe 31 martie în Bulgarua sau în Ungaria.</p>
      <p>Ambianţa nu este veselă nici pe şantierele stadioanelor din capitală. Multiplele întârzieri au căpătat o turnură politică atunci când prim-ministrul de centru-dreapta, Ludovic Orban, a inspectat locurile în noiembrie, la câteva zile după preluarea funcţiei. „Lucrările nu au avansat de loc timp de patru ani”, a deplâns el situaţia, acuzând implicit guvernele precedente, de stânga.</p>
      <p>România a promis modernizarea a patru stadioane din Bucureşti destinate antrenamentelor echipelor calificate. Or, în opinia şefului guvernului român, numai două dintre ele vor fi „funcţionale” înaintea primului meci, programat pe 14 iunie. Fundaţia celui de-al treilea abia a fost pusă, din cauza unui litigiu, lucrările nici măcar nu au început la al patrulea.</p>
      <p>Cele patru întâlniri din grupa C, care cuprinde Ucraina şi Olanda, vor fi disputate pe Arena Naţională din Burureşti, un stadion de circa 55.000 de locuri, omologat pentru competiţii europene.</p>
      <p>
        <b>Consecinţe economice</b>
      </p>
      <p>„Eram mulţumit când am auzit că vom găzdui aceste meciuri, gândindu-mă că vom avea în sfârşit infrastructură nouă la Bucureşti. Dar am rezolvat problema româneşte”, încălcându-ne toate angajamentele, ironizează un alt suporter, Adrian, 32 de ani. Inaugurat în octombrie, şantierul căii ferate care ar trebui să lege aeroportul de principala gară din Bucureşti este astăzi întârziat din cauza unui proces al riveranilor.</p>
      <p>Faţă de aceste critici, coordonatorul naţional al evenimentului, Florin Sari, dă asigurări că nu trebuie să ne facem griji: „Am parcurs un drum lung şi am intrat pe ultima linie dreaptă”, a declarat el pentru AFP. „Infrastructurile promise nu sunt cerute de UEFA, ele erau destinate pur şi simplu să ne sorijine candidatura”. Echipele vor dispune, după părerea lui, de trei alte stadioane pentru antrenamente, la periferia Bucureştiului.</p>
      <p>Pentru a sărbători 60 de ani ai EURO, UEFA a ales o organizare complexă şi inedită a meciurilor disputate în 12 oraşe din 12 ţări. Iulian, un suporter în vârstă de 31 de ani, consideră că sunt motive de mulţumire: „E totuşi cool, avem ocazia să vedem toate aceste meciuri la noi, nu e ca şi cum ai putea s-o faci în fiecare an”.</p>
      <p>Şi hotelierii şi freacă mâinile. „Mizăm pe un total de 120.000 de turişti străini care vor petrece în medie două zile în România şi vor cheltui aici între 80 şi 106 milioane de franci”, a arătat pentru AFP preşedintele Federaţiei hotelierilor români, (FHR) Călin Ile. „Nu va fi totul perfect, dar vom fi la înâlţime”, conchide jurnalistul sportiv Ovidiu Ioaniţoaia.</p>
      <p>
        <i>Foto: InquamPhotos / Octav Ganea</i>
      </p>
    </article>
  </body>
</html>