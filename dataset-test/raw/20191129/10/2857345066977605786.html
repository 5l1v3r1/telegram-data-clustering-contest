<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforalla.idg.se/2.1054/1.727348/windows-10-gratis?utm_source=feedburner&amp;utm_medium=feed&amp;utm_campaign=Feed%3A+idg%2FETkj+%28IDG.se%3A+IDG.se+-+100+senaste%29"/>
    <meta property="og:site_name" content="PC för Alla"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="Är Windows 10 fortfarande gratis? Microsofts svarar"/>
    <meta property="og:description" content="Det cirkulerar många rykten på nätet om att det fortfarande skulle gå att uppgradera Windows 10 utan kostnad. Vi skickade frågan vidare till Microsoft."/>
  </head>
  <body>
    <article>
      <h1>Är Windows 10 fortfarande gratis? Microsofts svarar</h1>
      <address>
        <time datetime="2019-11-29T10:30:00+00:00">29 Nov 2019, 10:30</time>
      </address>
      <p>
        <i>Det cirkulerar många rykten på nätet om att det fortfarande skulle gå att uppgradera Windows 10 utan kostnad. Vi skickade frågan vidare till Microsoft.</i>
      </p>
      <p><b>FRÅGA.</b> Ni skriver att Windows 10 kostar pengar, men det ni skriver stämmer inte. Det är fortfarande gratis att uppgradera från Windows 7 till Windows 10 till och med januari nästa år när supporten på Windows upphör.</p>
      <p>Jag och min kollega gör det ”hela tiden” på våra kunders begäran. Vi använder <i><b>MediaCreationTool1903.exe </b></i>som går att hämta från Microsofts hemsida.</p>
      <p>Det finns ett antal Youtube-videor som beskriver hur man gör detta.<br/><i>Rune</i></p>
      <figure>
        <img src="https://www.idg.se/editorial/0/path/1.727355!imageManager/4054139362.jpg"/>
        <figcaption>Företagare kan uppdatera Windows 10 fritt, men inte privatpersoner.</figcaption>
      </figure>
      <p><b>SVAR. </b>Det cirkulerar många rykten om vad som gäller för Windows 10, så vi skickade frågan vidare till Microsoft. Deras kommunikationschef Andreas Wingren svarar så här på frågan om det är möjligt för vanliga konsumenter att uppdatera Windows 10 eller inte:</p>
      <p>”PC för Alla har helt rätt, den kostnadsfria uppgraderingen till Windows 10 via appen Skaffa Windows 10 upphörde att gälla 29 juli 2016. Så det korta svaret är nej, som konsument kan du inte längre kostnadsfritt uppgradera från Windows 7 till Windows 10.</p>
      <p>Med det sagt har läsaren Rune inte fel. MCT (MediaCreationTool) är fortfarande tillgängligt och går att ladda hem. Men när du kör installationen för första gången måste du ange en giltig Windows 10-produktnyckel.</p>
      <p>För företag som har Microsoft 365 Business är det möjligt att uppgradera kostnadsfritt från Windows 7, 8 och 8.1 Pro-licenser."</p>
    </article>
  </body>
</html>