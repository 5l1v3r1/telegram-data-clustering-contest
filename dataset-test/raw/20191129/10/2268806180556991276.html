<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/ludogoretz/georgi-dermendzhiev-sluchvashtoto-se-v-razgrad-tryabva-da-bade-za-primer.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-29T10:49:19+00:00"/>
    <meta property="og:title" content="Георги Дерменджиев: Случващото се в Разград трябва да бъде за пример"/>
    <meta property="og:description" content="&quot;Лудогорец вече е над средното европейско ниво&quot;"/>
  </head>
  <body>
    <article>
      <h1>Георги Дерменджиев: Случващото се в Разград трябва да бъде за пример</h1>
      <address>
        <time datetime="2019-11-29T10:49:19+00:00">29 Nov 2019, 10:49</time>
      </address>
      <p>Националният селекционер Георги Дерменджиев разказа как навремето Ивайло Петев го е поканил на работа в Лудогорец. След това специалистът се върна към мачовете от Шампионската лига с "орлите".</p>
      <p>"Как се озовах в Лудогорец ли? Ивайло Петев ми се обади и ме покани. Бях в Пловдив. Попита ме: "Искаш ли да дойдеш при мен в Разград? Ще се прави отбор, проектът е много добър". Веднага му отговорих, че съм навит, но само да ми каже как да стигна до Разград. Така започна всичко. Не е нито авантюра, нито приключение. Това е нещо с много голяма стойност. Много хора не искат да отдадат значение на това нещо, но само си помислете каква база се направи в Разград, стадион, който отговаря на европейските изисквания - с лични средства на братя Домусчиеви. Не е като в другите градове, където всеки мрънка: "Искаме това, искаме онова, нямаме това, нямаме онова". Не искам да съдя никого, но когато има коментар, трябва и да се съобразяваш какво говориш.</p>
      <p>Случващото се в Разград трябва да бъде за пример. Лудогорец вече е над средното европейско ниво - като клуб и като управление. Има екип, интелект на екипа, има собственици, които вярват на екипа, отпускат средства за селекция. Постепенно играчите натрупват рутина с годините, което е много важно. Вече дори не се притесняват, когато излизат на терена срещу Реал (Мадрид). Знаете, че и с Пари Сен Жермен играхме, направихме 2:2 в Париж. Мачове с Ливърпул, Арсенал, с Базел - това са мачове, които остават в историята. Ние излизахме да играем като равен с равен, дори и срещу Реал", каза Дерменджиев пред "Блиц".</p>
    </article>
  </body>
</html>