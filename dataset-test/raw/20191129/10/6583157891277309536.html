<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/urzadzenia-wybuchowe-ktore-przyniesli-na-kontrmanifestacje-marszu-rownosci-stanowily-zagrozenie-mlode-malzenstwo-stanie-przed-sadem/"/>
    <meta property="og:site_name" content="lublin112.pl"/>
    <meta property="article:published_time" content="2019-11-29T10:03:00+00:00"/>
    <meta property="og:title" content="Urządzenia wybuchowe, które przynieśli na kontrmanifestację Marszu Równości, stanowiły zagrożenie. Młode małżeństwo stanie przed sądem"/>
    <meta property="og:description" content="Aktem oskarżenia zakończyło się śledztwo w sprawie młodego małżeństwa z Lublina, które skonstruowało, a następnie przyniosło na kontrmanifestację urządzenia wybuchowe. Biegły wykazał, że stanowiły one zagrożenie dla wielu osób."/>
  </head>
  <body>
    <article>
      <h1>Urządzenia wybuchowe, które przynieśli na kontrmanifestację Marszu Równości, stanowiły zagrożenie. Młode małżeństwo stanie przed sądem</h1>
      <address>
        <time datetime="2019-11-29T10:03:00+00:00">29 Nov 2019, 10:03</time>
      </address>
      <p>
        <b>Aktem oskarżenia zakończyło się śledztwo w sprawie młodego małżeństwa z Lublina, które skonstruowało, a następnie przyniosło na kontrmanifestację urządzenia wybuchowe. Biegły wykazał, że stanowiły one zagrożenie dla wielu osób.</b>
      </p>
      <p>Zakończyło się prokuratorskie śledztwo w sprawie zatrzymanego przed Marszem Równości w Lublinie małżeństwa, które przyszło na zgromadzenie uzbrojone w ładunki wybuchowe. 20-letnia Karolina S. i 26-letni Arkadiusz S. wpadli w ręce policjantów w sobotę 28 września około godz. 14. Para zamierzała wziąć udział w kontrmanifestacji, znajdujący się jednak w tłumie nieumundurowani policjanci dokonali ich zatrzymania. Funkcjonariusze nie chcieli zdradzić, co wzbudziło ich niepokój, faktem jest jednak to, że przy zatrzymanych znaleziono trzy pojemniki z gazem, do których przytwierdzone były petardy.</p>
      <p>Po przesłuchaniu małżeństwo zostało umieszczone w tymczasowym areszcie. Prokuratura w trakcie śledztwa chciała potwierdzić słowa policjantów, iż ładunki te mogły stanowić zagrożenie dla życia ludzkiego. Powołany został biegły w tej sprawie. Postanowił on przeprowadzić eksperyment i w kontrolowanych warunkach zdetonować jeden z ładunków. Wtedy nie było już żadnych wątpliwości. Analiza wykazała, że elementy wykonanego w domowych warunkach niebezpiecznego przedmiotu mogły narazić osoby znajdujące się w promieniu nawet do ośmiu metrów, na ryzyko zagrożenia zdrowia, a w skrajnym przypadku nawet utraty życia.</p>
      <p>W związku z tym wniosek zatrzymanych o zwolnienie z tymczasowego aresztu i odpowiadanie z wolnej stopy został odrzucony. Dodatkowo środek zapobiegawczy przedłużono do końca grudnia. Karolina S. i Arkadiusz S. usłyszeli zarzuty posiadania urządzeń wybuchowych stanowiących zagrożenie dla innych osób, dodatkowo Arkadiuszowi S. przedstawiono zarzut wytworzenia tych urządzeń. Małżeństwo odpowie również za udział w nielegalnym zbiegowisku. Mieszkańcom Lublina grozi teraz do 8 lat pozbawienia wolności.</p>
      <p>(fot. lublin112.pl – zdjęcie ilustracyjne)</p>
    </article>
  </body>
</html>