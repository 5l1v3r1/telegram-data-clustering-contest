<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783795/%D9%85%D8%AC%D9%84%D9%87-%D9%85%DB%8C%D9%86%DB%8C%D8%A7%D8%AA%D9%88%D8%B1%DB%8C-%D8%B4%D8%A7%D8%B1%D9%84%D9%88%D8%AA-%D8%A8%D8%B1%D9%88%D9%86%D8%AA%D9%87-%DB%B8%DB%B8%DB%B0-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%AF%D8%B1-%D8%AD%D8%B1%D8%A7%D8%AC%DB%8C-%D8%AE%D8%B1%DB%8C%D8%AF%D9%87-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:59:33+00:00"/>
    <meta property="og:title" content="برای انتقال به موزه نویسنده؛ مجله مینیاتوری شارلوت برونته ۸۸۰ هزار دلار در حراجی خریده شد"/>
    <meta property="og:description" content="یک مجله مینیاتوری دست نویس کار شارلوت برونته در حراجی خریداری شد و به زودی به موزه وی منتقل می‌شود."/>
  </head>
  <body>
    <article>
      <h1>برای انتقال به موزه نویسنده؛ مجله مینیاتوری شارلوت برونته ۸۸۰ هزار دلار در حراجی خریده شد</h1>
      <address>
        <time datetime="2019-11-29T10:59:33+00:00">29 Nov 2019, 10:59</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از سی‌بی‌سی، شارلوت برونته نویسنده کلاسیک انگلیسی یک مجله مینیاتوری به نام «مجله مردان جوان» درست کرده بود که کمی بزرگ‌تر از یک جعبه کبریت اما کوچک‌تر از کارت‌های بازی بود. این گنجینه کوچک هفته گذشته در یک حراجی در پاریس به قیمت نزدیک به ۸۸۰ هزار دلار فروخته شد و حالا بعد از سال‌ها تلاش توسط انجمن برونته دوباره به انگلستان بازمی‌گردد.</p>
      <p>این جامعه ادبی در دهکده هاوورث واقع در وست یورکشایر موزه برونته را در محلی اداره می‌کند که زمانی خانه خانواده برونته بود.</p>
      <p>ربکا یورک سخنگوی این جامعه گفت این جامعه یکی از بزرگ‌ترین مجموعه‌های آثار برونته‌ها در دنیا را دارد و اضافه کرد که در ابتدا شش کتاب مینیاتوری تهیه شده بود و این مشخص است چون همه آن‌ها شماره و تاریخ دارند.</p>
      <p>یورک گفت: «موزه از قبل چهار عدد از این کتاب‌های مینیاتوری را داشت. یکی از آن‌ها در مجموعه‌ای خصوصی بود که کل آن در دهه ۳۰ میلادی ناپدید شد و هیچ کس نمی‌داند کجاست. این کتاب آخر هم در سال ۲۰۱۱ به حراج گذاشته شده بود و با وجود این که جامعه برونته در حراجی سعی کرد آن را به دست آورد، اما فرد دیگری برنده مزایده شد که خیلی دردناک بود.»</p>
      <p>بانو جودی دنچ بازیگر نامی بریتانیایی رییس جامعه برونته است و قبول کرد برای اینکه برای دومین بار این کتاب از دست نرود نام خود را در راس کمپین خریداری آن قرار بدهد.</p>
      <p>به گفته یورک، برونته در ۱۴ سالگی شروع به خلق این مجله‌های کوچک کرد که نخستین نشانه‌های این بودند که او می‌خواست نویسنده باشد و آثارش چاپ شوند. پدر برونته‌ها علاوه بر کتاب و آثار ادبی مهم آن زمان، برای کودکان سربازهای اسباب‌بازی می‌خرید و کودکان دنیاهای خیالی با این سربازها درست می‌کردند و روی آن‌ها اسم می‌گذاشتند.</p>
      <p>یورک گفت: «بنابراین این مجله‌ها طوری خلق شدند که اندازه همان سربازها باشند و به همین دلیل است که نام آن‌ها هم مجله‌های مردان جوان گذاشته شده بود. اما در آن‌ها واقعا داستان‌هایی هستند که با دست نوشته شده و برای خواندن آن‌ها به ذره‌بین نیاز خواهید داشت.»</p>
      <p>او گفت کتابی که جامعه برونته خریداری کرده چهار هزار کلمه دارد و درباره قاتلی است که وجدانش نمی‌تواند قربانیانش را رها کند.</p>
    </article>
  </body>
</html>