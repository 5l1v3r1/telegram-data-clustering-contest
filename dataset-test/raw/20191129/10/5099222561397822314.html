<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23522174-student-facultatea-drept-din-iasi-batut-injunghiat-timpul-balului-bobocilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T10:46:00+00:00"/>
    <meta property="og:title" content="Student la Facultatea de Drept din Iași, bătut și înjunghiat în timpul Balului Bobocilor. De la ce ar fi pornit scandalul"/>
    <meta property="og:description" content="Un tânăr de 22 de ani, student la Facultatea de Drept din Iaşi, a fost bătut şi înjunghiat în noaptea de joi spre vineri, în timpul Balului Bobocilor, desfăşurat la un club din"/>
  </head>
  <body>
    <article>
      <h1>Student la Facultatea de Drept din Iași, bătut și înjunghiat în timpul Balului Bobocilor. De la ce ar fi pornit scandalul</h1>
      <address><time datetime="2019-11-29T10:46:00+00:00">29 Nov 2019, 10:46</time> by <a rel="author">D.D.</a></address>
      <p><b>Un tânăr de 22 de ani, student la Facultatea de Drept din Iaşi, a fost bătut şi înjunghiat în noaptea de joi spre vineri, în timpul Balului Bobocilor, desfăşurat la un club din municipiu.</b><br/><br/>Purtătorul de cuvânt al Inspectoratului de Poliţie Judeţean (IPJ) Iaşi, Ioana Bîlea, a declarat, pentru Agerpres, că tânărul a fost înjunghiat în abdomen în urma unei altercaţii care a avut loc într-un club din Iaşi.<br/><br/>"În jurul orei 1:20 am fost sesizaţi prin apel 112 de un tânăr de 22 de ani cu privire la faptul că, în timp ce se afla într-un club din municipiul Iaşi, a fost agresat fizic. Poliţiştii s-au deplasat la fata locului, unde au identificat mai multe persoane. În cauză a fost deschis un dosar penal pentru săvârşirea infracţiunii de loviri sau alte violenţe, iar cercetările continuă pentru stabilirea întregii situaţii de fapt", a precizat Ioana Bîlea.<br/><br/>Surse din rândul anchetatorilor susţin că au fost aduşi la audieri tineri în vârstă de 22 şi 23 de ani, din Republica Moldova. Se pare că persoana care a pornit conflictul este chiar victima, care s-ar fi purtat urât cu o prietenă de-a lor.<br/><br/>Coordonatorul SMURD Iaşi, Diana Cimpoeşu, a declarat, pentru Agerpres, ca victima a fost adusă la Spitalul Sf. Spiridon de un echipaj de ambulanţă de tip B.<br/><br/>"Pacientul a suferit un traumatism cranio-cerebral, fără pierderea stării de conştienţă. Prezenta două plăgi înţepate la nivelul flancului drept din zona abdominală. A fost dirijat la Spitalul de Neurochirurgie pentru consult. Revine în Spitalul Sf. Spiridon pentru internare în secţia de Chirurgie. Pacientul este stabil hemodinamic", a precizat Diana Cimpoeşu.</p>
    </article>
  </body>
</html>