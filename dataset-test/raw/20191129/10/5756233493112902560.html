<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623908/%D8%A7%DB%8C%D8%B1%D8%A7%D9%86-%D8%AC%D8%B2-%DB%B1%DB%B0-%DA%A9%D8%B4%D9%88%D8%B1-%D8%AF%D8%A7%D8%B1%D8%A7%DB%8C-%DA%A9%D9%85%D8%AA%D8%B1%DB%8C%D9%86-%D9%85%DB%8C%D8%B2%D8%A7%D9%86-%D8%B7%D9%84%D8%A7%D9%82-%D8%AF%D8%B1-%D8%AF%D9%86%DB%8C%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="ایران جز ۱۰ کشور دارای کمترین میزان طلاق در دنیاست"/>
    <meta property="og:description" content="معاون امور مجلس و حقوقی وزارت تعاون، کار و رفاه اجتماعی گفت: طبق آخرین پژوهش های انجام شده ایران جز ۱۰ کشور دنیاست که کمترین میزان طلاق را دارد."/>
  </head>
  <body>
    <article>
      <h1>ایران جز ۱۰ کشور دارای کمترین میزان طلاق در دنیاست</h1>
      <h2>معاون امور حقوقی وزارت تعاون، کار و رفاه اجتماعی:</h2>
      <address>
        <time datetime="2019-11-29T10:28:00+00:00">29 Nov 2019, 10:28</time>
      </address>
      <p>
        <i>معاون امور مجلس و حقوقی وزارت تعاون، کار و رفاه اجتماعی گفت: طبق آخرین پژوهش های انجام شده ایران جز ۱۰ کشور دنیاست که کمترین میزان طلاق را دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>میرهادی قره سید رومیانی شامگاه پنج شنبه در دومین همایش حامیان بنیاد خانواده در کاشان با بیان اینکه خانواده های ایرانی باید به فرهنگ اصیل خود برگردند، اظهار داشت: باید بنیان های نورانی و مقدس خانواده را از کتاب ها و متون باهویت استخراج و در اختیار خانواده ها قرار دهیم.</p>
      <p>
        <b>بنیاد حامیان خانواده در دیگر شهرهای ایران هم تشکیل شود</b>
      </p>
      <p>وی از لزوم تشکیل بنیاد حامیان خانواده در دیگر شهرهای ایران سخن گفت و ابراز داشت: تشکیل موسساتی این چنینd می تواند باعث کاهش آسیب های اجتماعی و همچنین طلاق در بین خانواده های ایرانی شود.</p>
      <figure>
        <img src="https://aftabnews.ir/files/fa/news/1398/9/8/364894_529.jpg"/>
      </figure>
      <p>
        <b>مدار تحکیم خانواده در برنامه ششم توسعه حول محور مشاوره است</b>
      </p>
      <p>معاون امور مجلس و حقوقی وزارت تعاون، کار و رفاه اجتماعی با اشاره به اینکه مدار تحکیم خانواده در برنامه ششم توسعه حول محور مشاوره شکل گرفته است، تصریح کرد: این مهم می تواند با مشارکت ارگان های انقلابی همچون بسیج و حوزه های علمیه به بهترین نحو ممکن انجام شود.</p>
      <p>وی با اشاره به تجربه موفق ورود خیرین در حوزه مدرسه سازی افزود: حضور خیرین در بخش حمایت از خانواده باعث ماندگاری و تحکیم بنیان خانواده می شود.</p>
      <p>
        <b>رواج ازدواج سفید در جامعه غربی یکی از مهمترین علل افزایش طلاق</b>
      </p>
      <p>رومیانی یکی از مهمترین علل گسترش طلاق در کشورهای غربی را رواج ازدواج سفید در بین جوانان آن کشورها دانست و بیان داشت: بر طبق آخرین پژوهش های علمی انجام شده آمریکا جز ۱۰ کشور دنیاست که بیشترین میزان طلاق در بین خانواده های آن انجام می شود.</p>
      <p>وی با بیان اینکه ایران جز ۱۰ کشور برتر دنیاست که کمترین میزان طلاق در بین خانواده های آن اتفاق می افتد، اظهار داشت: مهمترین دلیل این موضوع وابستگی عمیق خانواده های ایرانی به فرهنگ با هویت و همچنین باورهای مذهبی است.</p>
      <p>
        <b>طلاق بیشتر در خانواده های دارای تمکن مالی مناسب اتفاق می افتد</b>
      </p>
      <p>معاون امور مجلس و حقوقی وزارت تعاون، کار و رفاه اجتماعی با اشاره به برخی از تصورات غلط که طلاق بیشتر در خانواده های فقیر رخ می دهد، ابراز داشت: بر خلاف این تصور، بیشترین آمار طلاق در خانواده هایی رخ می دهد که تمکن مالی مناسبی دارند و متاسفانه به دلیل شرایط خاص زندگی خود کمتر امکان حضور در جمع اعضای خانواده برای آنها اتفاق می افتد.</p>
    </article>
  </body>
</html>