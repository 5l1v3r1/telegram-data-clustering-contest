<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/kerdi-127-5-ekat-eyro-gia-to-enneamino-kai-nees-ependyseis-gia-tin-prodea-investments/"/>
    <meta property="og:site_name" content="economico.gr"/>
    <meta property="article:published_time" content="2019-11-29T10:53:42+00:00"/>
    <meta property="og:title" content="Κέρδη 127,5 εκατ. ευρώ για το εννεάμηνο και νέες επενδύσεις για την PRODEA Investments"/>
    <meta property="og:description" content="Αύξηση 44,2% σημείωσε ο κύκλος εργασιών της PRODEA Investments για το εννεάμηνο του 2019, που ανήλθε σε 131,1 εκατ."/>
  </head>
  <body>
    <article>
      <h1>Κέρδη 127,5 εκατ. ευρώ για το εννεάμηνο και νέες επενδύσεις για την PRODEA Investments</h1>
      <address><time datetime="2019-11-29T10:53:42+00:00">29 Nov 2019, 10:53</time> by <a rel="author">Μαίρη Φωτάκη</a></address>
      <p><b>Αύξηση 44,2%</b> σημείωσε ο κύκλος εργασιών της <b>PRODEA Investments</b> για το εννεάμηνο του 2019, που ανήλθε σε 131,1 εκατ.</p>
      <p>Σύμφωνα με ανακοίνωση της εταιρείας τα κέρδη περιόδου ανήλθαν σε 127,5 εκατ. ευρώ ενισχυμένα κατά 60,3%.</p>
      <p>Τα κέρδη προ τόκων, φόρων και αποσβέσεων, μη συμπεριλαμβανομένων των κερδών από αναπροσαρμογή της αξίας των επενδύσεων σε ακίνητα, της απομείωσης των αποθεμάτων και της αρνητικής υπεραξίας που προέκυψε κατά την εξαγορά θυγατρικών (adjusted EBITDA) αυξήθηκαν, από 76,7 εκατ. ευρώ στο εννεάμηνο του 2018, σε 84,2 εκατ. το εννεάμηνο του 2019 (αύξηση 9,8%). Τα κέρδη από αναπροσαρμογή των επενδύσεων σε ακίνητα ανήλθαν σε 71,8 εκατ. ευρώ έναντι κέρδους 29,3 εκατ. ευρώ για το εννεάμηνο του 2018.</p>
      <p>Η Εσωτερική Αξία (NAV) του Ομίλου την 30η Σεπτεμβρίου 2019 ανήλθε σε 1,328 δισ. ευρώ ή 5,20 ευρώ ανά μετοχή έναντι 1,286 δισ. ευρώ και 5,04 ευρώ ανά μετοχή αντίστοιχα την 31η Δεκεμβρίου 2018.</p>
      <p>Την 30η Σεπτεμβρίου 2019 το χαρτοφυλάκιο του ομίλου αποτελούνταν από 373 εμπορικά ακίνητα, συνολικής εκμισθώσιμης επιφάνειας 1.317 χιλ. τ.μ. Τριακόσια είκοσι εννέα (329) ακίνητα βρίσκονται στην Ελλάδα, εκ των οποίων τα περισσότερα από αυτά βρίσκονται σε περιοχές υψηλής προβολής και εμπορικότητας. Επίσης, 26 βρίσκονται στην Κύπρο, 14 ακίνητα στην Ιταλία, δύο στη Βουλγαρία και δύο στη Ρουμανία. Η εύλογη αξία των επενδύσεων σε ακίνητα του ομίλου στις 30 Σεπτεμβρίου 2019 ανερχόταν 2,175 δις. εκατ. (31.12.2018: 349 εμπορικά ακίνητα εύλογης αξίας 1,779 δισ. ευρώ).</p>
      <p>Η Prodea, υλοποιώντας τη στρατηγική για απόκτηση εμπορικών ακινήτων που παρουσιάζουν σημαντικές προοπτικές καταγραφής υπεραξίας (value add), απέκτησε πρόσφατα κτήριο γραφείων συνολικής επιφάνειας 5.462 τ.μ. επί της Συγγρού 44. Η Διοίκηση της Prodea εξετάζει τις εναλλακτικές αξιοποίησης του ακινήτου καθώς η εξαιρετική τοποθεσία του (πλησίον της Ακρόπολης, του κέντρου της Αθήνας και σταθμού μετρό) το καθιστά ιδανικό τόσο για χρήση γραφείων όσο και για τουριστική μονάδα, μετά τη σχετική ανακαίνιση. Το τίμημα για την απόκτηση του ακινήτου ανήλθε στα 5,9 εκατ. ευρώ.</p>
      <p>Επίσης η Prodea συνεχίζει την επενδυτική της δραστηριότητα στον τομέα των εμπορικών αποθηκών με την απόκτηση του 100% των εταιρικών μεριδίων της ΗΛΔΗΜ Μ.ΙΚΕ, στην οποία ανήκει νεόδμητη εμπορική αποθήκη στην περιοχή του Ασπροπύργου και της οποίας η κατασκευή ολοκληρώθηκε τον Σεπτέμβριο 2019 και η οποία πληροί τις πλέον σύγχρονες προδιαγραφές logistics. Η συνολική επιφάνεια του ακινήτου ανέρχεται σε 5.069 τ.μ. και είναι ήδη εκμισθωμένο σε αξιόπιστο μισθωτή. Το τίμημα απόκτησης του ακινήτου ανήλθε σε 2,79 εκατομμύρια ευρώ. Η απόκτηση των εταιρικών μεριδίων της ΗΛΔΗΜ Μ.ΙΚΕ έγινε με βάση την καθαρή θέση της εταιρείας, λαμβάνοντας υπόψιν το προαναφερθέν τίμημα για το ακίνητο.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>