<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/social-network/2019/11/29/twitter-eliminazione-account/?utm_medium=marketing&amp;utm_campaign=wired&amp;utm_source=Twitter"/>
    <meta property="og:site_name" content="Wired"/>
    <meta property="article:published_time" content="2019-11-29T10:36:41+00:00"/>
    <meta property="og:title" content="Twitter non distingue i profili zombie e sospende la pulizia"/>
    <meta property="og:description" content="È stato bloccato il processo di eliminazione perché la società non distingue i profili inattivi da quelli di utenti ormai deceduti"/>
  </head>
  <body>
    <article>
      <h1>Twitter non distingue i profili zombie e sospende la pulizia</h1>
      <address><time datetime="2019-11-29T10:36:41+00:00">29 Nov 2019, 10:36</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>È stato bloccato il processo di eliminazione perché la società non distingue i profili inattivi da quelli di utenti ormai deceduti</h3>
      <p><b>Twitter</b> ferma il piano di<b><a href="https://www.wired.it/internet/social-network/2019/11/27/twitter-cancellazionea-account/"> rimozione degli account inattivi</a></b> dopo essersi accorto che procedendo con l’eliminazione avrebbe cancellato anche i <b>profili di utenti ormai morti</b>. La società si è scusata per la confusione generata momentaneamente dopo l’annuncio del piano di eliminazione, riconoscendo la necessità di creare un <b>sistema per rendere omaggio ai defunti</b> con dei profili in loro memoria, esattamente come avviene su <a href="https://www.wired.it/internet/social-network/2019/03/05/facebook-account-morto/">Facebook</a>.</p>
      <figure>
        <iframe data-src="https://twitter.com/jack/status/1199778992578011136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jack Dorsey, amministratore delegato di Twitter, ha ricondiviso un post del team di supporto del social network nel quale si legge: “<i>Abbiamo ascoltato i vostri feedback sull’impatto che ciò (</i>l’eliminazione dei profili inattivi, ndr<i>) avrebbe avuto sugli account dei defunti. Questa <b>è stata una mancanza da parte nostra</b></i>. <i>Non rimuoveremo gli account inattivi fino a quando non creeremo un nuovo modo per commemorarli</i>”.</p>
      <p>Spetta ora agli ingeneri e ai programmatori di Twitter mettersi al lavoro per creare un sistema per <b>distinguere un account commemorativo</b> da uno caduto in disuso e di conseguenza eliminabile. La società parte dalla situazione degli utenti dell’Unione europea poiché le <b>normative locali sulla privacy</b> (Gdpr) pongono dei paletti importanti da rispettare.</p>
      <p>Senza l’eliminazione dei profili inattivi, i <b>nomi da loro utilizzati rimarranno ancora per un periodo indefinito a loro disposizione</b>. E gli utenti che tanto desiderano cambiare il loro attuale nickname a favore della loro prima scelta, all’epoca purtroppo già opzionata da altri, dovranno pazientare ulteriormente. “<i>In futuro potremmo ampliare l’applicazione della nostra politica di inattività per conformarci ad altre normative in tutto il mondo e garantire l’integrità del servizio</i>”, fanno sapere da Twitter: “<i>Se lo faremo, lo comunicheremo a tutti voi. Ci scusiamo per la confusione e le preoccupazioni che abbiamo causato e vi terremo informati</i>”.</p>
      <p> </p>
    </article>
  </body>
</html>