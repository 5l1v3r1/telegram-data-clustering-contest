<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/kads-laiks-bus-decembra-pirmaja-nedela-uzzini-jaunako-prognozi/"/>
    <meta property="og:site_name" content="skaties.lv"/>
    <meta property="article:published_time" content="2019-11-29T10:39:00+00:00"/>
    <meta property="og:title" content="Kāds laiks būs decembra pirmajā nedēļā? Uzzini jaunāko prognozi"/>
    <meta property="og:description" content="Turpmākajās četrās dienās Latvijā būs zemāka gaisa temperatūra un daudzviet snigs, savukārt no nākamās nedēļas vidus gaidāms silts laiks, prognozē Latvijas Vides, ģeoloģijas un meteoroloģijas centrs un “Global Forecast System”."/>
  </head>
  <body>
    <article>
      <h1>Kāds laiks būs decembra pirmajā nedēļā? Uzzini jaunāko prognozi</h1>
      <address><time datetime="2019-11-29T10:39:00+00:00">29 Nov 2019, 10:39</time> by <a rel="author">LETA</a></address>
      <p>Turpmākajās četrās dienās Latvijā būs zemāka gaisa temperatūra un daudzviet snigs, savukārt no nākamās nedēļas vidus gaidāms silts laiks, prognozē Latvijas Vides, ģeoloģijas un meteoroloģijas centrs un “Global Forecast System”.</p>
      <p>Ieplūstot vēsākam un sausākam gaisam, sestdien un svētdien Latvijas lielākajā daļā spīdēs saule. Galvenokārt valsts centrālajos un austrumu novados daudzviet īslaicīgi snigs, vietām gaidāma stipra snigšana. No Rīgas jūras līča nākošie mākoņi vairāk skars Vidzemi, dažviet arī puteņos.</p>
      <p>Sagaidāms, ka svētdien dienas laikā galvenokārt tikai vietām Vidzemē snigs, savukārt pirmdien un otrdien laiks kļūs mākoņaināks un teju visā valstī palaikam gaidāms sniegs vai slapjš sniegs.</p>
      <p>Gaisa temperatūra caurmērā būs tuvu nulles atzīmei, svētdienas rītā termometra stabiņš vietām noslīdēs līdz -7 grādiem. Piekrastē, vējam pūšot no jūras, gan naktī, gan dienā gaisa temperatūra pārsvarā saglabāsies pozitīva. Valdošais būs rietumu vējš.</p>
      <p>Saskaņā ar pašreizējo “Global Forecast System” prognozi no trešdienas, 4.decembra, gaisa temperatūra Latvijā naktīs un dienās būs +1..+9 grādi, bieži gaidāms lietus, savukārt pēc 10.decembra iespējams sniegs un sals.</p>
    </article>
  </body>
</html>