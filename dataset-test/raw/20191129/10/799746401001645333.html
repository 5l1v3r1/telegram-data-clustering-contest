<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103641/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T10:58:15+00:00"/>
    <meta property="og:title" content="Українські перевізники додатково отримають 5 000 польських дозволів"/>
    <meta property="og:description" content="За результатами зустрічі міністрів інфраструктури України й Польщі, яка відбулася 28 листопада у Львові, українські перевізники додатково отримають 5 000 польських дозволів. "/>
  </head>
  <body>
    <article>
      <h1>Українські перевізники додатково отримають 5 000 польських дозволів</h1>
      <address>
        <time datetime="2019-11-29T10:58:15+00:00">29 Nov 2019, 10:58</time>
      </address>
      <p>За результатами зустрічі міністрів інфраструктури України й Польщі, яка відбулася 28 листопада у Львові, українські перевізники додатково отримають 5 000 польських дозволів. </p>
      <p>Про це повідомляє "Європейська правда" з посиланням на пресслужбу українського Міністерства інфраструктури.</p>
      <p>Зустріч міністрів Владислава Криклія та Анджея Адамчика стала продовженням діалогу, який розпочався наприкінці жовтня.</p>
      <p>Головним питанням зустрічі стало питання визначення квоти дозволів на здійснення міжнародних вантажних автомобільних перевезень з Республікою Польща для українських перевізників.</p>
      <p>Міністр інфраструктури України зазначив, що позиція української сторони залишається незмінною -  квота дозволів не може бути меншою, ніж 200 000 дозволів.  </p>
      <p>Криклій зауважив, що й надалі буде відстоювати позицію, що зменшення відповідної квоти дозволів є порушенням статті 136 Угоди про Асоціацію України з ЄС.</p>
      <p>"Зараз посилено контроль за обігом дозволів, українська сторона володіє точною інформацію щодо кількості оформлених та повернутих дозволів, встановлено камери відеоспостереження в пунктах видачі дозволів", - запевнила українська сторона.</p>
      <p>Криклій заявив, що українська сторона цінує діалог та готовність польської сторони поділитися досвідом розподілу дозволів.</p>
      <p>"За результатами зустрічі Робочої групи ad-hoc підготовлено розподіл 10 000 дозволів з попереднього обміну дозволами на 2020 рік, які дійсні для оформлення в 2019 році відповідно до прозорого механізму", - зазначили у Мінінфраструктури.</p>
      <p>Також українські перевізники додатково 5 000 польських дозволів, додали у Криклія.</p>
      <p>Як відомо, проблема виникла минулого року через позицію Польщі встановити квоту на міжнародні автомобільні перевезення у 2019 році на рівні 130 тисяч дозволів. Ключовий аргумент польської переговорної команди - інтереси польських перевізників.</p>
      <p>Прем'єр-міністр Олексій Гончарук заявляв, що Україна <b><a href="https://www.eurointegration.com.ua/news/2019/09/30/7101359/">підготувала контрзаходи</a></b> на відмову Польщі збільшити квоту.</p>
      <p>Віцепрем’єр України Дмитро Кулеба закликав Польщу піти на поступки у відповідь на те, що Київ <b><a href="https://www.eurointegration.com.ua/news/2019/09/27/7101294/">надав формальну згоду</a></b> на відновлення пошуково-ексгумаційних робіт на території нашої країни.</p>
      <p>В МЗС Польщі заявляли, що <b><a href="https://www.eurointegration.com.ua/interview/2019/09/13/7100619/">"не приймають принципів торгівлі у питанні історичної спадщини".</a></b></p>
      <p>Детальніше читайте у статті: <b><a href="https://www.eurointegration.com.ua/experts/2019/08/12/7099493/">"Експорт під загрозою: навіщо Україна погрожує оскаржити дії Польщі у Брюсселі"</a></b></p>
      <related>
        <a href="https://www.eurointegration.com.ua/news/2019/11/7/7102760/"/>
      </related>
    </article>
  </body>
</html>