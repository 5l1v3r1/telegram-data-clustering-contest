<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/mobile/app/2019/11/29/lapp-che-trasforma-liphone-in-un-ipod-classic/"/>
    <meta property="og:site_name" content="Wired"/>
    <meta property="article:published_time" content="2019-11-29T10:47:16+00:00"/>
    <meta property="og:title" content="L'app che trasforma l'iPhone in un vecchio iPod"/>
    <meta property="og:description" content="Se avete nostalgia di iPod con le sue click-wheel e Cover Flow, quest'app vi farà tornare al passato"/>
  </head>
  <body>
    <article>
      <h1>L'app che trasforma l'iPhone in un vecchio iPod</h1>
      <address><time datetime="2019-11-29T10:47:16+00:00">29 Nov 2019, 10:47</time> by <a rel="author" href="https://www.wired.it/author/jliberatore/" target="_blank">Jader Liberatore</a></address>
      <h3>Se avete nostalgia di click-wheel e Cover Flow, quest'app vi farà tornare al passato</h3>
      <p>Se finora il <a href="https://www.wired.it/gadget/audio-e-tv/2019/09/06/sony-walkman-edizione-limitata/">Sony Walkman di quarant’anni fa in edizione digitale limitata</a> o la rivisitazione della <a href="https://www.wired.it/gadget/videogiochi/2019/11/14/ecco-il-nes-che-funziona-senza-tv/">console NES in una versione capace di funzionare senza TV</a> non hanno attirato particolarmente le vostra attenzione, quest’ultima trovata <b>vintage</b> non passerà inosservata: soprattutto se siete amanti dei prodotti Apple. Ricordate l’<b>iPod Classic</b> dotato di ghiera cliccabile e pulsante centrale? Uno studente di design del <i>Cooper Union College</i> di New York City, ha pensato bene di riportarlo nelle nostre tasche attraverso un’app per iPhone.</p>
      <p>Il nome del giovane sviluppatore è <b>Elvin Hu </b>il quale, dopo aver iniziato a sviluppare la sua idea durante lo scorso ottobre, il 27 novembre 2019 ha pubblicato su <a href="https://twitter.com/elvin_not_11/status/1199717678908366854">Twitter</a> un’anteprima.</p>
      <figure>
        <iframe data-src="https://twitter.com/elvin_not_11/status/1199717678908366854?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Attraverso un’interfaccia grafica che riproduce fedelmente il design del vecchio player musicale di Apple presentato per la prima volta nel 2001, l’app in questione permetterebbe all’utente sfogliare i brani musicali archiviati nel dispositivo tramite la ghiera dei controlli e la funzionalità Cover Flow.</p>
      <p>“Sono stato un fan dei prodotti Apple da quando ero bambino. Prima che la mia famiglia potesse permettersene uno, disegnavo l’interfaccia utente degli iPhone sui coperchi delle scatole di Ferrero Rocher”, avrebbe rilevato Hu in un’e-mail inviata a <a href="https://www.theverge.com/tldr/2019/11/28/20986886/iphone-app-ipod-classic-click-wheel-elvin-hu-developer"><i>The Verge</i></a> confermando che sarebbero stati proprio i dispositivi Apple – così come Windows Vista o Zune HD – a motivare il suo percorso di studi.</p>
      <p>Secondo le previsioni dello sviluppatore, l’app sarà pronta entro la fine dell’anno e ovviamente renderà meglio l’idea di maneggiare un vecchio iPod, se utilizzata con gli iPhone – come X, XS e 11 – privi di tasto Home. Tuttavia, anche se l’idea avrebbe suscitato interesse in Tony Fadell – considerato il <i>papà dell’iPod</i> – il quale avrebbe commentato il tweet con un giudizio incoraggiante, considerate le norme restrittive di Apple <b>difficilmente verrà approvata nell’App Store</b> (ma potrebbe essere resa disponibile come progetto <i>open source</i>).</p>
    </article>
  </body>
</html>