<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/%d0%b8%d0%b3%d1%80%d0%b8/%d0%b3%d0%bb%d0%b0%d0%b2%d0%bd%d0%b0%d1%82%d0%b0-%d0%b8%d1%81%d1%82%d0%be%d1%80%d0%b8%d1%8f-%d0%b2-cyberpunk-2077-%d1%89%d0%b5-%d0%b5-%d0%bf%d0%be-%d0%ba%d1%80%d0%b0%d1%82%d0%ba%d0%b0-%d0%be%d1%82-323737.html"/>
    <meta property="og:site_name" content="kaldata.com"/>
    <meta property="article:published_time" content="2019-11-29T10:26:30+00:00"/>
    <meta property="og:title" content="Главната история в Cyberpunk 2077 ще е по-кратка от тази в The Witcher 3 - kaldata.com"/>
    <meta property="og:description" content="Премиерата на Cyberpunk 2077 не е близо, но фактът, че CD Project RED станаха по-открити за играта е налице и това, което знаем за нея впечатлява. Тази"/>
  </head>
  <body>
    <article>
      <h1>Главната история в Cyberpunk 2077 ще е по-кратка от тази в The Witcher 3 - kaldata.com</h1>
      <address><time datetime="2019-11-29T10:26:30+00:00">29 Nov 2019, 10:26</time> by <a rel="author" href="https://www.kaldata.com/author/metodi-damyanov-2" target="_blank">Методи Дамянов</a></address>
      <p>Премиерата на Cyberpunk 2077 не е близо, но фактът, че CD Project RED станаха по-открити за играта е налице и това, което знаем за нея впечатлява. Тази седмица хората от студиото проведоха дискусионна среща със свои почитатели, на която разкриха много нова информация. Срещата се е провела в гейминг бар в полската столица Варшава, а услужлив потребител на социалната мрежа е обобщил основни моменти от срещата и информацията, подадена от хората от CD Project.</p>
      <p>Едно от най-важните неща, споделено от разработчиците по време на срещата е, че главната история в играта ще е малко по-кратка от тази в последния „Вещер“, но Cyberpunk 2077 е създаван така, че всяко ново преиграване на играта да е интересно и ангажиращо. Но най-важното: създателите на играта са направили така че след края на историята, вие да можете да останете в света ѝ и да се забавлявате дълго след това. CD Project не издават как.</p>
      <p>По отношение на страничните куестове, от CD Project дават пример отново с The Witcher 3, в която сравняват линията на куестовете с права линия и няколко разклонения, произтичащи от нея, които в някои случаи се завръщат към основната сюжетна линия. В Cyberpunk 2077, тези разклонения водят до други разклонения, които на свой ред често са обвързани едни с други. „Това означава (ако съм разбрал правилно Павел), че страничните куестове, в които решаваме да се включим често ще се развиват в повече странични мисии и тези мисии ще оказват влияние, както върху други куестове, така и над основната сюжетна линия до много по-голяма степен, отколкото това ставаше в The Witcher 3“, <a href="https://www.reddit.com/r/cyberpunkgame/comments/e1jzgo/summary_of_the_polish_qa_with_developers/">пише</a> потребителят на Reddit, който ни поднася информацията.</p>
      <p>По отношение на апартаментите: няма да могат да се закупуват. Що се отнася до апартамента на V, то той ще изглежда различно – в зависимост от житейската линия, по която сме избрали да поемем, като той ще се променя с времето. Освен това, тук ще бъдат включени механики, които да ви помогнат да персонализирате апартамента или както отбелязват разработчиците: „да изразите личността на вашия V”.</p>
      <p>По отношение на здравето: то ще може да се възстановява чрез храна и други продукти или чрез медикаментозни инхалатори. Някои от тези неща ще имат мигновен ефект, докато за други ще е нужно време, за да подействат, както и ще има такива, които се задействат само при определени обстоятелства. Ще получите достъп и до „киберуер“, който ще осигурява регенерация на здравето.</p>
      <p>Динамичната климатична система няма да има директно влияние над геймплея, но света ще реагира на нея. Така например, ако завали дъжд, хората, които си носят чадър ще го извадят, докато тези, които нямат ще забързат ход в търсене на подслон.</p>
      <p>Реалистичният денонощен цикъл, от друга страна, ще има пряко влияние над геймплея. Някои обекти ще са по-охранявани в зависимост от времето от деня, а през нощта, някои от гардовете може вече да са заспали, което да ви позволи да се промъкнете незабелязано покрай тях. Някои сцени също може да имат различно развитие според това дали е нощ или ден.</p>
      <p>По отношение на възможността да си имате кибер домашен любимец от CD Project отговарят уклончиво, което би трябвало да означава, че ще имате такъв, но те не желаят да влизат в подробности.</p>
      <p>Що се отнася до добавянето на моддинг, от студиото споделят единствено, че се работи по въпроса, но все още не могат да разкрият нещо официално.</p>
      <p>Играта излиза през април следващата година.</p>
    </article>
  </body>
</html>