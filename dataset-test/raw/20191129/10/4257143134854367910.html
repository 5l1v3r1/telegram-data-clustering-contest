<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/29/ket-agazat-huzta-fel-a-gazdasagi-novekedest"/>
    <meta property="og:site_name" content="infostart"/>
    <meta property="article:published_time" content="2019-11-29T10:04:00+00:00"/>
    <meta property="og:title" content="Két ágazat húzta fel a gazdasági növekedést"/>
    <meta property="og:description" content="Magyarország bruttó hazai terméke (GDP) a harmadik negyedévében 5,0 százalékkal haladta meg az előző év azonos időszakit."/>
  </head>
  <body>
    <article>
      <h1>Két ágazat húzta fel a gazdasági növekedést</h1>
      <address><time datetime="2019-11-29T10:04:00+00:00">29 Nov 2019, 10:04</time> by <a rel="author">Infostart / MTI</a></address>
      <h3>Magyarország bruttó hazai terméke (GDP) a harmadik negyedévében 5,0 százalékkal haladta meg az előző év azonos időszakit, a harmadik negyedévi növekedéshez a szolgáltatások 2,1, az ipar 1,5, az építőipar 1,0 százalékponttal járult hozzá - közölte a Központi Statisztikai Hivatal (KSH) pénteken.</h3>
      <p>A szezonálisan és naptárhatással kiigazított és kiegyensúlyozott adatok szerint a gazdaság teljesítménye éves összevetésben 4,8 százalékkal, az előző negyedévhez viszonyítva 1,1 százalékkal nőtt - erősítette meg pénteken második becslése alapján a KSH.</p>
      <p>Az ipar teljesítménye 7,6 százalékkal, ezen belül a feldolgozóiparé 8,1 százalékkal emelkedett az előző év azonos időszakához mérten a második negyedévi 4,0, illetve 3,2 százalékos növekedés után. A feldolgozóipari ágazatok közül a közútijármű-gyártás és a számítógép, elektronikai és optikai termékek gyártása járult hozzá a legnagyobb mértékben az iparban hozzáadott érték növekedéséhez - jegyezte meg a KSH.</p>
      <blockquote>Az építőiparban hozzáadott érték növekedése viszont 18,1 százalékosra lassult a második negyedévi 27,4 százalékosról.</blockquote>
      <p>A mezőgazdaság teljesítménye 1,6 százalékkal mérséklődött az előző év azonos időszakához képest, mivel mind a három idei negyedévben elmaradt a tavalyitól, a harmadik és az első három negyedévben egyaránt 0,1 százalékponttal lassította a gazdasági növekedést.</p>
      <p>A szolgáltatások bruttó hozzáadott értéke együttesen 3,9 százalékkal nőtt, a legnagyobb bővülést a kereskedelem, szálláshely-szolgáltatás és vendéglátás érte el 8,7 százalékkal az előző negyedévi 7,8 százalék után. A logisztikai szolgáltatások (szállítás, raktározás) teljesítménye az előző negyedévhez hasonlóan 6,5 százalékkal nőtt.</p>
      <figure>
        <img src="https://infostart.hu/images/site/articles/inline/2019/11/1575025228-cf9WlX4eO_md.jpg"/>
      </figure>
      <p>A közigazgatás, oktatás, egészségügy együttes hozzáadott értéke egész évben elmaradt a tavalyitól, a harmadik negyedévben 1,4 százalékkal, az első három negyedévben 0,8 százalékkal csökkent.</p>
      <blockquote>A felhasználási oldalon a háztartások tényleges fogyasztása 4,2 százalékkal, ezen belül legnagyobb arányt képviselő vásárolt fogyasztás 5,0 százalékkal nőtt a tavalyi év harmadik negyedévéhez viszonyítva.</blockquote>
      <p>A háztartások Magyarország területén realizálódó (hazai) fogyasztási kiadása 5,4 százalékkal nagyobb volt az egy évvel korábbinál. Ezen belül az átlagot meghaladó mértékben, 18 százalékkal nőtt a tartós fogyasztási cikkek - személygépjármű, bútor, nagyobb elektromos fogyasztási cikkek - változatlan áron számolt vásárlása, és 5,9 százalékkal nőtt a féltartósaké, mint a ruházati cikkek, kisebb gépek, járműalkatrészek. Ugyanakkor elmaradt az átlagtól a nem tartós termékekre, élelmiszerekre, háztartási energiaára, vízellátásra, gyógyszerekre és a szolgáltatásokra fordított hazai fogyasztási kiadások volumene, egyaránt 4,5 százalékkal haladták meg az egy évvel korábbit.</p>
      <p>A kormányzattól kapott természetbeni társadalmi juttatások volumene 1,0, a közösségi fogyasztásé 2,2 százalékkal emelkedett.</p>
      <blockquote>Mindent egybevetve a végső fogyasztás 3,9 százalékkal nagyobb lett a harmadik negyedévben az előző negyedévi 3,5 százalék után.</blockquote>
      <p>A bruttó állóeszköz-felhalmozás, a beruházások továbbra is jelentősen, a harmadik negyedévben 16,1 százalékkal növekedett. A készletek jelentősen csökkentek a tavalyi harmadik negyedévi hasonló nagyságrendű növekedéssel szemben, így a készletváltozással együtt számolt bruttó felhalmozás az előző negyedévi 15,7 százalékkal szemben csak 3,7 százalékkal nőtt.</p>
      <p>A külkereskedelmi forgalomban - folyó áron - az egy évvel korábbinál 165,4 milliárd forinttal nagyobb, 451,1 milliárd forintos aktívum keletkezett amiből 817,1 milliárd forint a szolgáltatások exporttöbbletéből eredt, míg az áruforgalomban 366 milliárd forint deficit keletkezett. Az áruk és szolgáltatások exportja változatlan áron számolva 8,3 százalékkal, az import 7,4 százalékkal nőtt.</p>
      <p>A felhasználási oldalon a végső fogyasztás 2,5 százalékponttal, ezen belül a háztartások tényleges fogyasztása az első félévi 2,8 százalékpontnál szerényebben, 2,3 százalékponttal járult hozzá a harmadik negyedévi GDP 5,0 százalékos növekedéséhez. A bruttó felhalmozás a beruházások 4,6 százalékpontos hozzájárulása és a készletváltozás 3,1 százalékpontnyi fékező hatása eredőjeként 1,6 százalékponttal támogatta a növekedést. A külkereskedelmi forgalom egyenlege pedig összességében 0,9 százalékponttal járult hozzá a növekedéshez, mivel a szolgáltatások exporttöbblete 1,1 százalékponttal javította, az áruforgalom egyenlege 0,2 százalékponttal fékezte a növekedést.</p>
      <p>
        <i>Nyitókép: Pixabay</i>
      </p>
    </article>
  </body>
</html>