<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054025/article/epikairothta/a8lhtismos/h-eykairia-toy-paok-gia-vhma-titloy"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Η ευκαιρία του ΠΑΟΚ για βήμα τίτλου"/>
    <meta property="og:description" content="Με στόχο να εκμεταλλευθεί το momentum που βρίσκεται ο Ολυμπιακός και να πετύχει τη νίκη που θα του δώσει την ώθηση για τη συνέχεια του πρωταθλήματος, όπως είχε πράξει και πέρυσι στο ίδιο γήπεδο, ολοκληρώνει ο ΠΑΟΚ την προετοιμασία του για το ντέρμπι της Κυριακής."/>
  </head>
  <body>
    <article>
      <h1>Η ευκαιρία του ΠΑΟΚ για βήμα τίτλου</h1>
      <address>
        <time datetime="2019-11-29T10:45:00+00:00">29 Nov 2019, 10:45</time>
      </address>
      <p>Με στόχο να εκμεταλλευθεί το momentum που βρίσκεται ο Ολυμπιακός και να πετύχει τη νίκη που θα του δώσει την ώθηση για τη συνέχεια του πρωταθλήματος, όπως είχε πράξει και πέρυσι στο ίδιο γήπεδο, ολοκληρώνει ο ΠΑΟΚ την προετοιμασία του για το ντέρμπι της Κυριακής.</p>
      <p>Στον «Δικέφαλο», του οποίου οι παίκτες είναι σαφώς πιο «φρέσκοι» σε σχέση με τους αντιπάλους τους, από τη στιγμή που δεν έχουν ευρωπαϊκές υποχρεώσεις, θεωρούν πως δεν αποκλείεται αυτή να είναι η ευκαιρία τους στο φετινό πρωτάθλημα, καθώς πιθανό «διπλό» ίσως να προκαλέσει στον Ολυμπιακό ακόμα περισσότερα προβλήματα από όσα αντιμετώπισε τις τελευταίες ημέρες.</p>
      <p>Ο Αμπελ Φερέιρα έχει αρκετά διλήμματα στο μυαλό του όσον αφορά την ενδεκάδα, που όπως φαίνεται θα έχει ορισμένες διαφοροποιήσεις σε σχέση με αυτής της προηγούμενης αγωνιστικής κόντρα στην ΑΕΛ. Αλλωστε, ο Πορτογάλος τεχνικός δεν ποντάρει ενόψει του ντέρμπι μόνο στην αγωνιστική κατάσταση των παικτών του, αλλά και στην ψυχολογική, καθώς γνωρίζει πολύ καλά ότι αγώνες σαν και αυτόν κρίνονται στις λεπτομέρειες και στο καθαρό μυαλό. Οσον αφορά την 11άδα, ένα ερώτημα είναι το κέντρο της άμυνας, καθώς ο Βαρέλα είναι πλέον διαθέσιμος, όμως και από την άλλη ο Ινγκασον έχει δώσει όλο αυτό το διάστημα σημαντικές λύσεις. Στην επίθεση, ο Σφιντέρσκι –που οδηγεί την κούρσα των σκόρερ– έχει τον πρώτο λόγο, όμως θέση διεκδικεί και ο Ακπομ. Τέλος, είναι δεδομένο ότι στο αρχικό σχήμα θα επιστρέψει ο Λημνιός, ενώ παρών από την αρχή θα δηλώσει και ο αρχηγός του ΠΑΟΚ Αντελίνο Βιεϊρίνια. </p>
    </article>
  </body>
</html>