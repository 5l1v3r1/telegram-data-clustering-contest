<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/ldquo-troppo-gay-rdquo-39-ungheria-decide-abbandonare-220399.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-29T10:55:21+00:00"/>
    <meta property="og:title" content="'troppo gay',l'ungheria decide di abbandonare l'eurovision song contest 2020.il portavoce di orban"/>
    <meta property="og:description" content="“TROPPO GAY” - L' UNGHERIA DECIDE DI ABBANDONARE L'EUROVISION SONG CONTEST 2020 – UFFICIALMENTE NON È STATA DATA ALCUNA SPIEGAZIONE PER IL RITIRO DALLO SHOW DEFINITO DA UN GIORNALISTA FILO ORBAN “UNA FLOTTIGLIA OMOSESSUALE&quot; - LA DISTRUZIONE DEL GUSTO PUBBLICO AVVIENE CON TRAVESTITI CHE URLANO E DONNE BARBUTE” - IL PORTAVOCE DI ORBÁN HA DEFINITO «FAKE NEWS» LE NOTIZIE SULL' ADDIO AL FESTIVAL PERCHÉ ECCESSIVAMENTE GAIO"/>
  </head>
  <body>
    <article>
      <h1>'troppo gay',l'ungheria decide di abbandonare l'eurovision song contest 2020.il portavoce di orban</h1>
      <address>
        <time datetime="2019-11-29T10:55:21+00:00">29 Nov 2019, 10:55</time>
      </address>
      <p>
        <b><b>“TROPPO GAY” - </b>L' UNGHERIA DECIDE DI ABBANDONARE L'EUROVISION SONG CONTEST 2020 – UFFICIALMENTE NON È STATA DATA ALCUNA SPIEGAZIONE PER IL RITIRO DALLO SHOW DEFINITO DA UN GIORNALISTA FILO ORBAN “UNA FLOTTIGLIA OMOSESSUALE" - LA DISTRUZIONE DEL GUSTO PUBBLICO AVVIENE CON TRAVESTITI CHE URLANO E DONNE BARBUTE”<b> - </b>IL PORTAVOCE DI ORBÁN HA DEFINITO «FAKE NEWS» LE NOTIZIE SULL' ADDIO AL FESTIVAL PERCHÉ ECCESSIVAMENTE GAIO</b>
      </p>
      <hr/>
      <p>
        <b>Gaia Cesare per <a href="http://www.ilgiornale.it/">“il Giornale”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256824/1245282.htm">
          <img src="https://cdn-static.dagospia.com/img/foto/11-2019/conchita-wurst-1245282.png"/>
        </a>
        <figcaption>conchita wurst</figcaption>
      </figure>
      <p>Come se non bastasse aver paragonato le adozioni omosessuali alla pedofilia (il presidente del Parlamento ungherese, László Kövér, a maggio). Come se non fosse bastata la campagna mediatica contro Billy Elliot, che ha portato alla cancellazione di 15 date del musical sul ragazzino gay a Budapest. «Rischia di trasformare i piccoli ungheresi in omosessuali», ha scritto cinque mesi fa il quotidiano conservatore Magyar Idok, vicino al governo.</p>
      <p>Adesso l' Ungheria decide di abbandonare l' Eurovision Song Contest, l' appuntamento musicale annuale organizzato dall' Unione Europa. E la ragione (ufficiosa) della marcia indietro per l' appuntamento del 2020 è che si tratta di un evento «troppo gay». Una spiegazione non ufficiale, ovviamente, ma fornita al sito ungherese index.hu da fonti interne che lavorano nei media del Paese e confermata al britannico Guardian da altre fonti della tv di Stato Mtva.</p>
      <figure>
        <a href="https://www.dagospia.com/mediagallery/Dago_fotogallery-256824/1245281.htm">
          <img src="https://cdn-static.dagospia.com/img/foto/11-2019/orban-1245281.png"/>
        </a>
        <figcaption>orban</figcaption>
      </figure>
      <p>Vicina all' alba del primo decennio dell' ultraconservatore Viktor Orbán al governo, l' Ungheria è stata esplicitamente condannata dal Parlamento europeo l' anno scorso per «evidente rischio di violazione grave dei valori» europei. Di mezzo ci sono le politiche contro i migranti, dopo la costruzione di due barriere ai confini, per impedirne l' accesso. Ma anche la retorica e le mosse anti-aborto e contro la comunità gay, intensificatesi dal 2011, da quando Orbán e il suo partito Fidesz hanno approvato la nuova Costituzione, incentrata su un nazionalismo di ferro, la difesa della famiglia come unione fra un uomo e una donna, cioè contro i matrimoni omosessuali, e della «vita del feto, dal concepimento» in funzione anti-aborto.</p>
      <figure>
        <a href="https://www.dagospia.com/mediagallery/Dago_fotogallery-256824/1133119.htm">
          <img src="https://cdn-static.dagospia.com/img/foto/03-2019/conchita-wurst-10-1133119.jpg"/>
        </a>
        <figcaption>conchita wurst 10</figcaption>
      </figure>
      <p>Ora il salto di qualità, nei confronti di un appuntamento musicale e mediatico come l' Eurovision che nel 2014 ha visto trionfare Conchita Wurst, drag queen austriaca, e l' anno scorso l' italiano Mahmood, deciso a non voler parlare della sua sessualità: «Specificare significa già creare una distinzione», ha detto la star italiana.</p>
      <p>Il portavoce di Orbán ha definito «fake news» le notizie sull' addio al festival perché «troppo gay» e la tv di Stato Mtva non ha voluto spiegare le ragioni della retromarcia. Ma il direttore del settimanale Magyar Demokrata, András Bencsik, di estrema destra e filogovernativo, durante un' ospitata televisiva ha esplicitato il legame, definendo l' appuntamento musicale «una flottiglia omosessuale», una sorta di corazzata gay: «La distruzione del gusto pubblico, durante questo evento, avviene con travestiti che urlano e donne barbute», ha detto riferendosi all' eccentrica Conchita Wurst e probabilmente anche all' artista francese Bilal Hassani, che l' anno scorso era all' Eurovision, a rappresentare la Francia, dopo il coming out avvenuto alla vigilia del Gay Pride di Parigi del 2017.</p>
      <figure>
        <a href="https://www.dagospia.com/mediagallery/Dago_fotogallery-256824/706967.htm">
          <img src="https://cdn-static.dagospia.com/img/foto/09-2015/concita-wurst-706967.jpg"/>
        </a>
        <figcaption>concita wurst</figcaption>
      </figure>
      <p>«La notizia della mancata partecipazione dell' Ungheria non mi sorprende - ha confermato al Guardian una fonte di Mtva - Fa parte della cultura della tv pubblica, che da sempre scoraggia la copertura positiva dei diritti della comunità Lgbt, compreso il Gay pride di Budapest».</p>
      <figure>
        <a href="https://www.dagospia.com/mediagallery/Dago_fotogallery-256824/1023851.htm">
          <img src="https://cdn-static.dagospia.com/img/foto/06-2018/conchita-wurst-tipo-hulk-hogan-1023851.jpg"/>
        </a>
        <figcaption>conchita wurst tipo hulk hogan</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/871353.htm">
          <img src="https://cdn-static.dagospia.com/img/foto/02-2017/sanremo-conchita-wurst-871353.jpg"/>
        </a>
        <figcaption>sanremo conchita wurst</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/911103.htm">
          <img src="https://cdn-static.dagospia.com/img/foto/06-2017/conchita-wurst-911103.jpg"/>
        </a>
        <figcaption>Conchita Wurst</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/666544.htm">
          <img src="https://cdn-static.dagospia.com/img/foto/05-2015/conchita-wurst-666544.jpg"/>
        </a>
        <figcaption>Conchita Wurst</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/668512.htm">
          <img src="https://cdn-static.dagospia.com/img/foto/05-2015/conchita-wurst-668512.jpg"/>
        </a>
        <figcaption>conchita wurst</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/1023847.htm">
          <img src="https://cdn-static.dagospia.com/img/foto/06-2018/conchita-wurst-life-ball-a-vienna-1023847.jpg"/>
        </a>
        <figcaption>conchita wurst life ball a vienna</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256824/1023848.htm">
          <img src="https://cdn-static.dagospia.com/img/foto/06-2018/conchita-wurst-life-ball-a-vienna-1023848.jpg"/>
        </a>
        <figcaption>conchita wurst life ball a vienna</figcaption>
      </figure>
    </article>
  </body>
</html>