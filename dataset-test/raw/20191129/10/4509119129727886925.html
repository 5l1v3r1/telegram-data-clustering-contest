<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1053508/gallery/ta3idia/sthn-ellada/o-xeimwnas-kanei-kalo"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-02T11:02:15+00:00"/>
    <meta property="og:title" content="Ο χειμώνας κάνει καλό"/>
    <meta property="og:description" content="Φύση, ευεξία και πολιτισμός δημιουργούν το ιδανικό σκηνικό για «άλλου τύπου» διακοπές."/>
  </head>
  <body>
    <article>
      <h1>Ο χειμώνας κάνει καλό</h1>
      <address><time datetime="2019-12-02T11:02:15+00:00">02 Dec 2019, 11:02</time> by <a rel="author" href="https://www.kathimerini.gr/authors/eley8eria-alavanoy" target="_blank">ΕΛΕΥΘΕΡΙΑ ΑΛΑΒΑΝΟΥ</a></address>
      <p>
        <i>Φύση, ευεξία και πολιτισμός δημιουργούν το ιδανικό σκηνικό για «άλλου τύπου» διακοπές.</i>
      </p>
      <p>Εάν το καλοκαίρι είναι η εποχή της εκτόνωσης, οι χειμερινές αποδράσεις έχουν μια άλλη ιδιότητα: σε «γιατρεύουν». Αποτελούν μια πρώτης τάξεως ευκαιρία για βουτιές σε θερμές πηγές στους 40,5°C (όταν έξω έχει 5°C), για σλάλομ στα παγωμένα τερέν του Χελμού, για σέλφι στους γάργαρους καταρράκτες της Νεμούτας, για γνωριμία με τον τόπο καταγωγής του Ασκληπιού και τον τόπο λατρείας του Απόλλωνα, δηλαδή των θεών της ίασης, των οποίων ο μύθος δεν θα μπορούσε να σχετίζεται παρά μόνο με μέρη που έχουν θεραπευτική επίδραση στον άνθρωπο. Κυρίως όμως ο χειμώνας σού επιτρέπει να συγκεντρωθείς, πράγμα που δύσκολα συμβαίνει στις καλοκαιρινές διακοπές. Να κλειστείς μέσα σε ένα μουσείο, να αφιερώσεις χρόνο παρατηρώντας τα έργα και, βγαίνοντας, να έχεις μια πιο διευρυμένη άποψη για τον κόσμο που σε περιβάλλει. Φύση, ευεξία και πολιτισμός δίνουν αφορμές για τα θεραπευτικά ταξίδια του χειμώνα.<br/><br/><b>ΣΤΙΓΜΕΣ ΕΥΕΞΙΑΣ</b><br/><br/><b>1. Χαμάμ και χαμόγελα</b><br/><br/>Λίγα χιλιόμετρα από τα ελληνοβουλγαρικά σύνορα, βορειοανατολικά του οχυρού Ρούπελ, βρίσκεται το Άγκιστρο Σερρών. Δείτε το σαν ένα γαλατικό χωριό που αντιστέκεται στην υπερπροσφορά εμπειριών και προσφέρει λίγα και καλά: περπάτημα στη φύση, μασάζ, υδροθεραπεία στους 40,5°C είτε στο βυζαντινό χαμάμ του 950 μ.Χ. είτε στις σύγχρονες εγκαταστάσεις (τηλ. 23230-41420, με ραντεβού), μαγειρευτά και ψητά σχάρας στην Ψησταριά περί Ορέξεως (τηλ. 23230-41233). Η βασική διαφορά του από άλλα μέρη είναι ότι εδώ γνωρίζεις και συναναστρέφεσαι εγκάρδιους ανθρώπους, που δεν είναι μαθημένοι στον υπερ-τουρισμό και σε αντιμετωπίζουν πραγματικά ως φιλοξενούμενο. – Ε. Α.<br/><br/><b>2. Στην πατρίδα του Ασκληπιού</b></p>
      <figure>
        <img src="https://s.kathimerini.gr/resources/toolip/img/2019/11/26/kouris_trikala_varousi_0386.jpg"/>
      </figure>
      <h4>Το Βαρούσι, μία από τις πιο γραφικές συνοικίες των Τρικάλων. (Φωτογραφία: ΔΙΟΝΥΣΗΣ ΚΟΥΡΗΣ)</h4>
      <p>Ήταν πατέρας θεοτήτων που επούλωναν και γιάτρευαν, όπως η Ακεσώ και η Ιασώ. Ο ίδιος γεννήθηκε κοντά στον Ληθαίο, τον ποταμό που διασχίζει την πόλη των Τρικάλων. Σήμερα, η γενέτειρα του Ασκληπιού είναι μια ήρεμη, καθαρή και φιλική πόλη, με πολλά φαγάδικα (κυρίως στα Μανάβικα), καλά καφέ, γειτονιές με χαρακτήρα (όπως η παλιά χριστιανική συνοικία Βαρούσι) και κοντινά θέρετρα για εκδρομές (κλασική επιλογή η Ελάτη, με στάση στο πετρογέφυρο της Πύλης). – Ε. Α.<br/><br/><b>3. Μια βουτιά για τον χειμώνα</b><br/><br/>Οι εκδρομείς της κεντρικής Ελλάδας, μια μέρα που θα κάνει παγωνιά, κατευθυνθείτε προς τα λουτρά Σμοκόβου (35 χλμ. νότια της Καρδίτσας, τηλ. 24430-61210) για μια βουτιά στην πισίνα. Το νερό είναι θειούχο αλκαλικό, κατάλληλο για ρευματικά, αρθριτικά και μυϊκούς πόνους, και η θερμοκρασία κυμαίνεται μεταξύ 34 και 36°C (στην πηγή είναι 40,2°C). Αν δεν το έχετε δοκιμάσει, κάντε το. Το χειμωνιάτικο spa έχει άλλη χάρη. – Ε. Α.<br/><br/><b>4. Η όαση του Ιμαρέτ</b></p>
      <figure>
        <img src="https://s.kathimerini.gr/resources/toolip/img/2019/11/26/imaret-greek-coffee.jpg"/>
      </figure>
      <h4>Μερακλίδικος ελληνικός στο Ιμαρέτ της Καβάλας. (Φωτογραφία: ΝΙΚΟΛΑΣ ΜΑΣΤΟΡΑΣ)</h4>
      <p>Στο ιστορικό μνημείο της Καβάλας Ιμαρέτ στεγάζεται το ομώνυμο ξενοδοχείο (τηλ. 2510-620151, imaret.gr). Διαθέτει 26 δωμάτια και σουίτες, το καθένα μοναδικό στον σχεδιασμό και στη διακόσμηση, τα οποία περιβάλλονται από εσωτερικούς κήπους και μαρμάρινες στοές, αντανακλώντας τη γοητεία ενός αυθεντικού ισλαμικού κήπου. Η ποικιλία των φυτών, οι γαλήνιοι χώροι, τα φώτα των κεριών και ο ψίθυρος τρεχούμενου νερού καθιστούν το συγκρότημα μια απροσδόκητη όαση ηρεμίας, που ενδείκνυται για χαλάρωση και διαλογισμό. – Μ. Κ.<br/><br/><b>5. Ολική επαναφορά στον Μυστρά</b><br/><br/>Το Euphoria Retreat (τηλ. 27313-06111, euphoriaretreat.com), τo πρώτο ολιστικό well-being destination spa της Ελλάδας, εγκαινιάστηκε πριν από περίπου έναν χρόνο στον Μυστρά και έχει ήδη αποσπάσει σημαντικές διεθνείς διακρίσεις. Βρίσκεται στην καρδιά ενός καταπράσινου δάσους 78 στρεμμάτων και διαθέτει 45 δωμάτια και σουίτες προδιαγραφών πεντάστερου ξενοδοχείου, καθώς και ένα εντυπωσιακό τετραώροφο υπόσκαφο spa, στο οποίο δεσπόζει μια επιβλητική σφαιρική εσωτερική πισίνα, εμπνευσμένη από τον θόλο της Αγίας Σοφίας. Οι προσφερόμενες θεραπείες γίνονται υπό την επίβλεψη ειδικών και βασίζονται στο πάντρεμα των διδαγμάτων του Ιπποκράτη και της κινεζικής ιατρικής. – Μ. Κ.<br/><br/><b>6. Θεραπευτική Μονεμβασιά</b><br/><br/>Κάντε restart για τη νέα χρονιά με τις signature φυτικές ολιστικές θεραπείες του ξενοδοχείου Kinsterna Hotel &amp; Spa, στη Μονεμβασιά. Με τη φύση να αποτελεί αναπόσπαστο στοιχείο της ταυτότητας του ξενοδοχείου –τo οποίο βρίσκεται μέσα σε μια έκταση με ελαιώνες, αμπελώνες και εσπεριδοειδή–, καρποί, άνθη, ελαιόλαδο, μέλι και άλλα προϊόντα παραγωγής τους χρησιμοποιούνται, εκτός από τις γευστικές παρασκευές της κουζίνας, και στις θεραπείες ομορφιάς του spa. Ανανεωθείτε με την περιποίηση για μαλλιά, πρόσωπο και σώμα «Secret οf Οlive Οil Εssences» και ολοκληρώστε την εμπειρία με μια χειμερινή με ρόδι για σώμα και πρόσωπο (τηλ. 27320-66300, kinsternahotel.gr). Ανοιχτά την περίοδο των γιορτών. – Π. Λ.<br/><br/><b>ΕΝΑ ΜΕ ΤΗ ΦΥΣΗ</b><br/><br/><b>1. Αλλιώτικο κυνήγι θησαυρού</b><br/><br/>Στο δάσος της Τσαγκαράδας θα βρείτε το Green Mountain Activity Area (τηλ. 6938-959499), έναν χώρο ιδανικό για οικογένειες με μικρά παιδιά, που συνδυάζει τη μάθηση με το παιχνίδι στη φύση. Εδώ τα παιδιά μπορούν να εκπαιδευτούν στην τοξοβολία (από 7 ετών), να παίξουν paintball (από 7 ετών) και μυθολογικό κυνήγι θησαυρού με γρίφους για τον Πηλέα, τη Θέτιδα, τον Αχιλλέα και τον Χείρωνα (από 13 ετών). – Ε. Α.<br/><br/><b>2. Πικνίκ με ελατόμελο</b></p>
      <figure>
        <img src="https://s.kathimerini.gr/resources/toolip/img/2019/11/26/monopati-09.jpg"/>
      </figure>
      <h4>Διασχίζοντας το Μονοπάτι του Μαινάλου. (Φωτογραφία: ΠΕΡΙΚΛΗΣ ΜΕΡΑΚΟΣ)</h4>
      <p>Το Μαίναλο απέχει από την Αθήνα λιγότερο από δυόμισι ώρες – κι αυτό είναι το δυνατό του σημείο, αφού τόσο παρθένα μέρη συνήθως βρίσκονται πολύ μακριά από τα αστικά κέντρα. Με κουμαριές, λεύκες, δάση μαυρόπευκων, αλλά κυρίως κεφαλληνιακής ελάτης, το Μαίναλο είναι θεραπευτικός προορισμός. Εκτός από βόλτες με το αμάξι, αξίζει η διάσχιση των μονοπατιών του Menalon Trail (menalontrail.eu – αν θέλετε να πεζοπορήσετε με ξεναγό ή να βεβαιωθείτε για την προσβασιμότητα τους χειμερινούς μήνες, επικοινωνήστε με τους υπευθύνους στο info point του Menalon Trail, που λειτουργεί στη Στεμνίτσα). Για πικνίκ προσφέρονται η Μεταμόρφωση του Σωτήρος στον Λούσιο, το ξύλινο καταφύγιο της Ελάτης και ο Αϊ-Γιάννης πάνω από το Μουσείο Υδροκίνησης. Μη φύγετε από το βουνό αν δεν δοκιμάσετε ΠΟΠ ελατόμελο βανίλια, βασιλικό πολτό και νωπή γύρη. – Ε. Α.  <br/><br/><b>3. Περπάτημα ή σκαρφάλωμα;</b></p>
      <figure>
        <img src="https://s.kathimerini.gr/resources/toolip/img/2019/11/26/gettyimages-138953545.jpg"/>
      </figure>
      <h4>Υποβλητικά Μετέωρα, ιδανικά για πεζοπορία. (Φωτογραφία: Getty Images/Ideal Image)<br/> </h4>
      <p>Τα Μετέωρα είναι πολύ όμορφα για να τα χαραμίσετε σε μια βιαστική επίσκεψη με αυτοκίνητο ή πούλμαν. Πέρα από τις μονές, που έχουν τεράστια αξία, αποκάλυψη είναι και το ίδιο το πέτρινο δάσος με τους ψαμμιτένιους βράχους. Γνωρίστε το μέσα από μια πεζοπορία, είτε μόνοι οι πιο έμπειροι είτε με την Trekking Hellas (trekking.gr), που διοργανώνει και εξορμήσεις αναρρίχησης για αρχάριους. – Ε. Α.    <br/><br/><b>4. Συναπαντήματα με άλογα</b><br/><br/>Με βάση σας την Καρδίτσα ή τα Τρίκαλα, κάντε μια κοντινή εκδρομή στη λίμνη Πλαστήρα για να δείτε τα ατάραχα γαλαζοπράσινα νερά της, που αγκαλιάζονται από τα ελατοσκέπαστα Άγραφα. Αν είστε τυχεροί, στη βόλτα ανάμεσα στους οικισμούς (όπου θα βρείτε διάφορα εστιατόρια για τραχανά και παϊδάκια) θα πετύχετε αγέλες από ελεύθερα άλογα που κάνουν βόλτες στην ομίχλη, περιμετρικά της λίμνης. – Ε. Α.<br/><br/><b>5. Αυτοκινητάδα στα ψηλά</b><br/><br/>Αν ζαλίζεστε, αποφύγετέ το. Αν όχι, πάρτε το αυτοκίνητο από το Λεωνίδιο (που είναι συνήθως η βάση όσων κάνουν διακοπές στην Κυνουρία) και κατευθυνθείτε προς το ορεινό χωριό του Κοσμά. Η διαδρομή είναι μεγαλούτσικη (45 λεπτά για 30 χλμ.) και γεμάτη στροφές, όμως συμπυκνώνει όλα όσα είναι η Αρκαδία: φύση και πάλι φύση. – Ε. Α.<br/><br/><b>6. Αλωνίσταινα που αιφνιδιάζει</b></p>
      <figure>
        <img src="https://s.kathimerini.gr/resources/toolip/img/2019/11/26/alonistaina-01.jpg"/>
      </figure>
      <h4>Η Αγία Παρασκευή Αλωνίσταινας. (Φωτογραφία: ΠΕΡΙΚΛΗΣ ΜΕΡΑΚΟΣ)</h4>
      <p>Ανάμεσα στη μοδάτη Βυτίνα και τη βουκολική Πιάνα βρίσκεται η Αλωνίσταινα, ένα ορεινό χωριό του Μαινάλου που σε κερδίζει με την ησυχία του. Τις καθημερινές δεν κουνιέται φύλλο – τα Σαββατοκύριακα ανεβαίνει λίγο η κίνηση. Στην πλατεία θα δείτε την εκκλησία της προστάτιδας Αγίας Παρασκευής με τα ημικυκλικά σκαλιά (που είναι σαν να σε προετοιμάζουν να μπεις σε θέατρο) και τον τάφο στον εξωτερικό τοίχο, που ανήκει στη μητέρα του Κολοκοτρώνη, Ζάμπια, η οποία καταγόταν από εδώ. Περίεργη εικόνα: ο τάφος ενός και μόνο ανθρώπου να είναι κομμάτι μιας εκκλησίας, δηλαδή σάρκα εκ της σαρκός του ίδιου του χωριού. Ε. Α.<br/><br/><b>7. Θεϊκή Νεμούτα</b></p>
      <figure>
        <img src="https://s.kathimerini.gr/resources/toolip/img/2019/11/26/ilia_greece_ocharami-038.jpg"/>
      </figure>
      <h4>Οι καταρράκτες της Νεμούτας, ένα μυστικό της ενδοχώρας της Ηλείας. (Φωτογραφία: ΟΛΓΑ ΧΑΡΑΜΗ)</h4>
      <p>Όπως και η γειτονική της Αρκαδία, έτσι και η Ηλεία έχει πολλά να πει στους φυσιολάτρες. Στην ενδοχώρα της θα βρείτε τους καταρράκτες της Νεμούτας, που μαζί με τον ποταμό Ερύμανθο (παραπόταμο του Αλφειού και φυσικό σύνορο ανάμεσα σε Αρκαδία και Ηλεία) προσφέρονται για πεζοπορία (με προσοχή τους βροχερούς χειμερινούς μήνες). Για πληροφορίες επικοινωνήστε με τους υπευθύνους της σελίδας «Καταρράκτες Νεμούτας – Φαράγγι Ερυμάνθου» στο facebook. – Ε. Α.<br/><br/><b>8. Νύχτες στα Τζουμέρκα</b><br/><br/>Εδώ θα ξενοιάσετε. Μακριά από όλους, στη θέση Συγγενά (1 χλμ. από το χωριό Κτιστάδες της Άρτας), ο ξενώνας Καλύβας (τηλ. 6930-797829) έχει αυτόνομες κατοικίες (με ξύλινη επένδυση, κουζίνα, σαλόνι και σοφίτα), σάουνα, τζακούζι, πινγκ πονγκ και χώρο για μπάντμιντον. Για πεζοπορίες, ρωτήστε τους υπευθύνους πού βρίσκονται τα σηματοδοτημένα μονοπάτια της περιοχής. – Ε. Α.<br/><br/><b>9. Ένα καταφύγιο στην Κορινθία</b><br/><br/>Σε ένα ήσυχο σημείο του χωριού Άνω Τρίκαλα Κορινθίας, τα «Φεγγαρογνέματα» (τηλ. 27430-91349, 6951-065776, feggarognemata.gr) λειτουργούν σαν ιδανικό καταφύγιο για τους ανθρώπους που αγαπούν τη φύση και αποζητούν μερικές στιγμές γαλήνης και χαλάρωσης μακριά από την πόλη. Οι τέσσερις αυτόνομες μεζονέτες του από ξύλο συνδυάζουν το παραδοσιακό, το αρχοντικό και το μοντέρνο στιλ, προσφέροντας σπιτική θαλπωρή και σύγχρονες ανέσεις. – Μ. Κ.<br/><br/><b>10. Οι ομορφιές των σπηλαίων</b></p>
      <figure>
        <img src="https://s.kathimerini.gr/resources/toolip/img/2019/11/26/spilaia-dirou-02.jpg"/>
      </figure>
      <h4>Σπάνια εμπειρία η βαρκάδα στο σπήλαιο Διρού. (Φωτογραφία: ΠΕΡΙΚΛΗΣ ΜΕΡΑΚΟΣ)</h4>
      <p>Το ένα βρίσκεται στον βορρά, το άλλο στον νότο. Το σπήλαιο της Αλιστράτης (τηλ. 23240-82045) στις Σέρρες έχει μοναδική φυσιογνωμία, σταλακτίτες, σταλαγμίτες, ελικτίτες (ελικοειδείς σταλακτίτες σε τοιχώματα και οροφές), γκουρ (σπηλαιοαποθέσεις στο δάπεδο) και χιλιάδες νυχτερίδες, που το καλοκαίρι το χρησιμοποιούν για αναπαραγωγικούς σκοπούς. Όσο για τον Διρό (τηλ. 27330-52222-3) της Λακωνίας, δεν χρειάζεται συστάσεις. Η βαρκάδα στο σπήλαιο (μέσα στο οποίο έχουν βρεθεί οστά πάνθηρα και ιπποποτάμων) είναι εμπειρία. Το μόνο που πρέπει να προσέξετε –όπως γράφει σε μια ιντερνετική κριτική και ένας επισκέπτης– είναι «να μην τις φάτε με το κουπί από τους βαρκάρηδες», οι οποίοι ομολογουμένως θα μπορούσαν να είναι πιο φιλικοί. – Ε. Α.<br/><br/><b>11. Παρνασσός, ένας και μοναδικός</b><br/><br/>Το μεγαλύτερο χιονοδρομικό της χώρας βρίσκεται μόλις δυόμισι ώρες από την Αθήνα και διαθέτει 23 πίστες, 7 χιονοδρομικές διαδρομές και 7 συνδετικά μονοπάτια συνολικού μήκους 34 χιλιομέτρων, ενώ τα τελευταία χρόνια λειτουργεί ανανεωμένο, με σύγχρονους αναβατήρες και σταθμούς. Οι καταβάσεις αρχίζουν από τα 2.260 μ. και φτάνουν έως τα 1.640 μ. υψόμετρο σε όλους τους βαθμούς δυσκολίας και για όλα τα επίπεδα ικανότητας. Στο χιονοδρομικό, το οποίο ανοίγει περίπου την περίοδο των Χριστουγέννων, θα βρείτε κατάστημα ενοικίασης και πώλησης εξοπλισμού, εστιατόριο-καφέ, πωλητήριο αναμνηστικών ειδών, αλλά και σχολές και ανεξάρτητους εκπαιδευτές, που προσφέρουν μαθήματα σε αρχάριους ή σε όσους επιθυμούν να εμπλουτίσουν τις γνώσεις στους στο σκι ή στο snowboard. Τηλ. 22340-22700, parnassos-ski.gr. – Μ. Κ.<br/><br/><b>12. Στα χνάρια του Ασκληπιού</b><br/><br/>Aνακαλύψτε το Κερκέτιο όρος (Κόζιακας), όπου ο Ασκληπιός περισυνέλεγε τα βότανα για τις θεραπείες του, στα δύο μονοπάτια που χάραξε ο Σύλλογος Ορειβασίας Χιονοδρομίας Τρικάλων στο πλαίσιο της δράσης «Στα χνάρια του Ασκληπιού» του Δήμου Τρικκαίων. Το πρώτο, που ξεκινάει από το εκκλησάκι Αγίας Ειρήνης Προδρόμου και καταλήγει στον οικισμό Κόρη, είναι σηματοδοτημένο, αλλά απαιτεί συνοδό. Εδώ την άνοιξη θα ανθίσουν οι πρώτες καλλιέργειες φαρμακευτικών φυτών (με μελισσόχορτο, μπιτούνι, τσάι του βουνού) που ετοιμάζει ο δήμος. Το δεύτερο (λιθόστρωτο), που ξεκινάει από την πλατεία του Γοργογυρίου και φτάνει στην Κόρη, είναι βατό και κινείται σε μια πανέμορφη διαδρομή δίπλα από τον Κεφαλοπόταμο. Για τους λάτρεις των άγριων χόρτων η περιοχή είναι μια πρόκληση. Πληροφορίες: Σύλλογος Ορειβασίας Χιονοδρομίας Τρικάλων, τηλ. 6986-573367. – Μ. Κ.<br/><br/><b>13. Ποδηλατώντας με τους θεούς</b><br/><br/>Μια ποδηλατική διαδρομή στον Όλυμπο αποτελεί εμπειρία για κάθε συμμετέχοντα, ερασιτέχνη ή επαγγελματία αθλητή. Το BreakFree Mountain Bike Club διαθέτει πιστοποίηση IMBA και διοργανώνει ποδηλατικές εξορμήσεις για κάθε επίπεδο ποδηλατών. Οι διαδρομές αναψυχής έχουν ως αφετηρία την περιοχή του Κοκκινοπηλού, με στάσεις κάθε 5 χλμ. για σνακ και ενημέρωση σχετικά με τη βιοποικιλότητα της περιοχής. Οι αθλητικές διαδρομές εκκινούν από την Ελασσόνα και μέχρι και τον Δεκέμβριο, καιρού επιτρέποντος, οι ποδηλάτες με τεχνικές γνώσεις και εμπειρία μπορεί να φτάσουν έως το Σχολιό (2.912 μ.), τη δεύτερη ψηλότερη κορυφή του Ολύμπου, όπου γίνεται μια στάση 40 λεπτών πριν από την κατάβαση, για ανεφοδιασμό στο καταφύγιο «Καλύβα Χριστάκη». Παρέχεται όλος ο εξοπλισμός. Τηλ. 2310-348073, breakfreemtb.com. – Π. Λ.<br/><br/><b>14. Σκι στον Χελμό</b></p>
      <figure>
        <img src="https://s.kathimerini.gr/resources/toolip/img/2019/11/26/shutterstock_578391994.jpg"/>
      </figure>
      <h4>Το χιονοδρομικό κέντρο Καλαβρύτων θα υποδεχθεί τη σεζόν με νέο αναβατήρα στη Στύγα. (Φωτογραφία: Shutterstock)</h4>
      <p>Σε απόσταση 190 χλμ. από την Αθήνα, στο χιονοδρομικό κέντρο Καλαβρύτων (26920-24451, kalavrita-ski.gr), από τα πιο δημοφιλή της χώρας, θα βρείτε σαλέ, καφέ, σχολές σκι και snowboard, σημεία ενοικίασης εξοπλισμού, snow mobile, έλκηθρα και skibike. Διαθέτει 13 πίστες (2 μαύρες, 5 κόκκινες, 3 μπλε και 3 πράσινες) και 8 αναβατήρες – στη Στύγα θα λειτουργήσει φέτος καινούργιος αναβατήρας. Από τα πιο μεγάλα του ατού του είναι το snowpark στη Βαθιά Λάκκα (1.850 μ.), που δίνει τη δυνατότητα σε αρχάριους και προχωρημένους να προπονηθούν στο free style. Μπορείτε επίσης να δοκιμάσετε χιονοποδηλασία, ένα από τα πιο ανερχόμενα αθλήματα χιονοδρομίας. – Π. Λ.<br/><br/><b>15. Ο κόσμος του Αμβρακικού</b><br/><br/>Το οικοσύστημα του Αμβρακικού κόλπου προσφέρει ξεχωριστές εμπειρίες, καθώς το βόρειο τμήμα του έχει χαρακτηριστεί Εθνικό Πάρκο Υγροτόπων. Περιηγηθείτε στον υδάτινο κόσμο της λιμνοθάλασσας με τα σκάφη της Amvrakikos Cruises (Amvrakikoscruises.gr), για να δείτε ρινοδέλφινα, να κάνετε παρατήρηση υδρόβιων πτηνών (από τον Φεβρουάριο) και να μάθετε τα μυστικά της παραδοσιακής τέχνης του ψαρέματος από τον καπετάνιο Γιάννη Γιοβάνο. Όσοι αγαπάτε τα σπορ στο νερό μπορείτε επίσης να κλείσετε μια βόλτα με canoe-kayak (Trekking Hellas Τζουμέρκα, τηλ. 26820-46535). Η διαδρομή ξεκινά από το λιμάνι της Κόπραινας (Αλυκή), καλύπτει περίπου 4 ναυτικά μίλια και περιλαμβάνει επισκέψεις στον πέτρινο φάρο, στα τελευταία νταλιάνια –παραδοσιακό τρόπο ψαρέματος– και στο Μουσείο Αλιείας. – Π. Λ.<br/><br/><b>16. Ανάβαση στον Ταϋγετο</b><br/><br/>Η πορεία ξεκινά από το καταφύγιο του ΕΟΣ Σπάρτης, στο οποίο θα φτάσετε μέσω μέτριου χωματόδρομου 7 χλμ. Εναλλακτικά υπολογίστε μιάμιση ώρα επιπλέον και αφήστε το αυτοκίνητο στην πηγή Μαγγανιάρη. Από το καταφύγιο θα φτάσετε στην κορυφή του Προφήτη Ηλία σε περίπου 3 ώρες ανηφορικής πορείας μέσα σε πυκνή βλάστηση αρχικά και άγονο τοπίο με αλπικά αργότερα. Η κορυφή με το πέτρινο εκκλησάκι του Προφήτη Ηλία, όπου γίνεται και το πανηγύρι το καλοκαίρι, βρίσκεται στα 2.407 μ. υψόμετρο. Η θέα στον Μεσσηνιακό και στον Λακωνικό κόλπο, στη χερσόνησο της Μάνης και στις γύρω κορυφές είναι φαντασμαγορική, αν και συχνά τέτοια εποχή καλύπτεται από σύννεφα. Ακόμη κι έτσι, το τοπίο και η αίσθηση ότι βρίσκεσαι στην ψηλότερη κορυφή της Πελοποννήσου είναι υπέροχα. Οι περισσότεροι ξεκινούν την πεζοπορία πολύ πριν χαράξει, ούτως ώστε να βρίσκονται στην κορυφή κατά την ανατολή του ηλίου για το «φαινόμενο της πυραμίδας»: μόλις ο ήλιος εμφανιστεί, η σκιά της κορυφής –που είναι μια απόλυτα ισοσκελής πυραμίδα– σχηματίζεται μέσα στον Μεσσηνιακό κόλπο. Για διαμονή στο καταφύγιο επικοινωνήστε με τον ΕΟΣ Σπάρτης (τηλ. 6945-832701). – O. X.<br/><br/><b>17. Βόλτα στη Βάλια Κάλντα</b></p>
      <figure>
        <img src="https://s.kathimerini.gr/resources/toolip/img/2019/11/26/grevena-001-valia-kalda-0091.jpg"/>
      </figure>
      <h4>Στα πυκνά δάση της Βάλια Κάλντα, που αυτή την εποχή ζαλίζουν με τα αμέτρητα χρώματά τους. (Φωτογραφία: ΚΛΑΙΡΗ ΜΟΥΣΤΑΦΕΛΛΟΥ)</h4>
      <p>Πυκνά δάση που αυτή την εποχή ζαλίζουν με τα αμέτρητα χρώματά τους –μαύρη πεύκη, πλατάνια, οξιές, ρόμπολα–, σπάνια φυτά,  ιδιαίτερα πετρώματα, μανιτάρια, λύκοι και αρκούδες. Η Βάλια Κάλντα είναι μια μοναδική κοιλάδα στα 1.400 μ. υψόμετρο, περίκλειστη από ψηλά βουνά, που διατρέχεται από το Αρκουδόρεμα. Έχει μάλιστα παρατηρηθεί πως εκεί φωλιάζουν όλα τα πληγωμένα ή άρρωστα ζώα της περιοχής για να αναρρώσουν. Θα πάτε οδικώς με καλό όχημα 4Χ4 από το χωριό Περιβόλι. Εναλλακτικά θα απευθυνθείτε στον Απόστολο Διανέλλο και στην εταιρεία Overland, που διοργανώνει μεταξύ άλλων τζιπάδες και περιπάτους. Η βόλτα με τους ειδικούς στον μαγικό αυτό τόπο περιλαμβάνει πληροφορίες που θα θυμάστε για πάντα: δηλητηριώδη φυτά, ίχνη από αρκούδες, τοξικά βατράχια, βρώσιμα ή μη μανιτάρια κι ένα σωρό ακόμη μυστικά που συναρπάζουν (τηλ. 24620-85032). – O. X.<br/><br/><b>18. Ιππεύοντας στη Δόξα</b><br/><br/>Μια βόλτα με άλογα στις όχθες ενός ορεινού υγρότοπου είναι ξεχωριστή εμπειρία. Ξεκινήστε από τις ιππικές εγκαταστάσεις «Στη σκιά της Ντουρντουβάνας» (τηλ. 6988-619915), στο δάσος του Φενεού της ορεινής Κορινθίας, προχωρήστε μέσα από πλατάνια, κέδρους, καστανιές, έλατα και μαυρόπευκα, διασχίστε ρυάκια και στην επιστροφή απολαύστε την πανοραμική θέα της λίμνης Δόξα, με το εκκλησάκι του Αγίου Φανουρίου στο κέντρο. – Π. Λ.<br/><br/><b>ΟΨΕΙΣ ΠΟΛΙΤΙΣΜΟΥ</b><br/><br/><b>1. Κρασί και αστροπάρτι</b><br/><br/>Για όσους δεν τη γνωρίζουν, η Λάρισα είναι μια πόλη ζωντανή, με άπειρα καφέ, καλά μπαρ και θαλερά πάρκα, όπως το Αλκαζάρ πλάι στον Πηνειό, που προσφέρεται για χαλαρό περπάτημα ή ποδήλατο. Για κρασί, μια αξιόλογη επιλογή είναι το Κλίμαξ (Ηφαίστου 2 και Βενιζέλου, τηλ. 2410-251108), και λόγω τοποθεσίας –ακριβώς απέναντι από το Α΄ Αρχαίο Θέατρο– και λόγω ενημερωμένης κάβας. Μια διαφορετική από τα συνηθισμένα πρόταση είναι τα Star Parties, οι βραδιές αστρονομίας στο Αστεροσκοπείο (τηλ. 2410-591000, κάθε Πέμπτη μετά τις 20.00), όπου θα μάθετε να διαβάζετε τον χάρτη του ουρανού. Αν η ατμόσφαιρα είναι καθαρή, θα δείτε με το τηλεσκόπιο αστέρια και πλανήτες. – Ε. Α.<br/><br/><b>2. Όμηρος και μπαρόκ ομορφιά</b><br/><br/>Έχουν ατμόσφαιρα ακόμα και το καλοκαίρι που η Κρήτη είναι γεμάτη τουρίστες – πόσω μάλλον τον χειμώνα. Η Μονή Αρκαδίου (τηλ. 28310-83135) και το Μουσείο Ελεύθερνας (τηλ. 28340-92501) είναι δύο αξιοθέατα στο κεντρικό Ρέθυμνο, που απέχουν μόλις ένα τέταρτο το ένα από το άλλο. Στο Αρκάδι θα βρείτε το γνήσιο αναγεννησιακό και μπαρόκ κάλλος του 16ου αιώνα, όπως αποτυπώθηκε στη βενετσιάνικη Κρήτη της ενδοχώρας. Στο Μουσείο της Ελεύθερνας θα μάθετε την ιστορία μιας –άγνωστης στους περισσότερους– αρχαίας πόλης που λειτουργούσε ως δίαυλος ανάμεσα σε Κνωσό (Ηράκλειο) και Κυδωνία (Χανιά) και της οποίας τα ταφικά έθιμα συμπίπτουν με τη ραψωδία Ψ της Ιλιάδας και την ταφή του Πατρόκλου. Από τα σημαντικότερα εκθέματα του μουσείου είναι η ταφική πυρά νεαρού αριστοκράτη πολεμιστή, στο άκρο της οποίας βρέθηκε ο σκελετός ενός ακέφαλου άντρα, ο οποίος πιθανόν να ήταν αιχμάλωτος. – Ε. Α.<br/><br/><b>3. Ο Βόλος πέρα από το τσίπουρο</b></p>
      <figure>
        <img src="https://s.kathimerini.gr/resources/toolip/img/2019/11/26/yarades-3.jpg"/>
      </figure>
      <h4>Στον Βόλο, μία από τις πιο ενδιαφέρουσες πόλεις της ελληνικής επαρχίας. (Φωτογραφία: ΝΙΚΟΛΑΣ ΜΑΣΤΟΡΑΣ)</h4>
      <p>Ένα πράγμα είναι σίγουρο: Βόλος δεν είναι μόνο το τσίπουρο. Βόλος είναι μια βόλτα στα Παλιά, τη συνοικία του πρώην Κάστρου, όπου αναμειγνύονται όλα τα αρχιτεκτονικά ρεύματα και όπου το ιπποδάμειο πολεοδομικό σύστημα μπλέκεται με το –πιο άναρχο– οθωμανικό. Βόλος είναι το περπάτημα στην παραλία, ανάμεσα σε ζευγαράκια και μπαλονάδες, με κατάληξη στον κινηματογράφο «Αχίλλειον», όπου προβάλλονται ντοκιμαντέρ της πάντα ενδιαφέρουσας ομάδας του Cine Doc. – Ε. Α.<br/><br/><b>4. Ένα μουσείο-όαση</b><br/><br/>Ποια είναι η αποστολή ενός καλού μουσείου; Να διευρύνει τους ορίζοντες και να λειτουργεί ως καταφύγιο που σε προστατεύει από τη φθορά της καθημερινότητας. Αυτό συμβαίνει στο Αρχαιολογικό Μουσείο Ηρακλείου (Ξανθουδίδη και Χατζηδάκη 1, τηλ. 2810-279000). Επισκεφθείτε το και δεν θα το μετανιώσετε: θα δείτε πίθους και αμφορείς καμαραϊκού ρυθμού, διπλούς πελέκεις, ρυτό σε σχήμα λέαινας, παράσταση θεάς της γονιμότητας με υπερμέγεθες ηβικό τρίγωνο και μια ελεφαντοστέινη μύγα (στην αρχαία Αίγυπτο συμβόλιζε την πολεμική ανδρεία). Και ασφαλώς, τον αινιγματικό Δίσκο της Φαιστού με τα 45 εικονιστικά σημεία, το δαχτυλίδι του Μίνωα, τις θεές των όφεων και την τοιχογραφική σύνθεση με τις Γαλάζιες Κυρίες.–  Ε. Α.<br/><br/><b>5. Μεσσήνη του σήμερα και του χθες</b><br/><br/>Μια επίσκεψη στη Μεσσηνία δεν νοείται χωρίς μια βόλτα από τις συνονόματες πόλεις της. Περάστε πρώτα από την Αρχαία Μεσσήνη (τηλ. 27240-51201), με το Στάδιο, το Γυμνάσιο και το Θέατρο, που προσφέρεται για όσους αγαπούν τις αρχαιολογικές περιπλανήσεις, κι αυτό γιατί περιλαμβάνει πολλά και καλοδιατηρημένα μνημεία, που σου δίνουν μια ολοκληρωμένη εικόνα της αρχαίας πόλης. Συνεχίστε στη σύγχρονη Μεσσήνη (23 χλμ. προς τα νότια), μια κωμόπολη με αέρα παλιάς Ελλάδας, για ένα γεύμα κρεατοφαγίας με σουβλάκια και λουκάνικα δίπλα στους ντόπιους. – Ε. Α.<br/><br/><b>6. Διακοπές με τον θεό-θεραπευτή</b></p>
      <figure>
        <img src="https://s.kathimerini.gr/resources/toolip/img/2019/11/26/delfoi-02.jpg"/>
      </figure>
      <h4>Μια αγκαλιά της φύσης είναι ο αρχαιολογικός χώρος των Δελφών, όπου λατρευόταν ο θεός Απόλλωνας και στεγαζόταν το μαντείο του. (Φωτογραφία: ΠΕΡΙΚΛΗΣ ΜΕΡΑΚΟΣ)</h4>
      <p>Ο Απόλλωνας ήταν θεός-θεραπευτής και είχε ως ορμητήριο τους Δελφούς, τον ιερό τόπο της Φωκίδας, που περιβάλλεται από μια ζωηρή μυθολογία με πρωταγωνίστρια την Πυθία, που μασούσε, λένε, δάφνη και έδινε διφορούμενες συμβουλές. Στην πραγματικότητα, θεραπευτικοί είναι οι ίδιοι οι Δελφοί (τηλ. αρχαιολογικού χώρου 22650-82313), μια αγκαλιά της φύσης με τα πιο υπέροχα μνημεία, όπως είναι η Θόλος της Αθηνάς Προναίας και το αρχαίο θέατρο (που ανέστησαν το 1927, μετά από 2.000 χρόνια σιωπής, ο Άγγελος Σικελιανός και η Εύα Πάλμερ), στο κοίλον του οποίου ηρεμείς κοιτάζοντας τις καμπύλες των λόφων. – Ε. Α.<br/><br/><b>7. Οι φιγούρες της Βάσως</b><br/><br/>Το Αιτωλικό είναι ένα μικρό νησάκι της λιμνοθάλασσας Μεσολογγίου, που έβγαλε μια μεγάλη καλλιτέχνιδα, τη Βάσω Κατράκη. Μαθήτρια του Παρθένη στη ζωγραφική και του Κεφαλληνού στη χαρακτική, έχει ταυτίσει το έργο της με τις ασπρόμαυρες φιγούρες με τα μεγάλα μάτια. Στο Αιτωλικό λειτουργεί ένα μουσείο (τηλ. 6981-884719, επίσκεψη κατόπιν συνεννόησης) αφιερωμένο στη δουλειά της, το οποίο –αντίθετα με ό,τι θα περίμενε κανείς από έναν μικρό τόπο– είναι καλοσχεδιασμένο και αρκετά σύγχρονο. Συνεχίστε στο γειτονικό Μεσολόγγι για ένα τσιμπούσι με θαλασσινά: ψητά χέλια, αχνιστά χάβαρα και κέφαλο πετάλι ανοιγμένο στη μέση. – Ε. Α.</p>
    </article>
  </body>
</html>