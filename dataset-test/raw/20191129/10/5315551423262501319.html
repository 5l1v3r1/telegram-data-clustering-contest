<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/il-candidato-m5s-in-calabria-francesco-aiello-possiede-una-villetta-parzialmente-abusiva_it_5de0ecaee4b0913e6f7ccf2d?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T10:15:22+00:00"/>
    <meta property="og:title" content="Il candidato M5s in Calabria possiede una villetta &quot;parzialmente abusiva&quot;. La difesa: &quot;Non l'ho costruita io&quot;"/>
    <meta property="og:description" content="La Repubblica riporta la decisione di Tar e Consiglio di Stato contro Aiello e suo fratello. Di Maio aveva chiesto chiarimenti"/>
  </head>
  <body>
    <article>
      <h1>Il candidato M5s in Calabria possiede una villetta "parzialmente abusiva". La difesa: "Non l'ho costruita io"</h1>
      <h2>La Repubblica riporta la decisione di Tar e Consiglio di Stato contro Aiello e suo fratello. Di Maio aveva chiesto chiarimenti</h2>
      <address><time datetime="2019-11-29T10:15:22+00:00">29 Nov 2019, 10:15</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5de0fd192500005827d2e9d7.jpeg?ops=scalefit_630_noupscale"/>
        <figcaption>ANSA-HP<br/><i>aiello e di maio</i></figcaption>
      </figure>
      <p>La villetta di Francesco Aiello,il candidato M5S per le regionali in Calabria che proprio ieri aveva sciolto la riserva, è stata dichiarata parzialmente abusiva e in parte da abbattere. La vicenda è anticipata oggi da <a href="https://www.repubblica.it/politica/2019/11/29/news/regionali_calabria_aiello_villa-242193907/?ref=RHPPLF-BH-I242197139-C8-P3-S1.8-T1"><i>Repubblica</i></a>. Luigi Di Maio ha chiesto chiarimenti e, qualche ora dopo, è arrivata la difesa di Aiello. Il candidato alle regionali di gennaio ha gridato allo sciacallaggio e spiegato che la casa era stata costruita dai genitori, che poi avevano cercando un soluzione al problema.</p>
      <p>La villa si trova a Carlopoli, in provincia di Catanzaro, ma prima il Tar e poi il Consiglio di Stato hanno condannato Aiello e il fratello disponendo la demolizione di un piano. La villetta, edificata negli anni ’80′, sarebbe stata costruita violando la quota delle cubature previste.</p>
      <p>Secondo quanto riporta il quotidiano la casa risulta “per lo più abusiva”. Nel corso della vicenda, durata un decennio, dopo vari esposti e sanatorie la casa è rimasta integra nonostante la decisione dei giudici sull’abbattimento del secondo piano, demolizione mai effettuata .</p>
      <p>Sulla questione interviene il capo politico dei 5 stelle, Luigi Di Maio, che interpellato dai giornalisti, commenta: “Ho letto come voi la notizia, aspetto chiarimenti”.</p>
      <p>Il diretto interessato si difende: “Rispondo con serenità alle accuse di abusivismo edilizio rivoltemi il giorno successivo all’accettazione della candidatura a governatore della Calabria con il Movimento 5 Stelle”. E spiega che quell’abuso non sarebbe opera sua: “Negli anni ’80 furono i miei genitori a costruire il fabbricato in questione, con una volumetria superiore rispetto a quanto consentito dalle norme. A distanza di quasi 40 anni e proprio quando decido di mettermi a servizio della mia gente e della mia terra, mi viene dunque attribuita una responsabilità che non ho”.</p>
      <p>Aiello dichiara di essere a conoscenza del problema da qualche anno. E che ha cercato una strada per risolverlo: “Ai tempi - continua Aiello - un vicino iniziò a produrre esposti per via della volumetria maggiorata, aspetto che mio padre aveva pensato di sanare acquistando, negli anni ’90, un terreno adiacente per asservirlo al fabbricato. Cominciai a occuparmi del caso - sottolinea il candidato governatore dei 5 Stelle - nel 2012. All’epoca mio padre soffriva di Parkinson e io dovetti assisterlo nel suo drammatico declino, successivo alla scomparsa prematura di mio fratello Domenico. Da allora ad oggi, da figlio mi sono trovato mio malgrado davanti a questo problema, che tutti i tecnici interessati avevano suggerito di risolvere utilizzando il terreno comprato da mio padre per asservirlo alla casa esistente. Le sentenze della magistratura amministrativa dicono che è il Comune di Carlopoli a dover indicare la strada alternativa. Nel merito l’ente non si è ancora pronunciato, benché sollecitato dal Tar della Calabria. Sto allora attendendo - sottolinea Aiello - l’ultima parola, che spetta al Comune. Pertanto nel merito ho agito correttamente: non ho imposto nulla, non ho condizionato nessuno e sto pazientemente aspettando di conoscere la decisione per un fatto che non ho commesso io. Ho voluto chiarire questa storia - conclude Aiello - per fermare lo sciacallaggio già partito contro la mia persona e in primo luogo per dovere di coscienza e di trasparenza rispetto all’opinione pubblica e soprattutto ai calabresi. Mi auguro - conclude - che in questa campagna elettorale nessuno ripudi il buon senso e il ragionamento, fondamentali nella vita pubblica e in quella di ciascuno”.</p>
      <ul>
        <li>HuffPost</li>
      </ul>
    </article>
  </body>
</html>