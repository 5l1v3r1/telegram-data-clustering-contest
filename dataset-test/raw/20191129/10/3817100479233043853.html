<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/kriminal/u-vinnitsii-cholovik-zaminuvav-supermarket-a-politsii-poyasniv-shcho-mav-na-uvazi-vibuh-vlasnih-emotsiiy"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-29T10:17:21+00:00"/>
    <meta property="og:title" content="У Вінниці чоловік &quot;замінував&quot; супермаркет, а поліції пояснив, що мав на увазі &quot;вибух власних емоцій&quot;"/>
    <meta property="og:description" content="28 листопада працівники поліції затримали правопорушника, який повідомив про замінування одного з супермаркетів міста. Інформація виявилась хибною. Зловмисником виявився 52-річний вінничанин. Дідусь вирішив помститися магазину за те, що його онуки отруїлися купленими там продуктами. Чоловік пояснив, що під час повідомлення мав на увазі не справжній вибух, а вибух своїх емоцій. "/>
  </head>
  <body>
    <article>
      <h1>У Вінниці чоловік "замінував" супермаркет, а поліції пояснив, що мав на увазі "вибух власних емоцій"</h1>
      <address>
        <time datetime="2019-11-29T10:17:21+00:00">29 Nov 2019, 10:17</time>
      </address>
      <p>
        <b>28 листопада працівники поліції затримали правопорушника, який повідомив про замінування одного з супермаркетів міста. Інформація виявилась хибною. Зловмисником виявився 52-річний вінничанин. Дідусь вирішив помститися магазину за те, що його онуки отруїлися купленими там продуктами. Чоловік пояснив, що під час повідомлення мав на увазі не справжній вибух, а вибух своїх емоцій. </b>
      </p>
      <p>Про це повідомляють у відділі комунікації поліції Вінницької області. </p>
      <p>28 листопада близько 12.30 на спецлінію 102 надійшло повідомлення від невідомого чоловіка про те, що приміщення супермаркету заміноване.</p>
      <p>На місце події виїхала слідчо-оперативна група поліції, вибухотехніки та кінологи. Протягом години поліцейські перевіряли приміщення магазину та прилеглу територію. Небезпечних предметів вони не виявили. Повідомлення про замінування виявилося хибним.</p>
      <p>Працівники поліції встановили особу чоловіка, який телефонував до поліції. Ним виявився 52-річний вінничанин.</p>
      <p>Чоловік розповів, що напередодні він придбав у магазині продукти, після споживання яких у його онуків погіршився стан здоров’я. Турботливий дідусь вирішив, що псування продуктів сталось через недотримання встановлених правил зберігання продуктів персоналом закладу, і він зателефонував до поліції. Вінничанин пояснив, що під час свого повідомлення не мав на увазі справжній вибух, а вибух власних емоцій.</p>
      <p>За таке правопорушення передбачено до 6 років ув’язнення.</p>
      <p>Нагадаємо, що 18 листопада 42-річний вінничанин <a href="https://vinbazar.com/news/kriminal/zatrimala-cholovika-yakiy-zaminuvav-vinnitsiyaoblenergo">повідомив</a> про замінування Вінницяобленерго. Чоловік вирішив помститися за те, що через постійні перепади електронапруги у нього згоріла побутова техніка.  </p>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>