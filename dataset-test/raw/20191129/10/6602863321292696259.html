<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4938936/nederland-investering-esa-europese-ruimtevaart-astronauten-onderzoek-estec"/>
    <meta property="og:site_name" content="Bright.nl"/>
    <meta property="article:published_time" content="2019-11-29T10:59:17+00:00"/>
    <meta property="og:title" content="Nederland investeert veel meer geld in ruimtevaart"/>
    <meta property="og:description" content="Nederland investeert de komende jaren meer geld in de Europese ruimtevaart. De bijdrage wordt verhoogd naar in totaal 283,5 miljoen euro. Dat is 30 procent meer dan in de afgelopen jaren."/>
  </head>
  <body>
    <article>
      <h6 class="kicker">Spacerace</h6>
      <h1>Nederland investeert veel meer geld in ruimtevaart</h1>
      <address>
        <time datetime="2019-11-29T10:59:17+00:00">29 Nov 2019, 10:59</time>
      </address>
      <p>
        <b>Nederland investeert de komende jaren meer geld in de Europese ruimtevaart. De bijdrage wordt verhoogd naar in totaal 283,5 miljoen euro. Dat is 30 procent meer dan in de afgelopen jaren.</b>
      </p>
      <p>Dat is aangekondigd op <a href="https://www.esa.int/About_Us/Corporate_news/ESA_ministers_commit_to_biggest_ever_budget">een congres</a> van de Europese ruimtevaartorganisatie ESA in het Spaanse Sevilla. Staatssecretaris Mona Keijzer (Economische Zaken) was daar voor Nederland bij aanwezig.</p>
      <h3>Noordwijk</h3>
      <p>De overheid steekt daarnaast ook nog iets meer dan 100 miljoen euro in de Nederlandse ruimtevaart. Dat geld gaat bijvoorbeeld naar de renovatie van ruimtevaartlab ESTEC in Noordwijk. Daar moet een 'space campus' komen.</p>
      <p><a href="https://www.esa.int/About_Us/ESTEC">ESTEC</a> is het kloppende hart van de Europese ruimtevaart. Er werken meer dan 2500 hoogopgeleide mensen uit heel Europa. Die ontwikkelen satellieten en technologieën en voeren wetenschappelijk onderzoek uit. Elke Europese satelliet die de ruimte in gaat, kan pas vertrekken als hij in Noordwijk is goedgekeurd.</p>
      <h3>Nieuwe lichting astronauten</h3>
      <p>Nederland is een van de 22 ESA-lidstaten. Die landen hebben donderdag afgesproken om een recordbedrag van in totaal 12,5 miljard euro te investeren. Dat geld gaat onder meer naar het internationale ruimtestation ISS. Europa wil een nieuwe lichting astronauten uitkiezen. Een van hen loopt over een paar jaar misschien over de maan.</p>
      <h3>Mars en ruimteafval</h3>
      <p>Ook gaat Europa, met Nederlandse steun, vanuit de ruimte onderzoek doen naar zwaartekrachtgolven (de satelliet LISA) en zwarte gaten (Athena). Europa wil ook, met de Verenigde Staten, een bodemmonster ophalen van Mars en naar de aarde brengen. Verder draagt Europa bij aan de <a href="https://en.wikipedia.org/wiki/Lunar_Gateway">Lunar Gateway</a>, een ruimtestation dat in een baan rond de maan moet komen.</p>
      <p>Een ander plan is het opruimen van <a href="https://www.bright.nl/nieuws/artikel/4584701/space-waste-ruimte-afval-satelliet-roosegaarde-kuipers-edde">ruimteafval</a> rond de aarde. Verder wil Europa asteroïdes en zonnevlammen eerder ontdekken.</p>
      <related>
        <a href="https://www.bright.nl/nieuws/artikel/4933521/astronaut-stuurt-robot-vanuit-iss-door-hangar-nederland"/>
        <a href="https://www.bright.nl/nieuws/artikel/4785451/maanlanding-nasa-technologie-innovatie-ruimtevaart-nike-air-max"/>
      </related>
      <h3>Wint Elon Musk de space race?</h3>
      <figure>
        <iframe src="https://www.youtube.com/embed/DNNjZWKNt3M" width="854" height="480" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a> voor meer tech-video's</b>
      </p>
    </article>
  </body>
</html>