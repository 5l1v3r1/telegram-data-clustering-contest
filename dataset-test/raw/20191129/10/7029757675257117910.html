<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/talibanite-kontrirat-tramp-tvarde-rano-e-da-se-govori-za-vazobnovyavane-na-pregovorite-sas-sasht.html"/>
    <meta property="og:site_name" content="News.bg"/>
    <meta property="article:published_time" content="2019-11-29T10:56:57+00:00"/>
    <meta property="og:title" content="Талибаните контрират Тръмп: Твърде рано е да се говори за възобновяване на преговорите със САЩ"/>
    <meta property="og:description" content="След като Тръмп обяви, че талибаните искат да сключат сделка"/>
  </head>
  <body>
    <article>
      <h1>Талибаните контрират Тръмп: Твърде рано е да се говори за възобновяване на преговорите със САЩ</h1>
      <address>
        <time datetime="2019-11-29T10:56:57+00:00">29 Nov 2019, 10:56</time>
      </address>
      <p><b>Талибаните обявиха, че е "твърде рано" да се говори за възобновяване на преките преговори със САЩ</b>, ден след като американският президент Доналд Тръмп заяви по време на изненадващо посещение в Афганистан, че САЩ щели отново да разговарят с екстремистите, съобщава "Франс прес".</p>
      <p>"Засега е твърде рано да се говори за възобновяване на преговорите. Ще излезем с официална позиция по темата по-късно", изтъкна официалният говорител на ислямистката групировка Забихула Муджахид.</p>
      <p>Вчера Тръмп обяви, че<b> талибаните "искат да сключат сделка</b>".</p>
      <p>"Срещаме се с тях и казваме, че трябва да има примирие", отбеляза той пред журналисти по време на необявено посещение в авиобазата Баграм край столицата Кабул, за да отпразнува Деня на благодарността с американските войници.</p>
      <p>Изявлението му показва напредък след <b><a href="https://news.bg/int-politics/tramp-obyavi-pregovorite-s-talibanite-za-martvi.html">шоковото му решение</a></b> през септември да прекрати преговорите с екстремистите, точно след като Вашингтон изглеждаше на прага да подпише споразумение с талибаните, съгласно което САЩ щяха да започнат да изтеглят войските си от Афганистан в замяна на гаранции за сигурност.</p>
      <p>Очакваше се споразумението да трасира пътя към преки преговори между талибаните и правителството в Кабул.</p>
      <p>Ала Тръмп определи продължилото година усилие като "мъртво" и оттегли покана към талибаните да се срещнат в САЩ заради убийството на американски войник.</p>
      <p>И Вашингтон, и талибаните оставиха отворена вратата за възобновяване на преговорите, като повечето наблюдатели са съгласни, че политическото уреждане е единственият начин за постигане на траен мир в Афганистан след 18 години война.</p>
    </article>
  </body>
</html>