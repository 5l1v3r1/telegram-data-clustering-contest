<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000114690"/>
    <meta property="og:site_name" content="MGR Online"/>
    <meta property="article:published_time" content="2019-11-29T10:49:00+00:00"/>
    <meta property="og:title" content="เจอตัวการ ! ด้วงจากขี้วัวเจาะต้นพญาเสือโคร่งยืนต้นตายย้ำแปลงภูลมโลยังมีลุ้นออกดอกสะพรั่ง"/>
    <meta property="og:description" content="เพชรบูรณ์ - หน.ภูหินร่องกล้าชี้แมลงด้วงจากขี้วัว เจาะทำลายต้นพญาเสือโคร่ง วอนชาวบ้านอย่านำวัวมาเลี้ยงใต้ต้นพญาเสือโคร่ง ยังพอลุ้นพญาเสือโคร่งมีสิทธิ์ออกดอกเดือนมกราคมนี้ย้ำแปลงที่ภูลมโลไร้ปัญหา"/>
  </head>
  <body>
    <article>
      <h1>เจอตัวการ ! ด้วงจากขี้วัวเจาะต้นพญาเสือโคร่งยืนต้นตายย้ำแปลงภูลมโลยังมีลุ้นออกดอกสะพรั่ง</h1>
      <address><time datetime="2019-11-29T10:49:00+00:00">29 Nov 2019, 10:49</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011863301.JPEG"/>
      </figure>
      <p>
        <b>เพชรบูรณ์ - หน.ภูหินร่องกล้าชี้แมลงด้วงจากขี้วัว เจาะทำลายต้นพญาเสือโคร่ง วอนชาวบ้านอย่านำวัวมาเลี้ยงใต้ต้นพญาเสือโคร่ง ยังพอลุ้นพญาเสือโคร่งมีสิทธิ์ออกดอกเดือนมกราคมนี้ย้ำแปลงที่ภูลมโลไร้ปัญหา</b>
      </p>
      <figure>
        <img src="https://mpics.mgronline.com/pics/Images/562000011863302.JPEG"/>
      </figure>
      <p>วันนี้( 29 พ.ย.62 )ผู้สื่อข่าวรายงาน ถึงความคืบหน้ากรณีต้นนางพญาเสือโคร่ง หรือ "ซากุระเมืองไทย" แหล่งท่องเที่ยวอันซีนเพชรบูรณ์ แปลงปลูกป่าประชาอาสา หมู่ที่ 14 บ้านทับเบิก ต.วังบาล อ.หล่มเก่า จ.เพชรบูรณ์ บนเนื้อที่ 126 ไร่ ซึ่งผู้ใหญ่บ้านและชาวบ้านทับเบิก ห่วงกังวลเกรงยืนต้นตายยกแปลง หลังพบใบร่วงและกิ่งแห้งกรอบยืนต้นตาย ล่าสุด นายสุริยา กาละสุข หัวหน้าอุทยานภูหินร่องกล้า นำคณะเจ้าหน้าที่อุทยานฯจำนวน 20 นาย พร้อมนายใจ แซ่เถา ผู้ใหญ่บ้านหมู่ที่ 14 ลงพื้นที่สำรวจแปลงพญาเสือโคร่งดังกล่าว</p>
      <figure>
        <img src="https://mpics.mgronline.com/pics/Images/562000011863303.JPEG"/>
      </figure>
      <p>พบต้นนางพญาเสือโคร่งลักษณะทิ้งใบ(ผลัดใบ)เหลือแต่กิ่งก้าน รอแทงยอดและออกใบตามธรรมชาติ ไม่ได้ยืนต้นตายยกแปลงตามที่ชาวบ้านเข้าใจ ส่วนการสำรวจพบมีแค่ยืนต้นตายเพียง 2% หรือแค่ 39 ต้นของพื้นที่ปลูกทั้งหมด โดยต้นพญาเสือโคร่งแปลงนี้ทั้งหมดมีราว 2,000-3,000 ต้น จากนั้นได้ชี้แจงให้นายใจคลายความวิตก พร้อมขอให้นักท่องเที่ยวอย่าได้ห่วงกังวล <br/><br/>นายสุริยา ยืนยันว่า เป็นปรากฎการณ์ไม้ผลัดใบตามธรรมชาติ ส่วนสาเหตุที่ทำให้ต้นนางพญาเสือโคร่งแปลงนี้ส่วนหนึ่งยืนต้นตายนอกจากเป็นการตายโดยธรรมชาติแล้ว บางส่วนเป็นโรคแมลงโดยถูกแมลงจำพวกด้วงกัดเจาะทำลายที่ลำต้น และในการสำรวจไม่พบการวางยาและไม่มีโรคระบาดอย่างที่หลายคนกังวล ส่วนแมลงด้วงคาดว่า มาจากขี้วัวที่ชาวบ้านนำมาปล่อยเลี้ยงในแปลงพญาเสือโคร่ง จึงขอให้ทางผู้ใหญ่บ้านขอความร่วมมือจากชาวบ้านไม่ให้นำวัวมาเลี้ยงในบริเวณนี้ เพื่อจะเฝ้าสังเกตและเก็บข้อมูลพญาเสือโคร่งแปลงนี้ว่าจะออกดอกหรือไม่หลังจากปีที่ผ่านมาไม่ออกดอก</p>
      <figure>
        <img src="https://mpics.mgronline.com/pics/Images/562000011863304.JPEG"/>
      </figure>
      <p>นายสุริยา กล่าวอีกว่า ปรากฎการณ์ผลัดใบของต้นพญาเสือโคร่งจะเป็นแบบปีเว้นปีถือว่าเป็นปกติ ทั้งนี้ขึ้นอยู่กับสภาพอากาศและความสมบูรณ์ของต้น หากสภาพอากาศไม่เอื้ออำนวยหรือมีฝนตกอาจจะไม่ออกดอกแต่อาจจะแตกเป็นใบไปเลย และพญาเสือโคร่งจะออกดอกราวเดือนมกราคม ฉะนั้นก็ยังมีโอกาสลุ้นว่าพญาเสือโคร่งภูทับเบิกจะออกดอกเช่นกัน ส่วนแปลงที่ภูลมโรก็เป็นปกติไม่มีปัญหาแต่อย่างใด <br/><br/>"อย่างไรก็ตามหลังจากฤดูแตกช่อดอกและใบ ซึ่งจะทำให้เห็นสภาพของต้นไม้ที่ชัดเจนจะได้ประสานผู้ใหญ่บ้านและผู้นำชุมชนมาตรวจสอบสภาพของต้นไม้อีกครั้งหนึ่ง เพื่อเป็นข้อมูลในการที่จะวางแผนฟื้นฟูในระยะยาวต่อไป"นายสุริยากล่าว</p>
      <figure>
        <img src="https://mpics.mgronline.com/pics/Images/562000011863305.JPEG"/>
      </figure>
      <figure>
        <img src="https://mpics.mgronline.com/pics/Images/562000011863306.JPEG"/>
      </figure>
      <figure>
        <img src="https://mpics.mgronline.com/pics/Images/562000011863308.JPEG"/>
      </figure>
      <figure>
        <img src="https://mpics.mgronline.com/pics/Images/562000011863309.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000114690"/>
      </related>
    </article>
  </body>
</html>