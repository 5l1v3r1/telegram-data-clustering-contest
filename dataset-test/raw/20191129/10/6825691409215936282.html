<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/honkonge-policijai-nutraukus-universiteto-apsiausti-planuojami-nauji-protestai-941814"/>
    <meta property="og:site_name" content="Kauno diena"/>
    <meta property="article:published_time" content="2019-11-29T10:37:00+00:00"/>
    <meta property="og:title" content="Honkonge policijai nutraukus universiteto apsiaustį planuojami nauji protestai"/>
    <meta property="og:description" content="Honkongo policija penktadienį nutraukė dvi savaites vykdytą universiteto miestelio, kuris buvo tapęs mūšių su demokratijos reikalaujančiais protestuotojais lauku, apsiaustį, o aktyvistai pažadėjo artimiausiomis dienomis surengti naujų mitingų ir streikų."/>
  </head>
  <body>
    <article>
      <h1>Honkonge policijai nutraukus universiteto apsiaustį planuojami nauji protestai</h1>
      <address><time datetime="2019-11-29T10:37:00+00:00">29 Nov 2019, 10:37</time> by <a rel="author" href="https://kauno.diena.lt/autoriai/ruta-androsiunaite" target="_blank">Rūta Androšiūnaitė, BNS</a></address>
      <p>
        <b>Honkongo policija penktadienį nutraukė dvi savaites vykdytą universiteto miestelio, kuris buvo tapęs mūšių su demokratijos reikalaujančiais protestuotojais lauku, apsiaustį, o aktyvistai pažadėjo artimiausiomis dienomis surengti naujų mitingų ir streikų.</b>
      </p>
      <p>Išeiti į gatves vėl raginama Pekinui ir Honkongo lyderei Carrie Lam (Keri Lam) atsisakius padaryti tolesnių politinių nuolaidų, nors demokratiją remiančios partijos triuškinamai laimėjo vietos valdžios rinkimus praėjusį savaitgalį.</p>
      <p>Sekmadienį įvykę rajonų tarybų rinkimai buvo skaudus priekaištas Pekiną palaikančiam Honkongo isteblišmentui ir pakirto jo argumentą, kad tyli honkongiečių dauguma pavargo nuo pusę metų trunkančių vis smurtingesnių protestų.</p>
      <p>Rinkimai, iki kurių kelias savaites neramumai tik augo, taip pat nulėmė retą ramybės periodą, kai daugiau nei savaitę nebuvo protestuotojų ir policijos mūšių.</p>
      <p>Tačiau šis ramybės periodas, regis, baigiasi, nes visuomenės pyktis vėl auga Pekinui ir Honkongo valdžiai nereaguojant į rinkimų rezultatus.</p>
      <blockquote>Esu įsitikinusi, kad Honkongas gali atsitiesti, kaip visuomet atsitiesiame.</blockquote>
      <p>Kinijos valstybinė žiniasklaida šią savaitę stengėsi menkinti ir diskredituoti Honkongo rinkimus, o C. Lam, kurios populiarumas yra rekordiškai mažas, pripažino visuomenės nepasitenkinimą, bet atmetė tolesnių nuolaidų galimybę.</p>
      <p>„Esu įsitikinusi, kad Honkongas gali atsitiesti, kaip visuomet atsitiesiame“, – penktadienį su oficialiu vizitu lankydamasi Tailande žurnalistams sakė C. Lam.</p>
      <p>Tačiau interneto forumuose, naudotuose masiniam judėjimui organizuoti, buvo pilna raginimų šį sekmadienį surengti didelį mitingą, o pirmadienį – streiką, nukreiptą prieš rytinį važinėjimą į darbą.</p>
      <p>„Jei komunistinė Honkongo vyriausybė ignoruoja visuomenės nuomonę, mes visur išsiskleisime penkioms ar šešioms dienoms iš eilės... Turime nustatyti terminą“, – rašoma vienoje žinutėje į „Reddit“ panašiame forume LIHKG, kuri sulaukė didelio vartotojų palaikymo.</p>
      <p>Šie raginimai gali pranašauti sugrįžimą prie tokio kassavaitinio politinio chaoso, kuris Honkongą yra apėmęs jau beveik šeši mėnesiai ir kuris iš dalies nulėmė miesto recesiją.</p>
      <p>Šimtai biurų darbuotojų per savo pietų pertrauką penktadienį įvairiose miesto vietose surengė protestų žaibiško sambūrio principu, dėl to buvo dislokuotos riaušių policijos pajėgos, bet protestuotojai taikiai išsiskirstė.</p>
      <p>
        <b>Universiteto apsiaustis nutraukta</b>
      </p>
      <p>Penktadienį policija pranešė užbaigianti vieną kruviniausių protestų judėjimo skyrių – Honkongo politechnikos universiteto apsiaustį. </p>
      <p>Didžiulis universiteto miestelis su raudonų plytų pastatais lapkričio 17 dieną tapo policijos ir lankais, strėlėmis bei Molotovo kokteiliais ginkluotų protestuotojų mūšio lauku. </p>
      <p>Per užsitęsusią apsiaustį šimtai protestuotojų pabėgo iš universiteto miestelio, palikdami viduje nuolat mažėjančias demonstrantų gretas. Tačiau kai kuriems bėgusiems protestuotojams nepasisekė – juos sučiupo ir primušė policininkai. </p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/i.serniene/47rs191128a980.jpg"/>
      </figure>
      <p>Scanpix nuotr.</p>
      <p>Universiteto administracijai paskelbus, kad beveik visi protestuotojai paliko miestelį, ketvirtadienį į teritoriją įžengė policijos būriai. Pareigūnai miestelio teritorijoje rado daugiau kaip 4 tūkst. Molotovo kokteilių ir kitokių ginklų, kuriuos paliko protestuotojai.       </p>
      <blockquote>Miestelyje vis dar nesaugu ir jis liks uždarytas.</blockquote>
      <p>Penktadienio popietę policija pašalino universiteto miestelį juosusias užtvaras ir išvyko, užbaigusi 13 dienų trukusią apsiaustį.  </p>
      <p>Dabar universiteto laukia sunki užduotis sutvarkyti nusiaubtą teritoriją, kur pilna šiukšlių, stiklo šukių, barikadų ir pūvančio maisto.  </p>
      <p>Penktadienį studentams išplatintame laiške universiteto administracija prašo jų kol kas nevykti į miestelį. </p>
      <p>„Miestelyje vis dar nesaugu ir jis liks uždarytas“, – rašoma laiške.</p>
      <p>Tačiau žmonės vis tiek ėjo į miestelį.</p>
      <p>„Visi to mūšio vaizdai iškilo man prieš akis, kai išvydau tas nuolaužas“, – sakė viena moteris, o jos veidu riedėjo ašaros.  </p>
      <p>Honkongo protestus pakurstė ilgus metus visuomenėje tvenkęsis pyktis dėl Kinijos bandymų suvaržyti laisves šiame pusiau autonominiame mieste.  </p>
      <p>Milijonai honkongiečių dalyvavo vasarą vykusiose protesto akcijose, kurias išprovokavo C. Lam vyriausybės pateiktas teisės akto projektas, kuriuo buvo numatyta leisti ekstradicijas į žemyninę Kiniją.</p>
      <p>Minėtas įstatymo projektas sukėlė nerimą, kad gali būti panaikintos principu „viena šalis, dvi sistemos“ numatytos laisvės, su kuriomis Kinija sutiko 1997 metais perimdama Honkongą iš buvusios kolonijinės valdytojos Didžiosios Britanijos.</p>
      <p>Galiausiai tas įstatymo projektas dėl visuomenės spaudimo buvo atšauktas, tačiau policijos ir protestuotojų susirėmimai tęsėsi, demonstrantams pateikus naujų reikalavimų užtikrinti didesnes demokratines laisves, policijos atskaitomybę ir laisvus rinkimus. </p>
      <p>Valdžios pateikti duomenys rodo, kad buvo areštuoti daugiau kaip 5 800 žmonių; beveik tūkstančiui buvo pareikšti kaltinimai. Policija iššovė per 12 tūkst. ašarinių dujų kanistrų. </p>
      <p>Pekinas neigia varžantis Honkongo laisves, o protestus vaizduoja kaip užsienio remiamą „spalvotąją revoliuciją“, kurios tikslas yra destabilizuoti žemyninę Kiniją. </p>
    </article>
  </body>
</html>