<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170109/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-29T10:24:05+00:00"/>
    <meta property="og:title" content="برندگان جشنواره فیلم‌های ایرانی تورنتو معرفی شدند"/>
    <meta property="og:description" content="پنجمین جشنواره فیلم های ایرانی تورنتو که امسال با نام جشنواره فیلم کوروش در کانادا برگزار شد، برندگان خود را شناخت."/>
  </head>
  <body>
    <article>
      <h1>برندگان جشنواره فیلم‌های ایرانی تورنتو معرفی شدند</h1>
      <h2>پنجمین جشنواره فیلم های ایرانی تورنتو که امسال با نام جشنواره فیلم کوروش در کانادا برگزار شد، برندگان خود را شناخت.</h2>
      <address>
        <time datetime="2019-11-29T10:24:05+00:00">29 Nov 2019, 10:24</time>
      </address>
      <p>به گزارش <b>ستاره ها </b>و به نقل از ایسنا، در این رویداد سینمایی که از  ۲۲ تا ۲۸ نوامبر (۱ تا ۷ آذر) برگزار شد، جایزه بهترین فیلم و فیلمنامه به «قسم» ساخته محسن تنابنده رسید و  مونا زند حقیقی برای ساخت فیلم «بنفشه‌های آفریقایی» بهترین کارگردان نام گرفت و فاطمه معتمد آریا نیز برای بازی در این فیلم برنده جایزه بهترین بازیگر زن شد. <br/>همچنین حامد بهداد برای بازی در فیلم «قصر شیرین» به کارگردانی رضا میرکریمی برنده جایزه بهترین بازیگر مرد شد و «پیرمردها نمی‌میرند» ساخته رضا جمالی نیز تقدیرنامه هیات داوران را دریافت کرد. <br/>بنابر اعلام سینه‌ایران، «مطرب» ساخته مصطفی کیایی جایزه بهترین فیلم از نگاه تماشاگران را از آن خود کرد و جایزه بزرگ جشنواره به «ایرو» ساخته سید هادی محقق رسید. <br/>بهمن مقصودلو، خاطره شیبانی و بروس دمارا اعضای هیات داوران این جشنواره را تشکیل می‌دادند. <br/>از دیگر فیلم های حاضر در جشنواره می‌توان به «ناصرالدین شاه آکتور سینما» ساخته محسن مخملباف، «طلاقم بده به خاطر گربه ها» ساخته محمد علی سجادی، «آستیگمات» ساخته مجید رضا مصطفوی، «جهان با من برقص» ساخته سروش صحت، «در میان تپه ها» ساخته محمد رضا کیوان فر، «مردی بدون سایه» ساخته علیرضا رییسیان، «ناگهان درخت» ساخته صفی یزدانیان، «سرکوب» ساخته رضا گوران و «گوزن ها» ساخته مسعود کیمیایی اشاره کرد.<br/> </p>
    </article>
  </body>
</html>