<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/skomina-najboljsi-sodnik-na-svetu-oblak-tretji-vratar-255308"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T10:35:00+00:00"/>
    <meta property="og:title" content="Skomina najboljši sodnik na svetu, Oblak tretji vratar"/>
    <meta property="og:description" content="DORTMUND – Damir Skomina je najboljši nogometni sodnik na svetu za leto 2019 po izboru Mednarodnega inštituta za nogometno zgodovino in statistiko (IFFHS), kjer točke delijo strokovnjaki iz 90 ..."/>
  </head>
  <body>
    <article>
      <h1>Skomina najboljši sodnik na svetu, Oblak tretji vratar</h1>
      <h2>Nogometni strokovnjaki izbrali najboljše v letošnjem letu. Priznanji tudi za Slovenca, saj sta kakovostni stalnici.</h2>
      <address><time datetime="2019-11-29T10:35:00+00:00">29 Nov 2019, 10:35</time> by <a rel="author">M. U.</a></address>
      <p>DORTMUND – <b>Damir Skomina</b> je najboljši nogometni sodnik na svetu za leto 2019 po izboru Mednarodnega inštituta za nogometno zgodovino in statistiko (IFFHS), kjer točke delijo strokovnjaki iz 90 držav sveta. Nagrado IFFHS za leto 2019 je osvojil tudi vratar <b>Jan Oblak</b>, ki je bil v glasovanju tretji; zmagal je Brazilec <b>Alisson</b>. Skomina je prvič v karieri osvojil nagrado za najboljšega delivca pravice na svetu in je postal 19. sodnik s tem laskavim priznanjem vse od leta 1987, odkar IFFHS podeljuje to nagrado. Rekorder po številu nagrad za najboljšega sodnika je Italijan ​<b>Pierluigi Collina</b>, ki jih je med letoma 1998 in 2003 prislužil šest.<br/><br/>Triinštiridesetletni Skomina je v glasovanju zbral 136 točk in zanesljivo premagal dobitnika omenjene nagrade iz leta 2017, Nemca <b>Felixa Brycha</b> (129) na drugem mestu. Slovenski sodnik je v sezoni 2019 med drugim sodil najprestižnejšo tekmo, finale lige prvakov med Liverpoolom in Tottenhamom, po mnenju IFFHS pa je nizal konstantne predstave vso sezono. Omenimo, da je 13. februarja na tekmi osmine finala lige prvakov med Ajaxom in madridskim Realom po ogledu videoposnetka oziroma s sistemom VAR razveljavil gol amsterdamskega kluba, s tem pa postal prvi sodnik v ligi prvakov, ki je uporabil omenjeno tehnologijo in sprejel odločitev na podlagi ogledanega posnetka. Sicer je bila na dvoboju med Ajaxom in Realom sodnikom v elitnem klubskem tekmovanju stare celine videotehnologija VAR prvič na voljo. Damir je z razveljavljenim zadetkom poskrbel za burno debato po tekmi.</p>
      <h3>Penal v prvi minuti</h3>
      <p>V 37. minuti je nizozemski klub prek <b>Nicolasa Tagliafica</b> zatresel mrežo madridskega moštva, a si je Koprčan zaradi morebitnega prepovedanega položaja in oviranja vratarja ogledal dogajanje pred doseženim golom. Skomina je po ogledu ocenil, da je bil Ajaxov srbski nogometaš <b>Dušan Tadić</b> ob strelu v nedovoljenem položaju in je oviral vratarja kastiljskega kluba <b>Thibauta Courtoisa</b>, s čimer je vplival na njegovo posredovanje. Slovenski sodnik je gol razveljavil. Za nameček je Skomina 1. junija v finalu lige prvakov med Liverpoolom in Tottenhamom na madridskem stadionu Wanda Metropolitano po igranju londonskega nogometaša <b>Mousse Sissokoja</b> z roko v kazenskem prostoru po predložku <b>Sadia Manéja</b> že v prvi minuti dosodil najstrožjo kazen za rdeče. <b>Mohamed Salah</b> je v drugi minuti zadel iz enajstmetrovke, Liverpool pa je na koncu zmagal z 2:0. Doslej je Skomina v karieri sodil več kot 530 tekem (301 v slovenski prvi ligi, 50 v ligi prvakov, 17 v evropski ligi, 60 mednarodnih tekem pod okriljem Uefe, svetovno prvenstvo in olimpijski turnir). Inštitut IFFHS je izbral tudi najboljšega vratarja za leto 2019. V glasovanju je z 286 točkami zmagal Brazilec Alisson, ki je z Liverpoolom osvojil ligo prvakov, z brazilsko reprezentanco pa južnoameriško prvenstvo.<br/><br/>Vse od leta 1987 je le še en južnoameriški vratar prejel to nagrado – <b>Jose Luis Chilavert</b> ima v vitrinah tri. Drugi je bil nemški vratar Barcelone <b>Marc</b>-<b>André</b> <b>ter Stegen</b> (104), tretji pa slovenski čuvaj mreže Atletica Jan Oblak (67), ki je zadnje tri sezone vselej med najboljšimi tremi vratarji na svetu, so zapisali pri IFFHS. Argentiec <b>Lionel Messi</b> pa je najboljši plejmejker sveta, prav tako po izboru mednarodnega inštituta. Zvezdnik Barcelone je na prvem mestu zbral 299 točk, drugi je s 85 točkami Belgijec <b>Kevin De Bruyne</b> (Manchester City), tretji njegov rojak<b> Eden Hazard </b>(Chelsea/Real, 55). Messi je po letih 2015, 2016 in 2017 še četrtič osvojil omenjeno nagrado. Argentinec je rekorder po številu nagrad IFFHS, saj jih je v devetih letih zbral kar deset, tudi šestkrat za najboljšega strelca. V ženski kategoriji je najboljša plajmejkerka postala ameriška nogometašica <b>Megan Rapinoe</b>.</p>
    </article>
  </body>
</html>