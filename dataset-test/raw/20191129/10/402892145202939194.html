<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/298360-nelegalo-cigaresu-tirdznieciba-rigas-centraltirgu-apcietinati-ari-divi-uznemeji.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T10:59:00+00:00"/>
    <meta property="og:title" content="Nelegālo cigarešu tirdzniecība &quot;Rīgas Centrāltirgū&quot;: apcietināti arī divi uzņēmēji"/>
    <meta property="og:description" content="Starp &quot;Rīgas Centrāltirgus&quot; (RCT) cigarešu nelikumīgas tirgošanas lietā apcietinātajām četrām personām ir divi uzņēmēji."/>
  </head>
  <body>
    <article>
      <h1>Nelegālo cigarešu tirdzniecība "Rīgas Centrāltirgū": apcietināti arī divi uzņēmēji</h1>
      <address><time datetime="2019-11-29T10:59:00+00:00">29 Nov 2019, 10:59</time> by <a rel="author">©Ģirts Ozoliņš/F64 Photo Agency</a></address>
      <p>Starp "Rīgas Centrāltirgus" (RCT) cigarešu nelikumīgas tirgošanas lietā apcietinātajām četrām personām ir divi uzņēmēji.</p>
      <p>Viens no apcietinātajiem ir Vilnis Visors, kurš, kā liecina "firmas.lv" informācija, ir valdes loceklis tirgus teritorijas nomniekam "Tirdzniecības nams Latgales priekšpilsētā". Atbilstoši kapitāldaļu turētāja Oļega Burova (GKR) šīs nedēļas rīkojumam, RCT ir uzteicis līgumu "Tirdzniecības nams Latgales priekšpilsētā". Līdz 13.janvārim nomniekam ir jāatbrīvo teritorija no tirdzniecības moduļiem un citas kustamās mantas, kā arī jāsakārto teritorija.</p>
      <blockquote>"Firmas.lv" informācija liecina, ka "Tirdzniecības nams Latgales priekšpilsētā" dibināts 1991.gadā un pieder trim privātpersonām - Viktoram Baklaginam, Zanei Vilcānei un Radmilai Orlovai, kura ir norādīta kā uzņēmuma patiesā labuma guvēja. Pirms daudziem gadiem starp kādreizējiem šī uzņēmuma īpašniekiem bija arī Naina Cibuļska. Viņa savulaik bija arī RCT valdes priekšsēdētāja, taču amatu nācās pamest pēc tam, kad viņu 2008.gadā aizturēja Korupcijas novēršanas un apkarošanas birojs.</blockquote>
      <p>Otrs apcietinātais ir Kaspars Ungurs, liecina aģentūras LETA rīcībā esošā informācija. Unguram atbilstoši "firmas.lv" informācijai pirms vairākiem gadiem daļēji piederēja automazgātava, bet līdz šī gada sākumam piederēja uzņēmums, kas darbojās automobiļu apkopes un remonta jomā.</p>
      <p>Aģentūras LETA rīcībā esošā informācija liecina, ka pārējās divas apcietinātās personas ir kāda Irina Aļekseičeva un Jeļena Hitrenko, kuras uzņēmumu datubāzēs nefigurē.</p>
      <p>Lai arī minētajām četrām personām kā drošības līdzeklis piemērots apcietinājums, tām vēl ir vairākas dienas laika, lai tiesas lēmumu pārsūdzētu Rīgas apgabaltiesā.</p>
      <p>Jau ziņots, ka 21.novembrī un 22.novembrī likumsargi Centrāltirgus administrācijas ēkā un citviet veica procesuālās darbības, apkarojot akcizēto preču nelikumīgu apriti.</p>
      <p>Kopumā aizturētas 12 personas vecumā no 20 līdz 58 gadiem. Četrām personām tiesa piemērojusi apcietinājumu. No apcietinātajiem divas personas jau iepriekš nonākušas policijas redzeslokā, no kurām viena par nelikumīgu akcīzes preču apriti sodīta administratīvā kārtībā jau 49 reizes.</p>
      <p>VP vadītājs Ints Ķuzis iepriekš Latvijas Televīzijā pastāstīja, ka policijai ir aizdomas, ka centrālo lomu akcizēto preču nelikumīgā apritē "Rīgas Centrāltirgū" ieņēmis tieši privātuzņēmums, kam ir izīrēta daļa no tirgus. Ķuža vērtējumā, šis privātais uzņēmums esot saistīts ar noziedzības pasauli un veicis organizētu darbu akcizēto preču nelikumīgā tirdzniecībā.</p>
      <p>"Firmas.lv" pieejamā informācija liecina, ka "Tirdzniecības nams Latgales priekšpilsētā" dibināts 1991.gadā un pieder trim privātpersonām - Viktoram Baklaginam, Zanei Vilcānei un Radmilai Orlovai, kura ir norādīta kā uzņēmuma patiesā labuma guvēja. 2018.gadā uzņēmums strādājis ar 300 754 eiro apgrozījumu un 80 576 eiro peļņu.</p>
      <p>Kopumā tirgus teritorijā, tirdzniecības vietās un dažādās adresēs Rīgas reģionā veiktas 89 kratīšanas, kuru rezultātā izņemtas 8210 vienības tabakas izstrādājumu un aptuveni 11 litri alkoholisko dzērienu bez Latvijas akcīzes nodokļu markām.</p>
      <p>Kratīšanu laikā izņemti arī 40 560 eiro, 80 britu mārciņas, 20 dināri, 500 Kazahstānas tenges, 60 Ukrainas grivnas un 50 Ķīnas juaņas. Tāpat kratīšanu laikā izņemti seši šaujamieročiem līdzīgi priekšmeti un 249 munīcijas vienības, dažādi datu nesēji un grāmatvedības dokumenti, kā arī automašīna "BMW X3" un citi ar izmeklējamo noziedzīgo nodarījumu saistīti priekšmeti.</p>
      <p>Šajā lietā kriminālprocess sākts par alkoholisko dzērienu vai tabakas izstrādājumu nelikumīgu uzglabāšanu, pārvietošanu vai realizāciju, ja to izdarījusi organizēta grupa. Par šādu noziedzīgu nodarījumu soda ar brīvības atņemšanu līdz pieciem gadiem, piespiedu darbu vai ar naudas sodu, konfiscējot mantu.</p>
      <p>Savukārt Latvijas Televīzijas raidījums "Aizliegtais paņēmiens" vēstīja, ka kontrabandas cigaretes RCT teritorijā pārdeva vismaz desmit nelegālos tirdzniecības punktos. Viena kontrabandas cigarešu tirgotava dienā iztirgojot aptuveni no 70 līdz 120 blokiem cigarešu, un "labās dienās" viena tirgotava pārdodot cigaretes par vairāk nekā 2000 eiro dienā. Cigarešu tirgotājam alga esot aptuveni 2000 eiro mēnesī, bet vienas "točkas" bosam - pat 13 000 eiro mēnesī.</p>
      <p><a href="https://nra.lv/latvija/riga/298360-nelegalo-cigaresu-tirdznieciba-rigas-centraltirgu-apcietinati-ari-divi-uznemeji.htm#">Lasīt visu</a>  </p>
    </article>
  </body>
</html>