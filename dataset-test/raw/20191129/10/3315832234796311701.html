<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5ca10878756558b2/o-parte-din-portul-giurgiulesti-a-ajuns-pe-mana-omului-de-afaceri-vaja-jhashi.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T10:39:27+00:00"/>
    <meta property="og:title" content="O parte din Portul Giurgiulești a ajuns pe mâna omului de afaceri Vaja Jhashi"/>
    <meta property="og:description" content="O parte din Portul Giurgiulești a ajuns pe mâna omului de afaceri Vaja Jhashi. Grupul Trans-Oil, controlat de milionar, a semnat pe 25 noiembrie un contract de arendă, pentru 45 de ani, a unor terenuri amplasate în singurul port al Republicii Moldova cu ieșire la Marea Neagră. Semnarea contractului a avut loc în condițiile în care operatorul Portului Giurgiulești este implicat într-un scandal legat de drepturile de proprietate asupra companiei ce-l administrează."/>
  </head>
  <body>
    <article>
      <h1>O parte din Portul Giurgiulești a ajuns pe mâna omului de afaceri Vaja Jhashi</h1>
      <address><time datetime="2019-11-29T10:39:27+00:00">29 Nov 2019, 10:39</time> by <a rel="author">Jurnal.md</a></address>
      <p>
        <b>O parte din Portul Giurgiulești a ajuns pe mâna omului de afaceri Vaja Jhashi. Grupul Trans-Oil, controlat de milionar, a semnat pe 25 noiembrie un contract de arendă, pentru 45 de ani, a unor terenuri amplasate în singurul port al Republicii Moldova cu ieșire la Marea Neagră. Semnarea contractului a avut loc în condițiile în care operatorul Portului Giurgiulești este implicat într-un scandal legat de drepturile de proprietate asupra companiei ce-l administrează.</b>
      </p>
      <p>Oficial, contractul a fost semnat între compania Danube Oil Company SRL - la care singurul acţionar este compania elveţiană Vision Holding SA - şi Danube Logistics SRL, operatorul Portului Giurgiuleşti, notează <a href="https://www.mold-street.com/?go=news&amp;n=9721">Mold-Street.com</a>.</p>
      <p>Potrivit administraţiei Trans-Oil, terenul a fost luat în arendă pentru 45 de ani, pentru construcţia unei fabrici de procesare a seminţelor de floarea soarelui şi fabricarea de ulei. Aceasta va fi a treia fabrică a grupului Trans-Oil, care produce ulei de floarea-soarelui în Republica Moldova. Semnarea contractului a avut loc în condiţiile în care Danube Logistics SRL este implicată într-un scandal legat drepturile de proprietate asupra companiei, iar proprietarul a fost acuzat de fraudă.</p>
      <p>Totodată, se atestă o evoluţie extrem de negativă a situaţiei financiare a Danube Logistics, operatorul Portului Internațional Liber Giurgiulești. Astfel, în perioada 2015-2018, compania a înregistrat pierderi de 145 de milioane de lei. La finele anului 2018, datoriile companiei se ridicau la circa 430 de milioane de lei.</p>
      <p>Amintim că proprietarul grupului Trans-Oil, Vaja Jhashi, este un apropiat mai vechi al fostului șef al Partidului Democrat, Vladimir Plahotniuc. A recunoscut-o chiar el într-un interviu pentru presa din România, unde a fost acuzat de preluarea celor mai mari companii din agricultura românească.</p>
      <p>Vaja Jhashi are cetățenie rusească, americană și moldovenească. Are firme prin offshoruri, în care figurează cu nume diferite și are prieteni cu influenţă, printre care ambasadori, bancheri și foști miniștri. La începutul anului 2018, el s-a aflat în Emiratele Arabe Unite în componența delegației oficiale a Republicii Moldova. Afaceristul a participat atunci la toate întâlnirile de nivel înalt.</p>
    </article>
  </body>
</html>