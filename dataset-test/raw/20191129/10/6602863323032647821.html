<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4938891/een-op-de-vier-kinderen-heeft-zorgelijk-smartphonegebruik"/>
    <meta property="og:site_name" content="Bright.nl"/>
    <meta property="article:published_time" content="2019-11-29T10:53:26+00:00"/>
    <meta property="og:title" content="'Een op de vier kinderen heeft zorgelijk telefoongebruik'"/>
    <meta property="og:description" content="Een op de vier kinderen en jongeren zou problematisch smartphonegebruik hebben dat wijst op verslechterde geestelijke gezondheid."/>
  </head>
  <body>
    <article>
      <h6 class="kicker">Verslaving</h6>
      <h1>'Een op de vier kinderen heeft zorgelijk telefoongebruik'</h1>
      <address><time datetime="2019-11-29T10:53:26+00:00">29 Nov 2019, 10:53</time> by <a rel="author" href="https://www.bright.nl/tags/personen/floris-poort" target="_blank">Floris Poort</a></address>
      <p>
        <b>Een op de vier kinderen en jongeren zou problematisch smartphonegebruik hebben dat wijst op verslechterde geestelijke gezondheid.</b>
      </p>
      <p>Er is al veel <a href="https://www.bright.nl/nieuws/artikel/4432446/kinderen-ontwikkelen-zich-beter-bij-weinig-schermtijd">onderzoek</a> gedaan naar de <a href="https://www.bright.nl/nieuws/artikel/4476201/schermtijd-kinderen-beinvloedt-nauwelijks-de-slaap">invloed</a> van de mate waarin <a href="https://www.bright.nl/nieuws/artikel/4461411/kinderen-telefoon-buiten-spelen-onderzoek-ouders-scherm">kinderen</a> en jongeren naar schermen kijken. Onderzoekers van King’s College London keken niet naar die schermtijd, maar naar de relatie die kinderen en jongeren met hun smartphone hebben. Hun onderzoek wijst erop dat 23 procent van de jonge mensen een zorgelijke relatie met hun smartphone heeft, meldt <a href="https://www.theguardian.com/society/2019/nov/29/one-in-four-children-have-problematic-smartphone-use">The Guardian</a>.</p>
      <p>"Het lijkt erop dat een substantiële minderheid van de tieners en jonge mensen uit verschillende landen zelf een gedragspatroon benoemt dat we herkennen van andere verslavingen", zegt Dr Nicola Kalk van King’s College. "De kwaliteit van het bewijs is nog gering, maar genoeg om verder onderzoek te rechtvaardigen."</p>
      <h3>41 studies onderzocht</h3>
      <p>De onderzoekers weten nog niet zeker of smartphonegebruik samenhangt met de zelfbenoemde verslechterde geestelijke gezondheid van de kinderen en tieners. In <a href="https://bmcpsychiatry.biomedcentral.com/articles/10.1186/s12888-019-2350-x">BMC Psychiatry</a> melden de onderzoekers dat zij naar data van 41 onderzoeken onder bijna 42.000 respondenten hebben gekeken uit Europa, Azië en Amerika.</p>
      <p>Het gaat vooral om enquêtes waarbij kinderen, tieners en jonge twintigers wordt gevraagd of zij bijvoorbeeld zenuwachtig worden als hun telefoon niet beschikbaar is, en of zij andere activiteiten verwaarlozen om tijd op hun telefoon door te brengen.</p>
      <h3>Smartphones inherent verslavend?</h3>
      <p>Bij elkaar genomen wijzen de resultaten uit die verschillende studies erop dat één op de vier kinderen en jongeren problematisch smartphonegebruik heeft. Meisjes in hun latere tienerperiode melden zulke problemen het vaakst. Subsets van de onderzoeken wijzen erop dat de problemen ook vaker voorkomen onder rijkere mensen, vermoedelijk omdat die vroeger nieuwe technologieën aanschaffen.</p>
      <p>De onderzoekers vinden het nog te vroeg om conclusies te trekken, en willen bekijken of smartphones verslavende inhoud tonen, of dat er mogelijk iets inherent verslavends aan smartphones is.</p>
      <h3>Schermtijd bijhouden</h3>
      <p>Volgens onderzoeker Kalk is de functie om smartphonegebruik te monitoren behulpzaam. "Als je je gebruik gaat bijhouden, richt je je op de impact en hoeveel tijd het kost en wat je niet doet omdat je tijd op je smartphone doorbrengt", aldus dr. Kalk.</p>
      <p>Zowel <a href="https://www.bright.nl/nieuws/artikel/4179926/android-krijgt-functies-tegen-overmatig-telefoongebruik">Android</a> als <a href="https://www.bright.nl/nieuws/artikel/4221381/apple-ios-12-schermtijd-app-limieten-verslaving">iOS</a> hebben sinds vorig jaar uitgebreide functies om schermtijd bij te houden en te beperken.</p>
      <h3>Deze gadget beperkt online afleiding</h3>
      <figure>
        <iframe src="https://www.youtube.com/embed/k0KtxwRFAAQ" width="854" height="480" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a> voor meer tech-video's</b>
      </p>
    </article>
  </body>
</html>