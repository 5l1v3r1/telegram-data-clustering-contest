<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/247133/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-29T10:31:14+00:00"/>
    <meta property="og:title" content="บีเอ็มดับเบิลยูเล็งผลิต ‘มินิไฟฟ้า’ ในจีน"/>
    <meta property="og:description" content="ค่ายรถยนต์หรูของเยอรมนี “บีเอ็มดับเบิลยู” ประกาศผลิตรถยนต์แบรนด์ “มินิ” แบบขับเคลื่อนด้วยไฟฟ้าทั้งคัน ที่โรงงานแห่งใหม่ในจีน เปิดตัวการร่วมทุนกับ “เกรท วอลล์ มอเตอร์” พันธมิตรในแดนมังกร"/>
  </head>
  <body>
    <article>
      <h1>บีเอ็มดับเบิลยูเล็งผลิต ‘มินิไฟฟ้า’ ในจีน</h1>
      <address><time datetime="2019-11-29T10:31:14+00:00">29 Nov 2019, 10:31</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ค่ายรถยนต์หรูของเยอรมนี “บีเอ็มดับเบิลยู” ประกาศผลิตรถยนต์แบรนด์ “มินิ” แบบขับเคลื่อนด้วยไฟฟ้าทั้งคัน ที่โรงงานแห่งใหม่ในจีน เปิดตัวการร่วมทุนกับ “เกรท วอลล์ มอเตอร์” พันธมิตรในแดนมังกร</p>
      <figure>
        <img src="https://www.thebangkokinsight.com/wp-content/uploads/2019/11/000_1II7ZU-700x466.jpg"/>
      </figure>
      <p>บีเอ็มดับเบิลยู แถลงในวันนี้ (29 พ.ย.)ว่า บริษัทมีแผนที่จะผลิตรถมินิไฟฟ้าราวปีละ 160,000 คัน ในโรงงานที่วางแผนจะสร้างขึ้น ที่เมืองจางเจี่ยกัง มณฑลเจียงซู และจะจ้างงานราว 3,000 ตำแหน่ง</p>
      <p>การก่อสร้างโรงงานแห่งใหม่นี้ กำหนดไว้ว่าจะเริ่มต้นภายในปีหน้า และจะแล้วเสร็จภายในปี 2565 ซึ่งทั้งบีเอ็มดับเบิลยู และเกรท วอลล์ มอเตอร์ จะลงทุนรวมแล้วประมาณ 715 ล้านดอลลาร์ในโรงงานนี้</p>
      <p>นอกจากการผลิตรถมินิไฟฟ้าแล้ว เกรท วอลล์ มอเตอร์ ยังจะใช้โรงงานแห่งใหม่นี้ เป็นฐานการผลิตรถยนต์ของตัวเองด้วย</p>
      <p>“เรื่องนี้ถือเป็นก้าวสำคัญอีกก้าวหนึ่ง สำหรับการมุ่งหน้าสู่อนาคตรถยนต์ไฟฟ้าของแบรนด์มินิ” แถลงการณ์ระบุ</p>
      <p>การเคลื่อนไหวนี้ มีขึ้นหลังช่วงต้นเดือนนี้ บีเอ็มดับเบิลยู เพิ่งจะเปิดเผยว่า ได้เริ่มต้นการผลิตรถมินิ ที่ขับเคลื่อนด้วยไฟฟ้าทั้งหมด ที่โรงงานผลิตรถยนต์มินในเมืองอ็อกซ์ฟอร์ด อังกฤษไปแล้ว และมีแผนที่จะนำออกสู่ตลาดภายในต้นปีหน้า</p>
      <p>ทั้งนี้ การร่วมทุนกับค่ายรถยนต์ในจีน เกิดขึ้นในช่วงเวลาที่บีเอ็มดับเบิลยูได้ร่วมมือกับค่ายรถยนต์ระดับโลกรายอื่นๆ เพื่อเร่งเปลี่ยนแปลงสู่การผลิตรถยนต์ไฟฟ้า และไฮบริด ในความพยายามที่จะเป็นมิตรกับสิ่งแวดล้อม</p>
      <figure>
        <img src="https://www.thebangkokinsight.com/wp-content/uploads/2019/11/000_1II7Z6-700x466.jpg"/>
      </figure>
      <p>บีเอ็มดับเบิลยูยังได้ตั้งเป้าที่จะมีรถยนต์ขับเคลื่อนด้วยไฟฟ้าเพียงอย่างเดียว และรถไฮบริดปลั๊กอินของบริษัท วิ่งอยู่บนถนนทั่วโลกให้ได้มากกว่า 1 ล้านคัน ภายในสิ้นปี 2564</p>
      <p>ขณะที่นายนิโคลาส ปีเตอร์ กรรมการบริหารบีเอ็มดับเบิลยู ระบุว่า การร่วมทุนกับจีน ที่อยู่ภายใต้ชื่อ “สปอตไลท์ ออโตโมทีฟ ลิมิเต็ด” นั้น เน้นให้เห็นถึงความสำคัญอย่างมากของตลาดจีนที่มีต่อบริษัท</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F247133%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/247202/"/>
        <a href="https://www.thebangkokinsight.com/247175/"/>
        <a href="https://www.thebangkokinsight.com/246943/"/>
        <a href="https://www.thebangkokinsight.com/246871/"/>
      </related>
    </article>
  </body>
</html>