<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191128-hatalmas-fekete-lyukat-talaltak-a-tejutrendszerben.html"/>
    <meta property="og:site_name" content="Origo"/>
    <meta property="article:published_time" content="2019-11-29T10:58:00+00:00"/>
    <meta property="og:title" content="Óriási fekete lyukat találtak a Tejútrendszerben"/>
    <meta property="og:description" content="A csillagászoknak most magyarázatot kell találniuk a jelenségre."/>
  </head>
  <body>
    <article>
      <h1>Óriási fekete lyukat találtak a Tejútrendszerben</h1>
      <address><time datetime="2019-11-29T10:58:00+00:00">29 Nov 2019, 10:58</time> by <a rel="author">MTI</a></address>
      <p>
        <b>A kutatókat is megdöbbentő méretű fekete lyukat fedeztek fel a Tejútrendszerben: a szakértők szerint olyan hatalmas, hogy nem is létezhetne a galaxisban.</b>
      </p>
      <p>Az LB-1 jelű fekete lyuk 15 ezer fényévnyi távolságra van a Földtől, <br/><mark>tömege 70-szer nagyobb a Napénál <br/></mark>- olvasható a Nature című tudományos lapban megjelent tanulmányban.</p>
      <p>A Tejútrendszer a becslések szerint 100 millió steláris fekete lyukat tartalmaz, de </p>
      <blockquote>az LB-1 kétszer akkora tömegű, mint amekkora a tudósok szerint egyáltalán elképzelhető lenne </blockquote>
      <p>- mondta Liu Csi-feng, a Kínai Nemzeti Csillagvizsgáló professzora, a kutatás vezetője. A csillagfejlődés jelenlegi modelljei szerint ilyen hatalmas tömegű fekete lyukak nem is létezhetnének a galaxisunkban - mondta.</p>
      <figure>
        <iframe data-src="https://twitter.com/CBSEveningNews/status/1200093380228849665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A kutatók szerint a fekete lyukaknak alapvetően két típusa létezik. A kisebb, csillagtömegű fekete lyukak a Napnál legfeljebb 20-szor nagyobb tömegűek, akkor keletkeznek, amikor egy nagyon nagy csillag összeomlik. </p>
      <aside>A szupernagy tömegű fekete lyukak viszont legalább több milliószor nagyobbak, mint a Nap, eredetük pedig ismeretlen. </aside>
      <p>A kutatók azonban úgy vélték, hogy a Tejútrendszerre jellemző csillagok gázaikat kiárasztják a csillagszéllel, emiatt nem alakulhatnak ki akkora fekete lyukak, mint az LB-1 - mondta Liu Csi-feng.<br/>Hozzátette, hogy a csillagászoknak most magyarázatot kell találniuk a jelenségre. </p>
      <blockquote>A csillagászok egyelőre még csak kezdik felmérni a fekete lyukak óriási mennyiségét és formálódásuk mechanizmusát </blockquote>
      <p>- mondta David Reitze, a Kaliforniai Műszaki Egyetem (Caltech) munkatársa, aki nem vett részt a kutatásban.<br/>Az LB-1 fekete lyukat egy nemzetközi kutatócsoport fedezte fel a kínai LAMOST-teleszkóp segítségével azáltal, hogy hosszú időn át figyelték több nagyobb csillag mozgását. </p>
      <aside>Az eredményeket megerősítette a világ legnagyobb optikai teleszkópjai közül kettő is. </aside>
      <p>Ezt a módszert évtizedeken át kevés sikerrel alkalmazták az eszközök korlátozottsága miatt, a 2001 és 2008 között épült LAMOST azonban lehetővé teszi a kutatók számára, hogy egyszerre akár négyezer csillagot is megfigyeljenek.</p>
      <p>Liu szerint a módszer segítségével még több fekete lyukat fedezhetnek fel a tudósok a jövőben.</p>
    </article>
  </body>
</html>