<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805221/%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%D8%AF%D8%B1-%D8%A2%DB%8C%D9%86%D8%AF%D9%87-%D8%A7%DB%8C-%D9%86%D8%B2%D8%AF%DB%8C%DA%A9-%D8%AF%D8%B1-%D8%A7%D9%82%DB%8C%D8%A7%D9%86%D9%88%D8%B3-%D8%A7%D8%B7%D9%84%D8%B3-%D8%AD%D8%B6%D9%88%D8%B1-%D8%AE%D9%88%D8%A7%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:33:28+00:00"/>
    <meta property="og:title" content="نیروی دریایی ارتش در آینده ای نزدیک در اقیانوس اطلس حضور خواهد یافت"/>
    <meta property="og:description" content="ایسنا/هرمزگان فرمانده قرارگاه مقدم ناوگان جنوب گفت: امروز نیروی دریایی ارتش علاوه بر گسترش حوزه ماموریت از تنگه هرمز و خلیج فارس به تنگه باب المندب، خلیج عدن و دریای سرخ نقش بسیار مهمی در عرصه تصمیم سازی نظام و دیپلماسی بین المللی دارد و در آینده نزدیک در اقیانوس اطلس حضور خواهد یافت."/>
  </head>
  <body>
    <article>
      <h6 class="kicker">فرمانده قرارگاه مقدم ناوگان جنوب:</h6>
      <h1>نیروی دریایی ارتش در آینده ای نزدیک در اقیانوس اطلس حضور خواهد یافت</h1>
      <address><time datetime="2019-11-29T10:33:28+00:00">29 Nov 2019, 10:33</time> by <a rel="author">امير حسين طالبي</a></address>
      <p>ایسنا/هرمزگان فرمانده قرارگاه مقدم ناوگان جنوب گفت: امروز نیروی دریایی ارتش علاوه بر گسترش حوزه ماموریت از تنگه هرمز و خلیج فارس به تنگه باب المندب، خلیج عدن و دریای سرخ نقش بسیار مهمی در عرصه تصمیم سازی نظام و دیپلماسی بین المللی دارد و در آینده نزدیک در اقیانوس اطلس حضور خواهد یافت.</p>
      <p>دریادار دوم افشین تاشک در جمع نمازگزاران بندرعباس، تصریح کرد: نیروی دریایی ارتش با پیروزی انقلاب علاوه بر انجام وظیفه اصلی خود مشغول به خدمت رسانی به مردم در شرایط اوایل انقلاب و کمک رسانی و اعزام نیرو به منظور سامان دادن به شرایط نامناسب کشور و حوادث اوایل انقلاب بود  و با شروع جنگ تحمیلی اولین نیروی سازمان یافته ای بود که با رصد تحرکات زمینی و دریایی عراق در پایگاه های دریایی بوشهر و خرمشهر نیروهای خود را سازماندهی کرد و اولین جبهه مقاومت را در خرمشهر  با جانفشانی های تکاوران دریایی و خلق حماسه مقاومت ۳۴ روزه خرمشهر بوجود آورد. <br/>وی اضافه کرد: نیروی دریایی ارتش علاوه بر نقش موثر خود در مقاومت ۳۴ روزه خرمشهر  در ۷ آذر ۵۹ در حالی که تنها ۶۷ روز  از آغاز جنگ می گذشت سفید جامگان نیروی دریایی ارتش با رقم زدن عملیات مروارید و نابودی سکوهای نفتی البکر و الامیه علاوه بر نابودی صادرات نفت عراق ضربه مهلکی را بر پیکره نیروی دریایی عراق وارد کرد که تا پایان جنگ رژیم بعث عراق در عرصه دریا حضور نداشت. <br/>دریادار دوم تاشک با برشمردن دیگر فعالیت های مهم نیروی دریایی ارتش در جنگ تحمیلی بیان کرد: اسکورت بیش از ۱۲ هزار نفتکش، حفظ پویایی چرخه اقتصادی کشور، شرکت گسترده در عملیات بیت المقدس با ساماندهی ۳ گردان آبخاکی با حضور بیش از ۳۰۰ فروند قایق، شرکت هواناو های هوادریای  نیروی دریایی در عملیات های والفجر ۸ و خیبر و شکست حصر آبادان ، پدافند هوایی و دریایی جزیره خارک، حفظ تامین جزایر، همکاری در آموزش نیروهای سپاه پاسداران و رویارویی مستقیم با ناوگان دریایی آمریکا در ۲۹ فروردین ۶۷ از فعالیت های مهم نیروی دریایی ارتش در زمان جنگ بود. <br/>وی ادامه داد: بعد از پایان جنگ نیروی دریایی علی رغم تحریم های ظالمانه استکبار جهانی وارد عرصه ساخت و تولید شد که علاوه بر بی نیازی از دیگران موفق به ساخت ناوشکن های مختلف و  ساخت یگان های زیرسطحی در کلاس های مختلف شد که این امر باعث تغییر توازن قدرت در منطقه شد. <br/>دریادار دوم تاشک در پایان اظهار کرد: امروز نیروی دریایی ارتش علاوه بر گسترش حوزه ماموریت از تنگه هرمز و خلیج فارس به تنگه باب المندب، خلیج عدن و دریای سرخ نقش بسیار مهمی در عرصه تصمیم سازی نظام و دیپلماسی بین المللی دارد و در آینده نزدیک  در اقیانوس اطلس حضور خواهد یافت.</p>
      <p>انتهای پیام</p>
    </article>
  </body>
</html>