<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783769/%D9%85%D8%B1%D8%AF%D9%85-%DA%A9%D9%85-%DA%A9%D8%A7%D8%B1%DB%8C-%D9%88-%D8%A8%DB%8C-%D8%AA%D8%AF%D8%A8%DB%8C%D8%B1%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%B1%D8%A7-%D8%A8%D9%87-%D9%BE%D8%A7%DB%8C-%D8%A7%D8%B5%D9%84-%D9%86%D8%B8%D8%A7%D9%85-%D9%86%D9%85%DB%8C-%DA%AF%D8%B0%D8%A7%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:19:04+00:00"/>
    <meta property="og:title" content="امام جمعه موقت بیرجند: مردم کم‌کاری و بی‌تدبیری مسئولان را به پای اصل نظام نمی‌گذارند"/>
    <meta property="og:description" content="بیرجند- امام جمعه موقت بیرجند گفت: مردم کم‌کاری و بی‌تدبیری مسئولان را به پای اصل نظام نمی‌گذارند."/>
  </head>
  <body>
    <article>
      <h1>امام جمعه موقت بیرجند: مردم کم‌کاری و بی‌تدبیری مسئولان را به پای اصل نظام نمی‌گذارند</h1>
      <address>
        <time datetime="2019-11-29T10:19:04+00:00">29 Nov 2019, 10:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام غلامحسین نوفرستی ظهر جمعه در خطبه‌های نماز جمعه بیرجند اظهارکرد: انسان‌ها به واسطه عدم معرفت و جهل نتوانستند در دوران زندگی ائمه(ع) از آن بزرگواران بهره بگیرند.</p>
      <p>امام جمعه موقت بیرجند با اشاره به سالگرد میلاد امام حسن عسکری(ع) بیان کرد: بعد از امام عسکری (ع) بشر وارد دوره جدیدی از تاریخ شد که در این دوره به راحتی نمی‌تواند از محضر امام معصوم استفاده کند.</p>
      <p>نوفرستی ادامه‌داد: در دورانی که بشریت دسترسی به امامان معصوم(ع) ندارد باید با استفاده از راهنمایی نائبان عام حضرت مهدی(عج) که همان فقهای متعهد و باتقوا هستند، راه درست و صحیح را بیابد.</p>
      <p>وی افزود: البته فقهایی مدنظر هستند که مخالف هوا و هوس بوده و در حقیقت حافظان واقعی و پاسداران مکتب حق هستند.</p>
      <p>امام جمعه موقت بیرجند با اشاره به اتفاقات هفته گذشته و تکریم رهبر معظم انقلاب از حماسه‌آفرینی ملت ایران گفت: معاندان طراحی کرده بودند تا در یک فرصت مناسب اقدامات اغتشاشگرانه خود را انجام دهند ولی حرکت با عظمت مردمی در حمایت از اقتدار و امنیت کشور توطئه‌ها را خنثی کرد.</p>
      <p>نوفرستی با تأکید بر اینکه مردم تکلیف خود در حمایت از نظام اسلامی انجام‌دادند، اظهارکرد: عدم مدیریت مناسب مسئولان در موضوعات مختلف را نباید به پای اصل انقلاب و نظام اسلامی گذاشت که این مهم را مردم به درستی درک کردند.</p>
      <p>وی بیان‌کرد: نظام ما برپایه مردم سالاری دینی شکل گرفته و از رئیس جمهور تا نمایندگان مجلس، نمایندگان خبرگان رهبری و اعضای شورای شهر را مردم انتخاب می‌کنند و برای بهبود اوضاع جامعه باید در انتخاب‌ها دقت بیشتری کرد.</p>
      <p>امام جمعه موقت بیرجند ادامه داد: در موضوع اصلاح قیمت بنزین مسئولان در طی پنج سال گذشته می توانستند در این زمینه با تدبیر بیشترو طی یک روند مناسب عمل کرده و یک شبه شوک عجیبی به جامعه وارد نکنند.</p>
      <p>وی با اشاره به اینکه مردم کوتاهی مسئولان در اصلاح امور و بی‌تدبیری آنان را بی‌پاسخ نخواهد گذاشت، گفت: پاسخ مردم به مسئولان کم‌کار را باید در پای صندوق‌های رأی دید.<br/> </p>
    </article>
  </body>
</html>