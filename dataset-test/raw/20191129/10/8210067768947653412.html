<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028116"/>
    <meta property="og:site_name" content="TV 2"/>
    <meta property="article:published_time" content="2019-11-29T10:41:24+00:00"/>
    <meta property="og:title" content="Eks-biskop Gunnar Stålsett må møte i retten 19. desember"/>
    <meta property="og:description" content="Saken mot den profilerte biskopen skal gå i Oslo tingrett 19. desember. Stålsett er siktet for å ha benyttet ulovlig arbeidskraft."/>
  </head>
  <body>
    <article>
      <h1>Eks-biskop Gunnar Stålsett må møte i retten 19. desember</h1>
      <h2>Saken mot den profilerte biskopen skal gå i Oslo tingrett 19. desember. Stålsett er siktet for å ha benyttet ulovlig arbeidskraft.</h2>
      <address><time datetime="2019-11-29T10:41:24+00:00">29 Nov 2019, 10:41</time> by <a rel="author" href="mailto:ingvild.fjelltveit@tv2.no" target="_blank">Ingvild Fjelltveit</a></address>
      <p>Siden han pensjonerte seg i 2005, har Gunnar Stålsett hatt en ansatt uten arbeidstillatelse.</p>
      <p>Påtalemyndigheten har bedt om<a href="https://www.tv2.no/nyheter/11023145/"> 45 dagers ubetinget fengsel </a>for 84-åringen, som selv fortalte at han brøt loven i et intervju med <a href="https://www.vl.no/nyhet/gunnar-stalsett-jeg-har-brutt-utlendingsloven-1.1576675">Vårt land</a> i sommer.</p>
      <p><b>–</b> <b>Det blir en spesiell førjulsopplevelse, sier Stålsett til TV 2 fredag.</b></p>
      <p>Han sier også at han er forberedt på å møte i retten og å sone en eventuell fengselsstraff.</p>
      <p>Torsdag opplyste han at han tar siktelsen til etterrettning.</p>
      <p>– Jeg har erkjent sakens forhold i avhør og er innstilt på å ta den straffen som måtte komme. Jeg ser for meg at jeg må sone en fengselsstraff. Jeg angrer overhodet ikke, sa Stålsett.</p>
      <ul>
        <li>
          <b>Bakgrunn: <a href="https://www.tv2.no/nyheter/11023145/">Politiet ber om ubetinget fengsel for eks-biskop Gunnar Stålsett (84)</a></b>
        </li>
      </ul>
      <h3>Tilståelsessak</h3>
      <p>Fordi Stålsett har erkjent straffskyld, er saken planlagt å gå som en tilståelsessak.</p>
      <p>– Vi ber om 45 dagers ubetinget fengsel, sett hen til den lange perioden han har benyttet ulovlig arbeidskraft, sa politiadvokat Andreas Meeg-Bentzen til TV 2 torsdag.</p>
      <p>Perioden politiet har etterforsket, strekker seg fra 2008 og frem til i dag. Politiadvokaten ønsker ikke å kommentere saken ytterligere fredag.</p>
      <p>– Vi har merket oss det som er fremkommet gjennom media, men har ingen ytterligere kommentarer til dette, skriver han i en SMS.</p>
      <p>I går sa Meeg-Bentzen at hvorvidt Stålsett fremdeles benytter ulovlig arbeidskraft, vil bli et tema i retten.</p>
      <p>Stålsett bekreftet overfor TV 2 at kvinnen som har jobbet ulovlig for ham, fortsatt gjør dette.</p>
      <h3>Krass kritikk</h3>
      <p>En rekke jurister og politikere kom torsdag med <a href="https://www.tv2.no/a/11026144/">krass kritikk</a> mot påtalemyndighetenes krav om ubetinget fengsel for den tidligere biskopen.</p>
      <p>– Det er hardt og urettferdig. De har valgt å håndheve dette på en streng måte, og det er jeg uenig i. Politi og påtalemyndighet har en betydelig grad av skjønn, men de har valgt å gå ut på en hard måte, sa Mads Andenæs, jusprofessor ved Universitet i Oslo.</p>
      <p>Justisminister Jøran Kallmyr mener imidlertid at Stålsett må behandles som alle andre.</p>
      <p>– Gunnar Stålsett var en profilert biskop og senterpartipolitiker, men han erkjenner samtidig å ha brutt norsk lov. Da må han straffeforfølges av den uavhengige påtalemyndigheten og eventuelt dømmes av domstolen på lik linje som sine medborgere, sa han til <a href="https://www.vg.no/nyheter/i/701j4w/kallmyr-staalsett-maa-straffeforfoelges-som-alle-andre?utm_source=vgfront&amp;utm_content=row-1">VG</a>.</p>
    </article>
  </body>
</html>