<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054019/gallery/epikairothta/kosmos/italia-voyleyths-ekane-protash-gamoy-apo-ta-edrana-toy-koinovoylioy"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:00:22+00:00"/>
    <meta property="og:title" content="Ιταλία: Βουλευτής έκανε πρόταση γάμου από τα έδρανα του κοινοβουλίου"/>
    <meta property="og:description" content="Το ιταλικό Κοινοβούλιο έχει γίνει συχνά θέατρο έντονων αντιπαραθέσεων ανάμεσα στους αντιπάλους βουλευτές, που εξόν από τις εκατέρωθεν ύβρεις έχουν αλληλοεκτοξεύσει μέχρι και καθίσματα, όπως έγινε πρόσφατα κατά την συζήτηση στο Σώμα για τον προϋπολογισμό. Όμως ποτέ έως τώρα δεν είχε γίνει δημόσιο βήμα για ....πρόταση γάμου."/>
  </head>
  <body>
    <article>
      <h1>Ιταλία: Βουλευτής έκανε πρόταση γάμου από τα έδρανα του κοινοβουλίου</h1>
      <address>
        <time datetime="2019-11-29T10:00:22+00:00">29 Nov 2019, 10:00</time>
      </address>
      <p>Το ιταλικό Κοινοβούλιο έχει γίνει συχνά θέατρο έντονων αντιπαραθέσεων ανάμεσα στους αντιπάλους βουλευτές, που εξόν από τις εκατέρωθεν ύβρεις έχουν αλληλοεκτοξεύσει μέχρι και καθίσματα, όπως έγινε πρόσφατα κατά την συζήτηση στο Σώμα για τον προϋπολογισμό. Όμως ποτέ έως τώρα δεν είχε γίνει δημόσιο βήμα για ....πρόταση γάμου.</p>
      <p>Όμως τώρα έγινε η αρχή από τον βουλευτή της ακροδεξιάς Λέγκας Φλάβιο Ντι Μούρο, ο οποίος αγνοώντας ότι η συζήτηση αφορούσε ένα σημαντικό θέμα όπως τα έργα αποκατάστασης των σεισμοπαθών της χώρας, άδραξε την ευκαιρία της παρέμβασής του για να κάνει πρόταση γάμου στην εκλεκτή της καρδιάς του Ελίζα Ντε Λέο, που εκείνη τη στιγμή παρακολουθούσε τη συνεδρίαση της Βουλής από τα θεωρεία για το κοινό.</p>
      <p>«Συγχωρήστε μου που διακόπτω τη σημαντική τούτη διαδικασία, αλλά για εμένα αυτή είναι μία ιδιαίτερη ημέρα», δήλωσε από τα μικρόφωνα του Κοινοβουλίου ο Ντι Μούρο και σκύβοντας πήρε ένα κουτάκι με το δακτυλίδι της πρότασης και απευθυνόμενος στα θεωρεία ρώτησε «Ελίζα, θέλεις να με παντρευτείς;».</p>
      <p>Η κίνηση του βουλευτή της Λέγκας -που θύμισε σε πολλούς τις αντίστοιχες πρακτικές που συνηθίζονται σε άλλους χώρους, όπως σε τηλεοπτικές εκπομπές, ή στα αμερικανικά γήπεδα, αλλά όχι στα κοινοβουλευτικά έδρανα- προκάλεσε το χειροκρότημα από κάποιους συναδέλφους του Ντι Μούρο.</p>
      <p>Ωστόσο, η αντίδραση του προέδρου της Βουλής Ρομπέρτο Φίκο ήταν να ανακαλέσει τους πάντες στην τάξη, τονίζοντας πως «κατανοώ την περίσταση, όμως δεν θεωρώ προσήκον να χρησιμοποιείται μία κοινοβουλευτική παρέμβαση για τέτοιο σκοπό».</p>
      <figure>
        <iframe src="https://www.youtube.com/embed/VRGWxru57p0" width="560" height="315" data-service="Youtube" scrolling="no"/>
      </figure>
      <p>Πηγή: ΑΠΕ-ΜΠΕ</p>
    </article>
  </body>
</html>