<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-w-szpitalu-w-ciagu-miesiaca-zmarly-dwa-noworodki-sprawe-bada,nId,3361190"/>
    <meta property="og:site_name" content="RMF24"/>
    <meta property="article:published_time" content="2019-11-29T10:52:02+00:00"/>
    <meta property="og:title" content="W szpitalu w ciągu miesiąca zmarły dwa noworodki. Sprawę bada prokuratura"/>
    <meta property="og:description" content="Prokuratura Rejonowa w Kępnie bada sprawę śmierci noworodka w kępińskim szpitalu, do której doszło w czwartek. To już drugi taki tragiczny przypadek w tej placówce w listopadzie."/>
  </head>
  <body>
    <article>
      <h1>W szpitalu w ciągu miesiąca zmarły dwa noworodki. Sprawę bada prokuratura</h1>
      <address><time datetime="2019-11-29T10:52:02+00:00">29 Nov 2019, 10:52</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>Prokuratura Rejonowa w Kępnie bada sprawę śmierci noworodka w kępińskim szpitalu, do której doszło w czwartek. To już drugi taki tragiczny przypadek w tej placówce w listopadzie.</b>
      </p>
      <figure>
        <img src="https://i.iplsc.com/zdj-ilustracyjne/0009FAMV7TJ7DCKS-C123-F4.jpg"/>
        <figcaption>Zdj. ilustracyjne<cite>/Pixabay</cite></figcaption>
      </figure>
      <p><b>ZOBACZ RÓWNIEŻ: <a href="https://www.rmf24.pl/fakty/polska/news-noworodek-zmarl-w-szpitalu-w-ostrowie-wlkp-jest-sledztwo,nId,3324197#utm_source=paste&amp;utm_medium=paste&amp;utm_campaign=chrome">Noworodek zmarł w szpitalu w Ostrowie Wlkp. Jest śledztwo </a></b><br/><br/>Dyrektor szpitala w Kępnie Beata Andrzejewska w oświadczeniu napisała: <i>W dniu 28 listopada miał miejsce zgon noworodka. Sprawę wyjaśnia prokuratur. Rodzinie zapewniono pomoc psychologiczną.</i></p>
      <p>Rzecznik prasowy Prokuratury Okręgowej w Ostrowie Wlkp. Maciej Meler poinformował, że w takich przypadkach sprawami dzieci "z naszego regionu" zajmuje się Prokuratura Regionalna w Łodzi, jako jednostka wyższego rzędu i tam trafiają dokumenty.<br/><br/><i>Potwierdzam, że na razie prokuratura w Kępnie prowadzi działania w tej sprawie; podejmowane są czynności niezbędne, polegające na zabezpieczeniu dokumentacji i ustaleniu świadków. Jeszcze nie wiadomo, komu zostanie zlecona sekcja zwłok dziecka -</i> oświadczył.<br/><br/>Jak ustaliła PAP, 32-letnia mieszkanka powiatu kępińskiego rodziła w 37. tygodniu ciąży i miało to być jej piąte dziecko. Ze względu na słaby puls noworodka podjęto decyzję o cesarskim cięciu. Tuż po porodzie wezwano do szpitala karetkę, żeby przewieźć dziecko na oddział neonatologiczny szpitala w Ostrowie Wlkp.<br/><br/>Wcześniej 6 listopada też doszło do śmierci noworodka po porodzie w kępińskim szpitalu. Tego dnia na oddział ginekologiczno-położniczy została przyjęta ciężarna pacjentka w 33. tygodniu ciąży. Lekarze podjęli decyzję o przeprowadzeniu cesarskiego cięcia.<br/><br/>Po operacji kobiety jej dziecko natychmiast przewieziono do szpitala w Ostrowie Wlkp. na oddział neonatologiczny z podejrzeniem urazu główki. Tam po kilku godzinach dziecko zmarło.<br/><br/><i>W trybie pilnym rozwiązano ciążę. Zgodnie z obowiązującymi procedurami z powodu złego stanu zdrowia noworodek został przekazany na oddział neonatologiczny o wyższym stopniu referencyjności, gdzie zmarł. Sprawę obecnie wyjaśnia prokuratura. Rodzicom przekazujemy szczere wyrazy współczucia i żalu</i> - powiedziała wówczas Beata Andrzejewska, dyrektor szpitala w Kępnie.<br/><br/>W piątek dyrektor szpitala w Kępnie odmówiła udzielenia odpowiedzi na pytanie, czy porody przyjmował ten sam zespół lekarski.</p>
    </article>
  </body>
</html>