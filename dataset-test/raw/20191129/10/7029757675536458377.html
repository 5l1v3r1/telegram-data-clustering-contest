<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/evropeytsite-gi-e-strah-ot-klimatichnite-promeni-poveche-ot-terorizma-bezrabotitsata-i-migratsiyata.html"/>
    <meta property="og:site_name" content="News.bg"/>
    <meta property="article:published_time" content="2019-11-29T10:21:14+00:00"/>
    <meta property="og:title" content="Европейците ги е страх от климатичните промени повече от тероризма, безработицата и миграцията"/>
    <meta property="og:description" content="Положението с климата е критично"/>
  </head>
  <body>
    <article>
      <h1>Европейците ги е страх от климатичните промени повече от тероризма, безработицата и миграцията</h1>
      <address>
        <time datetime="2019-11-29T10:21:14+00:00">29 Nov 2019, 10:21</time>
      </address>
      <p><b>Почти половината от всички европейци се страхуват от климатичните промени повече от загубата на работа или от терористична атака</b>. Това показва проучване на Европейската инвестиционна банка (ЕИБ), след като вчера Европейският парламент обяви "<b><a href="https://news.bg/int-politics/evroparlamentat-obyavi-kritichno-polozhenie-s-klimata.html">критично положение с климата</a></b>", съобщава "Ройтерс".</p>
      <p>Символичното гласуване на евродепутатите имаше за цел да окаже натиск за предприемане на действия срещу глобалното затопляне на предстоящата среща на високо равнище на Организацията на обединените нации (ООН).</p>
      <p>Проучването на ЕИБ, в което са участвали <b>30 000 души от 30 страни</b>, включително Китай и САЩ, показа, че 47 процента от европейците смятат климатичните промени за заплаха номер едно в живота им, по-голяма от безработицата, мащабната миграция и притесненията относно тероризма.</p>
      <p>"<b>Европейските граждани са много разтревожени за климатичните промени и тяхното въздействие върху тяхното ежедневие и бъдеще</b>", коментира Ема Наваро, която е вицепрезидент на ЕИБ, отговаряща за действията в областта на климата и околната среда.</p>
      <p>"Интересното е, че много от тях са оптимисти за възможността за обръщането на тенденциите по отношение на климата. <b>За съжаление науката казва друго</b>. Имаме един опит за ограничаване на глобалното затопляне и смекчаване на неговите ефекти", каза тя.</p>
      <p>ЕИБ, която е собственост на правителствата на страните членки на Европейския съюз, е най-голямата международна институция в света за публично кредитиране, като има за задача да финансира свързани с климатичните промени инвестиции, което е приоритет за <b><a href="https://news.bg/world/es-okonchatelno-utvardi-mandata-na-komisiyata-na-fon-der-layen-do-31-oktomvri-2024-g.html">новия състав на Европейската комисия</a></b>.</p>
      <p>Проучването, което е първото от четирите планирани от ЕИБ, показа, че нивото на <b>притеснение относно климатичните промени е дори по-високо в Китай</b>, отколкото в ЕС, като 73% от анкетираните виждат това като най-голямата заплаха за обществото, в сравнение с 39 процента в САЩ, където повечето хора се притесняват повече за достъпа до здравни услуги.</p>
      <p>Проучването също така показва, че 41 процента от младите европейци на възраст между 15 и 29 години, особено от южни страни като Испания, Гърция и Франция, смятат, че <b>ще трябва да се преместят в друга страна заради променящия се климат</b>.</p>
      <p>"Като цяло 82 на сто от европейците съобщават, че климатичните промени оказват влияние върху ежедневието им, възприятие, което достига до 98 на сто в Китай и 76 на сто в САЩ", се казва в проучването.</p>
      <p>Новата Европейска комисия, която ще започне работа на 1 декември, иска да превърне целия ЕС в зона, която е неутрална по отношение на емисиите на въглероден диоксид до 2050 г., след намаляване на емисиите с 50 на сто до 2030 г. Това все пак изисква съгласието на всички правителства на ЕС, преди подобна цел да стане обвързваща, но някои държави, които все още зависят от въглищата като Полша, се противопоставят на тази амбиция.</p>
    </article>
  </body>
</html>