<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/premier-league/premier-league-unai-emery-zwolniony-z-arsenalu/p56qpnq"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-29T10:34:43+00:00"/>
    <meta property="og:title" content="Unai Emery zwolniony z Arsenalu"/>
    <meta property="og:description" content="Unai Emery został zwolniony z Arsenalu. Słabe wyniki Kanonierów w ostatnich tygodniach sprawiły, że władze klubu postanowiły zakończyć z nim współpracę."/>
  </head>
  <body>
    <article>
      <h1>Unai Emery zwolniony z Arsenalu</h1>
      <address>
        <time datetime="2019-11-29T10:34:43+00:00">29 Nov 2019, 10:34</time>
      </address>
      <p>
        <b>Unai Emery został zwolniony z Arsenalu. Słabe wyniki Kanonierów w ostatnich tygodniach sprawiły, że władze klubu postanowiły zakończyć z nim współpracę.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Hiszpański szkoleniowiec w maju 2018 roku zastąpił na stanowisku legendarnego Arsene’a Wengera, który prowadził Kanonierów przez 22 lata, stając się najdłużej pracującym trenerem w historii klubu.</p>
      <p>Kibice mieli nadzieję, że Emery – który z Sevillą trzykrotnie z rzędu wygrał Ligę Europy – poprowadzi zespół do wyczekiwanych od dawna sukcesów. Arsenal w poprzednim sezonie zagrał w finale Ligi Europy, gdzie musiał uznać wyższość lokalnego rywala, Chelsea. W dodatku Emery’emu nie udało się awansować do Ligi Mistrzów, jednak zyskał kredyt zaufania szefów klubu i pozostał na stanowisku na kolejny sezon.</p>
      <p>Po obiecującym początku rozgrywek, aktualnie Kanonierzy wpadli jednak w dołek, notując niespotykaną od dawna serię siedmiu meczów bez zwycięstwa, czyli wynik który ostatni raz zdarzył się jeszcze przed erą Wengera. W Premier League Arsenal zajmuje dopiero 8. miejsce.</p>
      <p>Atmosfera w klubie daleka jest od optymalnej, więc władze Arsenalu postanowiły działać. Bezpośrednio zmotywować miała ich do tego czwartkowa domowa porażka na europejskiej arenie z Eintrachtem Frankfurt (1:2).</p>
      <p>Póki co oficjalne decyzje nie zapadły, ale oczywiście spekuluje się o następcy Emery’ego. Może nim być zwolniony niedawno z Tottenhamu Hotspur Mauricio Pochettino.</p>
      <related>
        <a href="http://onet.tv/s/przegladsportowy/gdyby-el-clasico-odbylo-sie-jutro-zobaczylibysmy-wielki-spektakl-real-i-barcelona/qv8v6v"/>
      </related>
    </article>
  </body>
</html>