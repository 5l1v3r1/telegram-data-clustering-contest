<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908014.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T10:17:00+00:00"/>
    <meta property="og:title" content="دولت به دنبال افزایش ۱۱۲ درصدی درآمد حاصل از هدفمندی یارانه‌ها"/>
    <meta property="og:description" content="رئیس سازمان برنامه و بودجه پس از جلسه روز سه شنبه کمیسیون اقتصادی مجلس، میزان درآمدهای نفتی پیش بینی شده در سال آینده و میزان درآمدهای هدفمندی یارانه ها در سال ۹۹ را اعلام کرد."/>
  </head>
  <body>
    <article>
      <h1>دولت به دنبال افزایش ۱۱۲ درصدی درآمد حاصل از هدفمندی یارانه‌ها</h1>
      <address>
        <time datetime="2019-11-29T10:17:00+00:00">29 Nov 2019, 10:17</time>
      </address>
      <p>رئیس سازمان برنامه و بودجه پس از جلسه روز سه شنبه کمیسیون اقتصادی مجلس، میزان درآمدهای نفتی پیش بینی شده در سال آینده و میزان درآمدهای هدفمندی یارانه ها در سال ۹۹ را اعلام کرد.</p>
      <p>به گزارش فارس، محمدباقر نوبخت رئیس سازمان برنامه و بودجه کشور پس از حضور در جلسه روز سه شنبه کمیسیون اقتصادی مجلس، دو خبر مهم درباره میزان درآمدهای نفتی کشور در سال جاری و آینده و میزان درآمدهای هدفمندی یارانه ها در سال 99 اعلام کرد که لابلای اخبار مختلف درباره یارانه بنزینی گم شد و مورد توجه رسانه ها قرار نگرفت. </p>
      <p>نوبخت در جمع خبرنگاران گفت: «در آمد سالانه کشور از فروش نفت حدود 10 تا 12 میلیارد دلار در سال جاری و آینده پیش‌بینی شده است».</p>
      <p>رئیس سازمان برنامه و بودجه همچنین اظهار داشت: «حدود 302 هزار میلیارد تومان یارانه آشکار برای سال آینده پیش‌بینی شده است که 186 هزار میلیارد تومان آن به صورت نقدی و غیرنقدی میان خانواده‌ها توزیع می‌شود».</p>
      <p>درباره این اظهارات نوبخت نکات زیر قابل ذکر است:</p>
      <p>الف- براساس اظهارات مقامات ارشد دولتی از جمله رئیس سازمان برنامه و بودجه، درآمدی که دولت در قانون بودجه 98 برای فروش نفت درنظر گرفته بود حدود 21 میلیارد دلار بود که از فروش 1.5 میلیون بشکه نفت خام و میعانات گازی با قیمت 54 دلار حاصل می شد. مجموع درآمدهای ناشی از صادرات نفت در سال جاری 120 هزار میلیارد تومان بود که با توجه به درآمدهای ناشی از صادرات گاز و درآمدهای ناشی از فروش خوراک پتروشیمی به 158 هزار میلیارد تومان می رسید.</p>
      <p>با توجه به تشدید تحریم های نفتی در اردیبهشت امسال و براساس پیشنهاد دولت برای اصلاح قانون بودجه 98 که در جلسه شورای عالی هماهنگی سران قوا در اوایل سال 98 به تصویب رسید، میزان درآمدهای نفتی شامل صادرات نفت خام و میعانات گازی، صادرات گاز و فروش خوراک پتروشیمی از 158 هزار میلیارد تومان به حدود 61 هزار میلیارد تومان کاهش یافت. به عبارت دیگر، با توجه به نرخ متوسط تسعیر ارز در این قانون (5700 تومان)، مجموع درآمدهای نفتی به حدود 10.7 میلیارد دلار کاهش یافت که با رقم اعلام شده توسط نوبخت تطابق دارد. اظهارات اخیر رئیس سازمان برنامه و بودجه نشان می دهد دولت در لایحه بودجه سال آینده هم می خواهد درآمدهای نفتی به دلار را تغییر ندهد ولی نکته اساسی نرخ تسعیر ارزی است که دولت می خواهد در این لایحه درنظر بگیرد و فعلا مشخص نیست.</p>
      <p>ب- براساس تبصره 14 قانون بودجه 98، مجموع درآمدهای هدفمندی یارانه ها در سال  جاری حدود 140 هزار و 700 میلیارد تومان بوده است که صرفا 62 هزار و 600 میلیارد تومان آن صرف مصارف هدفمندی یارانه ها می رسید و مابقی این درآمدها نصیب شرکت های دولتی (شرکت‌های زیرمجموعه وزارت نفت و وزارت نیرو) می شد. </p>
      <p>اظهارات اخیر نوبخت نشان می دهد دولت به دنبال افزایش 112 درصدی درآمدهای هدفمندی یارانه ها در لایحه بودجه سال 99 (معادل 161 هزار و 330 میلیارد تومان) و افزایش 200 درصدی مصارف هدفمندی یارانه ها است. یقینا بخشی از این درآمدها (حداقل 30 و حداکثر 70 هزار میلیارد تومان) از محل افزایش قیمت بنزین حاصل می شود ولی فعلا جزئیات برنامه دولت برای تامین سایر درآمدها مشخص نیست.</p>
    </article>
  </body>
</html>