<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805216/%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A7%DB%8C%D8%B1%D8%A7%D9%86-%D8%AD%DB%8C%D8%A7%D8%AA-%D9%85%D8%AC%D8%AF%D8%AF-%D8%A8%D8%B1%D8%A7%DB%8C-%D8%A2%D9%85%D8%B1%DB%8C%DA%A9%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:28:07+00:00"/>
    <meta property="og:title" content="مذاکره با ایران حیات مجدد برای آمریکاست"/>
    <meta property="og:description" content="ایسنا/گیلان امام جمعه رشت با بیان اینکه دوران افول آمریکا آغاز شده است، اظهار کرد:‌ آمریکا مذاکره با ایران را مطرح می‌کند تا حیات مجدد به دست آورد، اما متاسفانه برخی از رجال سیاسی همچنان به دنبال انعقاد قراردادهای ننگین و استکباری همچون «CFT» هستند."/>
  </head>
  <body>
    <article>
      <h6 class="kicker">امام جمعه رشت:</h6>
      <h1>مذاکره با ایران حیات مجدد برای آمریکاست</h1>
      <address><time datetime="2019-11-29T10:28:07+00:00">29 Nov 2019, 10:28</time> by <a rel="author">طاهره رفعتی</a></address>
      <p>ایسنا/گیلان امام جمعه رشت با بیان اینکه دوران افول آمریکا آغاز شده است، اظهار کرد:‌ آمریکا مذاکره با ایران را مطرح می‌کند تا حیات مجدد به دست آورد، اما متاسفانه برخی از رجال سیاسی همچنان به دنبال انعقاد قراردادهای ننگین و استکباری همچون «CFT» هستند.</p>
      <p>آیت‌الله رسول فلاحتی در خطبه‌های نماز جمعه رشت، به مغفول ماندن بسیاری از مسائل فرهنگی در جامعه، اظهار کرد: با وجود شورای عالی انقلاب فرهنگی، شاهد تصمیم‌گیری‌های درست و به‌موقع و کارگشا در عرصه فرهنگ از جمله عفاف و حجاب نیستیم.</p>
      <p>وی با بیان اینکه سازمان ملل تاکنون به درد هیچ ملتی نخورده است، عنوان کرد: متاسفانه سازمان ملل تبدیل به ابزار در دست استکبار جهانی شده و از ملت‌های مظلوم همچون فلسطین حمایت نمی‌کند.</p>
      <p>نماینده ولی فقیه در گیلان میرزا کوچک خان جنگلی را افتخار گیلان و ایران دانست و تصریح کرد: میرزا کوچک خان بر محور توحید و اسلام به مبارزه با طاغوت پرداخت، اما امروز لیبرال‌منش‌ها درصدد تصرف شخصیت مذهبی میرزا کوچک خان هستند؛ در حالی که میرزا یک روحانی آگاه و چهره‌ای حوزوی بود.</p>
      <p>امام جمعه رشت دستاورد برجام طی سال‌های گذشته را چیزی جز اعمال تحریم‌های ندانست و گفت: مذاکره در نگاه مردم ما یک عمل بیهوده است،‌ زیرا طرف مقابل نیرنگ‌باز و خدعه‌گر بوده و همانگونه که رهبر انقلاب فرمودند،‌ غیر قابل اعتماد است.</p>
      <p>وی با اشاره به باج‌خواهی بین‌المللی اروپا در مسئله برجام، افزود:‌ غرب می‌خواهد از سیاست هویچ و چماغ در برابر ایران استفاده کند، اما هنوز ملت ما را نشناخته‌اند که در مقابل زور و زر دشمن هرگز کوتاه نخواهیم آمد و پشت سر ولایت حرکت خواهیم کرد.</p>
      <p>آیت‌الله فلاحتی با بیان اینکه دوران افول آمریکا آغاز شده است، اظهار کرد:‌ آمریکا مذاکره با ایران را مطرح می‌کند تا حیات مجدد به دست آورد، اما متاسفانه برخی از رجال سیاسی همچنان به دنبال انعقاد قراردادهای ننگین و استکباری همچون «CFT» هستند.</p>
      <p>وی با اشاره به در پیش بودن انتخابات مجلس یازدهم و آغاز ثبت‌نام کاندیداها از هفته آینده، یادآور شد: نمایندگان مجلس بیایند و بگویند در این چهار سال برای مردم حوزه انتخابیه خود چه کرده‌اند تا مردم بدانند باید چه کسانی را انتخاب کنند و چه کسانی را کنار بگذارند.</p>
      <p>امام جمعه رشت اجرای سیاست‌های ابلاغی مقام معظم رهبری، رونق تولید، کارآفرینی، رفع بیکاری جوانان و کاهش تورم را از جمله وظایف مجلس دانست و ادامه داد: نمایندگان مجلس باید پاسخگوی مردم باشند.</p>
      <p>نماینده ولی فقیه در گیلان همچنین از مسئولان خواست مسائل مربوط به افزایش قیمت‌ها را کنترل کنند و گفت:‌ سهمیه‌بندی بنزین بهانه‌ای برای افزایش بی‌حساب قیمت‌ها شده و لذا نظارت بر بازار باید بیش از پیش صورت گیرد تا مردم زحمتکش و رنج‌دیده متحمل سختی نشوند.</p>
      <p>وی با اشاره به حوادث اخیر عراق و به آتش کشیده شدن کنسولگری ایران در شهر نجف، متذکر شد: ملت ایران حساب مردم و دولت عراق را از اراذل و اوباش جدا می‌داند؛ چنین افرادی به جنگ با اسلام و نظام اسلامی آمده‌اند و باید اشد مجازات در حقشان انجام شود.</p>
      <p>این کارشناس دینی با اشاره به تاکید نظام تربیتی اسلام بر استفاده از تشویق و تنبیه، خاطرنشان کرد: گاهی تشویق نتیجه‌ای بهتر و بیشتر از تنبیه خواهد داشت، اما باید تناسب در تشویق و تنبیه رعایت شود.</p>
      <p>انتهای پیام</p>
    </article>
  </body>
</html>