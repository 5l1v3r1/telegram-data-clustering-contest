<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/filmklub/20191129-az-oscarjelolt-job-lazadasa-felujitva.html"/>
    <meta property="og:site_name" content="Origo"/>
    <meta property="article:published_time" content="2019-11-29T10:58:00+00:00"/>
    <meta property="og:title" content="Az Oscar-jelölt Jób lázadása felújítva kerül mozikba - videó"/>
    <meta property="og:description" content="Új előzetes is készült a filmhez."/>
  </head>
  <body>
    <article>
      <h1>Az Oscar-jelölt Jób lázadása felújítva kerül mozikba - videó</h1>
      <address><time datetime="2019-11-29T10:58:00+00:00">29 Nov 2019, 10:58</time> by <a rel="author">Origo</a></address>
      <p>
        <b>Gyöngyössy Imre és Kabay Barna Oscar-díjra jelölt alkotásának teljeskörűen felújított változata először lesz látható mozivásznon az Uránia Nemzeti Filmszínházban a 2019. december 12-i díszbemutatón, az alkotók, Kabay Barna rendező, Petényi Katalin forgatókönyvíró és Szabó Gábor operatőr részvételével.</b>
      </p>
      <p>Az ünnepi vetítés előtt Kelemen Barnabás (hegedű) és Kokas Dóra (cselló) elsőrangú muzsikusok rövid koncertet adnak. A filmet követően Várszegi Asztrik emeritus pannonhalmi főapáttal, Darvas István főrabbival, Kabay Barna filmrendezővel, Petényi Katalin forgatókönyvíróval és Szabó Gábor operatőrrel Molnár Antal, a Bölcsészettudományi Kutatóközpont Történettudományi Intézetének igazgatója beszélget.</p>
      <blockquote>A Jób lázadása rendkívüli emberi ábrázolása az 1943-as magyar zsidóüldözésnek. A film nagyon sok tapasztalaton alapszik, hozzáértéssel és hitelesen meséli el a történetet  </blockquote>
      <p>– méltatta a magyar filmet a Variety című befolyásos amerikai magazin 1983-ban a film premierje alkalmából. Az 1984-ben Oscar-díjra jelölt film gyermekszemmel ábrázolja holokausztot. Jób, a hét gyermekét eltemető zsidó parasztgazda 1943-ban egy keresztény kisfiút fogad örökbe, hogy legyen örököse vagyonának, folytatója kultúrájának. A bibliai vonatkozású történet Zenthe Ferenc, Temessy Hédi, Fehér Gábor és Rudolf Péter emlékezetes alakításával emberközelbe hozza és humorral szövi át az együtt töltött egy évet, amely során Lackó megismeri a zsidó hagyományokat, a paraszti élet szépségét és titkait. A néző az ő rácsodálkozó, gyermeki tekintetén át szembesül a holokauszt felfoghatatlan és ábrázolhatatlan borzalmával is, amikor a nevelőszülőket elhurcolják.</p>
      <figure>
        <iframe src="https://www.youtube.com/embed/Ii9NQdZDqCs" width="560" height="315" data-service="Youtube" scrolling="no"/>
      </figure>
      <p>A Filmalap 2017-ben hirdette meg a magyar filmkincs hosszútávú megőrzését szolgáló Nemzeti Filmdigitalizálási és Restaurálási Programot, melynek keretében a Filmarchívum és Filmlabor igazgatóságok összehangolt munkájának köszönhetően évi 25-30 magyar játékfilm újul meg.</p>
      <aside>Gyöngyössy Imre és Kabay Barna filmjének 4K felbontású, teljeskörű restaurálása 2019-ben készült el.</aside>
      <p>A <i>Jób lázadása</i> szín- és fényvilágát az operatőr, Szabó Gábor bevonásával rekonstruálták, a hangsávokat az eredeti mágnesszalag digitalizálását követően Petényi Katalin és Kabay Barna közreműködésével újították fel a hangrestaurátorok.</p>
    </article>
  </body>
</html>