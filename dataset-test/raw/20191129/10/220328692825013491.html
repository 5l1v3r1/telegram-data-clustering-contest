<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/maas-dano-i-drugite-sa-smeli-kato-blgariya-407863.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T10:49:59+00:00"/>
    <meta property="og:title" content="Маас: Дано и другите са смели като България"/>
    <meta property="og:description" content="Външните министри на България иГермания се срещнаха в Берлин и отбелязаха заедно 140-ата годишнина от установяването на дипломатическите отношения"/>
  </head>
  <body>
    <article>
      <h1>Маас: Дано и другите са смели като България</h1>
      <address>
        <time datetime="2019-11-29T10:49:59+00:00">29 Nov 2019, 10:49</time>
      </address>
      <p>Външните министри на Република България и Федерална Република Германия Екатерина Захариева и Хайко Маас се срещнаха в Берлин, а след това отбелязаха заедно 140-ата годишнина от установяването на дипломатическите отношения между двете държави, като откриха концерт на Камерния оркестър на Софийската филхармония под диригентството на маестро Найден Тодоров във Френската катедрала на площад "Жандарменмаркт" в Берлин, съобщиха от пресцентъра на Министерството на външните работи.</p>
      <p>"Връзките между нашите две страни, едни от най-древните в Европа, всъщност са доста по-стари - първият договор между българската държава и немското кралство е от 843 година. Важното е, че и днес сме партньори, съюзници и близки приятели. Германските инвестиции у нас възлизат на 3 млрд. евро, а всяка година 1 млн. германски туристи идват у нас", заяви вицепремиерът Захариева.</p>
      <figure>
        <a href="https://dnes.dir.bg/gallery/diplomat-1-na-germaniya-bih-iskal-i-drugite-da-sa-smeli-kato-balgariya-snimki?i=2">
          <img src="https://static.dir.bg/uploads/images/2019/11/29/1911973/orig.jpg?_=1575016505"/>
        </a>
      </figure>
      <p>Снимка: МВнР</p>
      <p>Министър Маас се присъедини към думите на българския си колега: "Днес празнуваме детски рожден ден - 140 години, в сравнение с общата ни многовековна история. Винаги сме били свързани, особено чрез културата, независимо от политическите системи. Свързват ни нашите сънародници - 350 000 българи живеят в Германия. Свързва ни общият копнеж по една единна Европа, която няма да се разпадне на Източна и Западна, Северна и Южна Европа."</p>
      <p>Министър Захариева припомни, че през 2019 г. отбелязваме няколко значими събития, които промениха историята на нашите народи и на Европа - 30-годишнината от падането на Берлинската стена и 70 години от основаването на НАТО. България отбелязва и 15 години от приемането й в Алианса като отговорен член, който стриктно изпълнява своите ангажименти.</p>
      <figure>
        <a href="https://dnes.dir.bg/gallery/diplomat-1-na-germaniya-bih-iskal-i-drugite-da-sa-smeli-kato-balgariya-snimki?i=5">
          <img src="https://static.dir.bg/uploads/images/2019/11/29/1911985/orig.jpg?_=1575016527"/>
        </a>
      </figure>
      <p>Снимка: МВнР</p>
      <p>"Искам да благодаря на Германия за лидерската роля в процеса на европейска интеграция на Западните Балкани и подкрепата за страните от Централна и Източна Европа. Догодина Република България заедно с Република Северна Македония ще председателства Берлинския процес и се надявам да допринесем за конкретни и практически ползи за региона", каза още Екатерина Захариева.</p>
      <p>"Българската външна политика заслужава уважение - и за усилията за интеграция на Западните Балкани, и заради договора ви за приятелство, добросъседство и сътрудничество с Република Северна Македония, който е пример за целия регион. Бих искал и другите държави да са толкова смели като България", заяви министър Хайко Маас.</p>
      <figure>
        <a href="https://dnes.dir.bg/gallery/diplomat-1-na-germaniya-bih-iskal-i-drugite-da-sa-smeli-kato-balgariya-snimki?i=3">
          <img src="https://static.dir.bg/uploads/images/2019/11/29/1911976/orig.jpg?_=1575016510"/>
        </a>
      </figure>
      <p>Снимка: МВнР</p>
      <p>На тържеството в Берлин присъстваха председателят на Комисията по култура и медии в Народното събрание Вежди Рашидов, представители на дипломатическия корпус в Берлин, българските почетни консули във Федералната република, представители на германския бизнес в България, наши сънародници, живеещи в Берлин.</p>
      <figure>
        <a href="https://dnes.dir.bg/gallery/diplomat-1-na-germaniya-bih-iskal-i-drugite-da-sa-smeli-kato-balgariya-snimki?i=4">
          <img src="https://static.dir.bg/uploads/images/2019/11/29/1911982/orig.jpg?_=1575016521"/>
        </a>
      </figure>
      <p>Снимка: МВнР</p>
    </article>
  </body>
</html>