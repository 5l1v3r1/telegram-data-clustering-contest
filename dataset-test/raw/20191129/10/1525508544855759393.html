<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783804/%DA%A9%D9%84%D8%A7%DB%8C%D9%88-%D8%AC%DB%8C%D9%85%D8%B2-%D9%86%D9%88%DB%8C%D8%B3%D9%86%D8%AF%D9%87-%D9%88-%D8%B4%D8%A7%D8%B9%D8%B1-%D8%A7%D8%B3%D8%AA%D8%B1%D8%A7%D9%84%DB%8C%D8%A7%DB%8C%DB%8C-%D8%AF%D8%B1%DA%AF%D8%B0%D8%B4%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:54:24+00:00"/>
    <meta property="og:title" content="کلایو جیمز نویسنده و شاعر استرالیایی درگذشت"/>
    <meta property="og:description" content="کلایو جیمز نویسنده، شاعر، مجری و منتقد تلویزیون در ۸۰ سالگی درگذشت."/>
  </head>
  <body>
    <article>
      <h1>کلایو جیمز نویسنده و شاعر استرالیایی درگذشت</h1>
      <address>
        <time datetime="2019-11-29T10:54:24+00:00">29 Nov 2019, 10:54</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از گاردین، کلایو جیمز مجری، شاعر و منتقد تلویزیون استرالیایی بعد از مدت‌ها مبارزه با بیماری در ۸۰ سالگی از دنیا رفت.</p>
      <p>نماینده او تایید کرد که جیمز در خانه‌اش در کمبریج درگذشت و مراسمی در کالج پمبروک کمبریج برای او برگزار شد.</p>
      <p>سازمان یونایتد ایجنتس گفت: کلایو تقریبا ۱۰ سال پس از این درگذشت که برای نخستین بار مشخص شد بیماری مرگباری دارد. با این حال او یک ماه پیش برای آخرین بار قلمش را زمین گذاشت. وقتی بیماری‌های این نویسنده بیشتر شدند، او با صبر و قدرت تحمل کرد و تا لحظه آخر می‌دانست که تجربه‌های خوبی در این دنیا داشته است.»</p>
      <p>دان پیترسون ویراستار شعر جیمز در خانه نشر پیکادور گفت: «با وجود اینکه این خبر به هیچ وجه غیرمنتظره نبود، هنوز هم شنیدن آن بسیار شوکه‌کننده است چون با وجود اینکه او در سال‌های آخر نحیف‌تر شده بود، نیروی زندگی‌اش به نظر غیرقابل نابود شدن می‌رسید. او تا پایان عمرش انسانی گرم، مهربان و شوخ‌طبع بود و بسیار دلمان برایش تنگ خواهد شد.»</p>
      <p>جیمز که سال ۱۹۳۹ با نام ویویون جیمز در سیدنی به دنیا آمد، در دانشگاه سیدنی مشغول تحصیل شد و بعد در آغاز دهه شصت میلادی به لندن نقل مکان کرد. او بعدها به کالج پمبروک در کمبریج رفت و رییس جامعه درام کمبریج شد.</p>
      <p>او کار نقد ادبی خود را برای مجله‌های ادبی آغاز کرد و بعد در سال ۱۹۷۲ تبدیل به منتقد تلویزیونی شد. در عین حال آوازه او به عنوان یک شاعر رشد کرد و کتاب‌هایی هجوی درباره سیاست و جو ادبی لندن به چاپ رساند. بعدها او تبدیل به نویسنده کتاب خاطرات شد و مجموعه‌ای از اتوبیوگرافی‌ها را منتشر کرد که در آنها به جزییات دوران کودکی‌اش در استرالیا و نقل مکان کردنش به انگلستان ‌پرداخته شده بود. نویسندگی او باعث شد خودش در برنامه‌هایی از جمله «کلایو جیمز در تلویزیون» محصول شبکه آی‌تی‌وی جلوی دوربین هم برود.</p>
      <p>بعد از چند دهه نویسندگی و مجری‌گری او سال ۲۰۱۰ متوجه شد سرطان دارد که منجر به درمانی طولانی مدت شد. وی در ستون‌هایی که از آن موقع به بعد می‌نوشت بسیار به مسئله مرگ خودش می‌پرداخت و برای گاردین هم ستون «گزارش‌های مرگ من» را می‌نوشت که به این می‌پرداخت که نزدیک شدن به پایان زندگی چه حسی دارد.</p>
      <p>جیمز بهار و تابستان ۲۰۱۹ را صرف نوشتن و ویراستاری یک اتوبیوگرافی به نام «آتش لذت» کرد که یک ماه پیش تمام شد و سال ۲۰۲۰ منتشر خواهد شد.</p>
    </article>
  </body>
</html>