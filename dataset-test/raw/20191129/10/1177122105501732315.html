<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/ultima-ora-----a-decedat-deputatul-acum-serghei-cataranciuc-149090.html"/>
    <meta property="og:site_name" content="Timpul.md"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="ULTIMA ORĂ /// A decedat deputatul ACUM, Serghei Cataranciuc"/>
    <meta property="og:description" content="Deputatul ales pe listele blocului electoral ACUM, Serghei Cataranciuc, s-a stins din viață. Anunțul a fost făcut de reprezentații Parlamentului de la Chișinău, printr-un comunicat de..."/>
  </head>
  <body>
    <article>
      <h1>ULTIMA ORĂ /// A decedat deputatul ACUM, Serghei Cataranciuc</h1>
      <address>
        <time datetime="2019-11-29T10:11:00+00:00">29 Nov 2019, 10:11</time>
      </address>
      <p>Deputatul ales pe listele blocului electoral ACUM, Serghei Cataranciuc, s-a stins din viață. Anunțul a fost făcut de reprezentații Parlamentului de la Chișinău, printr-un comunicat de presă.</p>
      <p>Mesajul de condoleanțe transmis de Parlament:</p>
      <p>„Am primit cu profundă tristețe vestea încetării din viață a deputatului Serghei Cataranciuc.</p>
      <p>Această pierdere însemnată pentru țară ne-a făcut mai săraci cu un om care a educat generații de matematicieni.</p>
      <p>Serghei Cataranciuc a fost laureat al Premiului Național în Domeniul Științei și Tehnicii, laureat al Concursului Național Teza de Doctorat de Excelență, laureat al Premiului Academician Constantin Sibirschi, deținător al Diplomei de Gradul Întâi a Guvernului Republicii Moldova pentru activitate didactico-științifică prodigioasă, profesorul Anului Universitar 2011-2012, diploma pentru merite în pregătirea cadrelor științifice. Născut pe data de 28 iunie 1957, în regiunea Cernăuți, Serghei Cataranciuc, doctor habilitat în științe matetatice, s-a afirmat ca un remarcabil profesor universitar, autor al numeroase lucrări științifice.</p>
      <p>În acest moment de adâncă tristeţe pentru noi toţi, în numele meu personal și al întregului Parlament adresez sincere condoleanţe familiei îndurerate şi tuturor celor care l-au preţuit.</p>
      <p>Ne alăturăm doliului familiei, prietenilor, discipolilor și colegilor.</p>
      <p>Dumnezeu să-l odihnească în pace!”</p>
      <p>Deputatul avea 62 de ani.</p>
    </article>
  </body>
</html>