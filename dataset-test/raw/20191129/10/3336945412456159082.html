<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-11-29/ozzy-jag-har-offrat-manga-chanser"/>
    <meta property="og:site_name" content="HD"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Ozzy: ”Jag har offrat många chanser”"/>
    <meta property="og:description" content="Malmörapparen är tillbaka med &quot;Sexan&quot;, inspirerad av Charles Dickens."/>
  </head>
  <body>
    <article>
      <h1>Ozzy: ”Jag har offrat många chanser”</h1>
      <h2>Debutalbumet ”Ett öga rött” tokhyllades och Malmörapparen Ozzy blev en av de starkast lysande stjärnorna i hiphop-Sverige. Nu är han tillbaka med ”Sexan”, där han har inspirerats av författaren Charles Dickens.<br/>– Jag har haft med honom i varje rad genom skivan, säger han till TT.</h2>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">TT</a></address>
      <p>Ozzy är på besök i Stockholm för att göra intervjuer inför albumsläppet. Osman ”Ozzy” Maxamed är lågmäld men har starka åsikter och samtalet glider direkt in på hans litterära förebilder.</p>
      <p>– Jag ser alltid på skrivandet genom böcker, jag gillar att kolla på olika författares skrivkonst. Dickens förklarar inte bara ett föremål, han beskriver doften och det var så jag ville att skivan skulle kännas. En annan författare jag gillar är Paulo Coelho, ”Alkemisten”, han är dessutom låtskrivare från början. Jag tror att mitt tredje album kanske kommer att vara mer inspirerat av hans sätt att skriva.</p>
      <p>
        <b>TT: Du har redan börjat planera för nästa?</b>
      </p>
      <p>– Ja, absolut. Jag tänker att min tredje skiva kommer att släppas om ett år, 2020 eller 2021.</p>
      <p>”Ett öga rött” resulterade i tre Grammisnomineringar och en P3 Guld-nominering. Albumet har kallats ett av 2018 års bästa och gavs ut på det egna skivbolaget Play66. Genom att stanna kvar i hemstaden Malmö vill Ozzy visa andra att allt inte händer i Stockholm.</p>
      <p>– Jag har offrat många chanser när jag började, genom att jag inte tog mig till Stockholm. Jag vill att min stad ska få en marknad och visa andra att man kan nå ut, utan att göra det som alla andra gör. Att växa upp i Rosengård kan kännas som... när alla pratar illa om platsen där du växer upp, det är lätt att man själv tror att det är så, säger han.</p>
      <p>Just nu pratas det om Malmö av två anledningar: musikscenen – och våldet. Om det sistnämnda har Ozzy en teori där han inte vill bidra till svartmålningen av hemstaden.</p>
      <p>– Jag tror att det är en global utveckling, det har inte med bara ett land eller en stad i det landet att göra. När det kommer till våld och ondska så går hela världen i samma riktning i dag. Man pekar gärna finger i stället för att göra ett aktivt val och hjälpas åt. Folk tänker: ”Så länge skiten inte är utanför min dörr.” Men man måste bry sig om vad som finns utanför någon annans dörr om man vill ha en förändring, säger han.</p>
      <p>Själv säger Ozzy att musikintresset, som föddes när han redan som 13-åring började rappa, räddade honom.</p>
      <p>– Man måste engagera ungdomar, låta dem få göra något som de brinner för. Tack och lov fanns musiken där för mig, säger han.</p>
      <p>När det gäller musik beskriver han sin smak som ”bred”. Katy Perry och Billie Eilish är inspirationskällorna som nämns, och drömsamarbetet är med en viss svensk stjärnproducent.</p>
      <p>– Jag vill jobba med folk som kan lära mig något som jag inte redan kan. Min största dröm är att jobba med Max Martin. Bara att vara i samma rum som honom och de han jobbar med hade varit helt otroligt.</p>
      <h3>Fakta</h3>
      <h4>Ozzy om...</h4>
      <p>
        <b>..."Sexan":</b>
      </p>
      <p>"Det heter Sexan för jag är född 16 juni och vi är sex bröder, den är min favoritsiffra och har följt mig genom livet. Det betyder någonting för mig."</p>
      <p>
        <b>...drömplatsen att spela på:</b>
      </p>
      <p>"Jag har alltid drömt om att spela långt bort hemifrån, Piteå är det längsta jag har kommit. Jag vill göra en utsåld spelning i Kiruna, det är min pojkdröm. När det gäller ställen i världen skulle jag vilja spela på Grönland. Jag drömmer om att besöka platser dit musiker inte brukar nå, där folk är lite isolerade."</p>
      <h3>Fakta</h3>
      <h4>Ozzy</h4>
      <p>Osman "Ozzy" Maxamed är uppvuxen i stadsdelen Rosengård i Malmö. Kom till Sverige från Somalia 1991, fem månader gammal. Han är en del av hiphopkollektivet Malmö New Wave tillsammans med rapparna Guleed, Adam Aden och Valon.</p>
    </article>
  </body>
</html>