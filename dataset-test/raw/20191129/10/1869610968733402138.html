<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/life-inedit/molka-fenomenul-de-spionaj-sexual-continua-in-coreea-de-sud-doua-staruri-k-pop-condamnate-la-inchisoare-pentru-viol-in-grup-18630590"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T10:21:00+00:00"/>
    <meta property="og:title" content="„Molka”, fenomenul de spionaj sexual, continuă în Coreea de Sud. Două staruri K-pop, condamnate la închisoare pentru viol în grup"/>
    <meta property="og:description" content="Cântăreţii Jung Joon-young şi Choi Jong-hoon, fost membru al trupei FT Island, au fost condamnaţi, vineri, la şase, respectiv cinci ani de închisoare pentru viol în grup şi distribuirea ilegală a unor..."/>
  </head>
  <body>
    <article>
      <h1>„Molka”, fenomenul de spionaj sexual, continuă în Coreea de Sud. Două staruri K-pop, condamnate la închisoare pentru viol în grup</h1>
      <h2>Cântăreţii Jung Joon-young şi Choi Jong-hoon, fost membru al trupei FT Island, au fost condamnaţi, vineri, la şase, respectiv cinci ani de închisoare pentru viol în grup şi distribuirea ilegală a unor înregistrări video care surprindeau femei în ipostaze sexuale, potrivit Newsweek.</h2>
      <address><time datetime="2019-11-29T10:21:00+00:00">29 Nov 2019, 10:21</time> by <a rel="author" href="https://www.mediafax.ro/autor/ana-obretin" target="_blank">Ana Obretin</a></address>
      <p>Cei doi cântăreţi au fost găsiţi vinovaţi de violarea în grup a două femei, în două ocazii diferite, în 2016. Victimele erau drogate şi incapabile să se apere, potrivit procurorilor, care au respins astfel declaraţiile acuzaţilor potrivit cărora actele sexuale ar fi fost consimţite.</p>
      <p>Separat, Jung, în vârstă de 30 de ani, a fost condamnat pentru că s-a filmat în timp ce întreţinea relaţii sexuale cu alte femei, fără ştirea acestora, şi a distribuit înregistrările de 11 ori.</p>
      <p>În luna martie, Jung Joon-young a recunoscut tot ceea ce i s-a reproşat, dar a scandalizat opinia publică atunci când a afirmat că nu se simte prea vinovat de ceea ce a făcut. Muzicianul a anunţat atunci că se va retrage din industria divertismentului.</p>
      <p>Cântăreţul a arătat înregistrările video într-un grup de discuţii online la care participau opt persoane. O parte dintre cei care au participat la discuţii au distribuit înregistrările video care surprindeau cel puţin zece femei în ipostaze sexuale.</p>
      <p>Din grup făcea parte şi Seungri, solistul Bigbang, una dintre cele mai cunoscute trupe K-pop. Şi acesta a anunţat la momentul respectiv că se va retrage din lumea divertismentului. Vedeta era bănuită că a încercat să mituiască poliţiştii care investigau cazul oferindu-le serviciile unor prostituate din mai multe cluburi de noapte din Gangnam, un cartier select din Seul.</p>
      <p>Vedetele K-pop ţin să îşi cultive imaginea de oameni decenţi. Guvernul sud-coreean le susţine activitatea şi le tratează creaţia ca pe un produs de export, iar acest lucru a amplificat scandalul.</p>
      <p>Jung a mai fost acţionat în justiţie în 2016, când a fost acuzat că a realizat o înregistrare video cu conţinut sexual fără consimţământul partenerei în cauză. Acuzaţiile au fost retrase din lipsă de probe, după ce victima a renunţat la plângere.</p>
      <p>În Coreea de Sud este combătut fenomenul "molka" - folosirea camerelor de filmat pentru a surprinde pe ascuns femei în locuri publice.</p>
      <p>În această ţară conservatoare, femeile care apar în astfel de înregistrări simt o profundă ruşine, deşi sunt victime, şi se confruntă cu un risc mare de ostracizare şi izolare.</p>
      <p>Anul trecut, aproximativ 5.500 de persoane au fost arestate pentru că au realizat astfel de filmări, 97% dintre acestea fiind bărbaţi, potrivit datelor furnizate de poliţie.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>