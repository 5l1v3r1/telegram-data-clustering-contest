<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/29/albania_foldrenges_aldozatok/"/>
    <meta property="og:site_name" content="Index.hu"/>
    <meta property="article:published_time" content="2019-11-29T10:33:00+00:00"/>
    <meta property="og:title" content="50 halottja van az albániai földrengésnek"/>
    <meta property="og:description" content="Szükségállapotot hirdettek az országban, Albánia nemzetközi gyűjtést szervez az áldozatoknak."/>
  </head>
  <body>
    <article>
      <h1>50 halottja van az albániai földrengésnek</h1>
      <address><time datetime="2019-11-29T10:33:00+00:00">29 Nov 2019, 10:33</time> by <a rel="author" href="https://index.hu/szerzo/nyilas_gergely" target="_blank">nyg</a></address>
      <p>Ötvenre emelkedett a november 26-i albániai földrengés áldozatainak száma – <a href="https://shqiptarja.com/lajm/40-viktima-nga-termeti-nxirren-te-gjithe-personat-nga-rrenojat-ne-thumane-vijojne-kerkimet-ne-durres-per-6-persona">írta</a> a Shiptarja.com. A Richter-skála szerinti 6,4-es erősségű földrengés a legerősebb, amit az elmúlt harminc évben mértek az országban.</p>
      <p>A pusztítás Albánia második legnagyobb városában, a tenger partján fekvő, 120 ezer fős Durrësben és Kodër-Thumanë területén történt, alig 30 kilométerre a fővárostól, Tiranától. A két településen két szálloda és több emeletes lakóház is összeomlott. Csütörtökre virradóra tíz újabb holttestet emeltek ki. Csekély az esélye, de nem kizárt, hogy még lehet túlélőket találni a romok alatt, a nemzetközi mentőcsapatok folytatják a munkát. Eddig 45 embert sikerült élve kimenteniük.</p>
      <figure>
        <img src="https://kep.cdn.indexvas.hu/1/0/3056/30561/305611/30561169_696aab464c443984c7c2b8c0352f216e_wm.jpg"/>
        <figcaption>Mentőcsapatok és tűzoltók egy áldozatot emelnek ki a romok alól a nyugat-albániai Durres városában 2019. november 28-án<cite>Fotó: Armend Nimani</cite></figcaption>
      </figure>
      <p>2500 embert evakuáltak, akiknek a Vörös Kereszt <a href="https://reliefweb.int/sites/reliefweb.int/files/resources/IB_Albania_Earthquake_271119.pdf">nyújt</a> ideiglenes menedéket. Az országban szükségállapotot hirdetett a kormányfő, Edi Rama. Elmaradtak a függetlenség napjához köthető ünnepségek is, amelyek november 28-án lettek volna.</p>
      <p>Albánia állami szintű, hivatalos <a href="http://e-albania.al/donate">gyűjtést szervez</a> a földrengés áldozatai számára és a károk helyrehozatalára.</p>
      <p>A térség bonyolult <a href="https://index.hu/techtud/2019/09/24/elveszett_kontinenst_talaltak_europa_alatt/">tektonikai viszonyok</a> között fekszik – amit Nopcsa Ferenc már száz éve feltérképezett, ám kutatási eredményei <a href="https://index.hu/techtud/2019/10/18/nopcsa_ferenc_oskontinens_adria_albania_kalandor_geologia_csaplar-degovics/">feledésbe merültek</a>.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>