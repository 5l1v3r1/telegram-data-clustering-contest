<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/razvlechenie/2019/11/29/3998760_pussycat_dolls_se_subirat_10_godini_sled_razdialata_si/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T10:55:00+00:00"/>
    <meta property="og:title" content="Pussycat Dolls се събират 10 години след раздялата си"/>
    <meta property="og:description" content="Вече официално е обявено, че групата ще се събере в оригиналния си състав и ще изнесе девет концерта във Великобритания през април 2020 г."/>
  </head>
  <body>
    <article>
      <h1>Pussycat Dolls се събират 10 години след раздялата си</h1>
      <address><time datetime="2019-11-29T10:55:00+00:00">29 Nov 2019, 10:55</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Групата "Пусикет долс" (The Pussycat Dolls) се събира отново 10 години след раздялата си, съобщи Би Би Си.</p>
      <p>Новината е трябвало да бъде пазена в тайна, макар слухове за нея да кръжат отдавна. В крайна сметка е била разкрита непредвидено по време на предаването X Factor: Celebrity, в което водещата вокалистка на формацията Никол Шерцингер е съдия.</p>
      <p>Вече официално е обявено, че групата ще се събере в оригиналния си състав и ще изнесе девет концерта във Великобритания през април 2020 г..</p>
      <p>The Pussycat Dolls се разделиха сравнително рано в кариерата си - през 2010 г., след едва два издадени албума. Причината не е в липсата на слава или комерсиален успех.</p>
      <p>С хитовете Stickwitu и Don't Cha достигат първото място в британските чартове, а с песни като Jai Ho, Beep, Buttonz и When I Grow Up се нареждат в челните десетки по време на петте си съвместни години.</p>
      <p>След раздялата им повечето се заемат с отделни свои проекти. Най-популярна остава Никол Шерцингер, която записва един успешен солов албум, участва в продукции на "Уест енд", а в последните години е популярен съдия в риалити шоуто за таланти X Factor във Великобритания. До 2011 г. тя имаше силно отразявана в медиите почти 3-годишна връзка с пилота от Формула 1 Луис Хамилтън. След това за известно време имаше близки отношения и с българския тенисист Григор Димитров и дори посети България заедно с него през 2017 г..</p>
    </article>
  </body>
</html>