<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/29/leggi-notizia/argomenti/attualita/articolo/le-prime-parole-di-paolo-allemano-neo-garante-dei-detenuti-saluzzo-citta-capace-di-affrontare-i.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="Le prime parole di Paolo Allemano neo Garante dei detenuti: “Saluzzo Città capace di affrontare i problemi coniugando umanità e fermezza”"/>
    <meta property="og:description" content="L’ex sindaco saluzzese, ed ex consigliere regionale, commenta l’elezione in Consiglio comunale a larghissima maggioranza: “Laddove ci sono 400 persone recluse e 200 che vi lavorano batte anche il cuore della città. La frase..."/>
  </head>
  <body>
    <article>
      <h1>Le prime parole di Paolo Allemano neo Garante dei detenuti: “Saluzzo Città capace di affrontare i problemi coniugando umanità e fermezza”</h1>
      <h2>L’ex sindaco saluzzese, ed ex consigliere regionale, commenta l’elezione in Consiglio comunale a larghissima maggioranza: “Laddove ci sono 400 persone recluse e 200 che vi lavorano batte anche il cuore della città. La frase ricorrente ‘Sbattere in galera e buttare la chiave’ vale solo sui social”</h2>
      <address><time datetime="2019-11-29T10:15:00+00:00">29 Nov 2019, 10:15</time> by <a rel="author">Nicolò Bertola</a></address>
      <p>“<i>Ho raccolto l'invito a candidarmi al ruolo di garante dei diritti dei detenuti perché ho avuto molte occasioni per comprendere come, almeno da due secoli, storia della città e storia del carcere siano inscindibili</i>”.</p>
      <p>È il primo commento di <b>Paolo Allemano</b>, ex sindaco di Saluzzo ed ex consigliere regionale, a poche ore dalla<a href="http://www.targatocn.it/2019/11/28/sommario/saluzzese/leggi-notizia/argomenti/attualita/articolo/lex-consigliere-regionale-paolo-allemano-nominato-garante-dei-diritti-delle-persone-private-della.html"> nomina, a larghissima maggioranza, a Garante dei diritti delle persone private della libertà personale</a>.</p>
      <p>Nel Consiglio comunale di mercoledì sera, infatti, sono stati 13 (su 15) i voti favorevoli alla sua elezione (quella di Allemano è stata l’unica candidatura giunta a Palazzo). Due le schede bianche.</p>
      <p>“<i>Non a caso </i>– prosegue Allemano – <i>abbiamo voluto in Castiglia il museo della memoria carceraria e un centro studi sul diritto penale.</i></p>
      <p>
        <i>Ho avuto altrettante occasioni per toccare con mano lo straordinario lavoro che fanno molte persone per questo ‘mondo a parte’: l'associazione ‘Liberi dentro’, il laboratorio teatrale di ‘Voci erranti’, le scuole superiori, i laboratori, la garante che mi ha preceduto, in collaborazione con il suo pari regionale che ho ascoltato in più occasioni.</i>
      </p>
      <p>
        <i>Ho apprezzato che il Consiglio comunale di Saluzzo, maggioranza e minoranza con poche eccezioni, abbia dato importanza, a prescindere dal nome, a una figura di collegamento tra il Comune e il mondo carcerario.</i>
      </p>
      <p>
        <i>Sono certo che molti cittadini abbiano compreso che laddove ci sono 400 persone recluse e 200 che vi lavorano batte anche il cuore della città. La frase ricorrente ‘Sbattere in galera e buttare la chiave’ vale solo sui social.</i>
      </p>
      <p>
        <i>Nel mondo reale, dopo la condanna inizia un percorso che per taluni è la vita intera; nel mondo reale nessun uomo è tutto nel gesto che compie e nessuno rimane uguale nello scorrere del tempo.</i>
      </p>
      <p><i>Molte cose potranno cambiare con la scelta di destinare il carcere di Saluzzo all’alta sicurezza, non la capacità della nostra città di affrontare i problemi coniugando umanità e fermezza</i>”.</p>
      <related>
        <h4>News collegate:</h4>
        <a href="http://www.targatocn.it/2019/11/28/leggi-notizia/argomenti/attualita/articolo/lex-consigliere-regionale-paolo-allemano-nominato-garante-dei-diritti-delle-persone-private-della.html"/>
      </related>
    </article>
  </body>
</html>