<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/427862-lokaliziraha-iztochnika-na-zamarsavane-na-struma"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-11-29T10:22:00+00:00"/>
    <meta property="og:title" content="Локализираха източника на замърсяване на Струма"/>
    <meta property="og:description" content="Червеното оцветяване на водите на реката е от канал под жп линията на гара &quot;Разпределителна&quot; в Перник"/>
  </head>
  <body>
    <article>
      <h1>Локализираха източника на замърсяване на Струма</h1>
      <address>
        <time datetime="2019-11-29T10:22:00+00:00">29 Nov 2019, 10:22</time>
      </address>
      <p>Вече е локализиран източникът на днешното замърсяване на река Струма, съобщиха от пресцентъра на РИОСВ - Перник.</p>
      <p>Припомняме, че преди дни при Апелативна прокуратура-София бе образувано досъдебно <a href="https://www.zaplata.bg/proizvodstvo/">производство</a> за замърсяване на язовир Пчелина и река Струма.</p>
      <p>Продължила повече от пет часа проверка е установила, че червеното оцветяване на водите на реката е от канал под жп линията на гара "Разпределителна". Проверката ще продължи и в утрешния ден.</p>
      <p>Първоначалните резултати от взетата водна проба са показали завишения по показател електропроводимост.</p>
      <p>По искане на РИОСВ от Изпълнителната агенция по околна среда ще изследват всички физикохимични показатели за характеризиране на повърхностните води, както и специфични замърсители, включително тежки метали и приоритетно опасни вещества.</p>
      <p>Проверени са всички потенциални замърсители по течението на реката. При оглед на шахти и колектори не е установено замърсяване на отпадъчните води и на двете дружества.</p>
      <p>Това е поредното замърсяване на реката на територията на град Перник.</p>
      <p>
        <b>Перник / България</b>
      </p>
    </article>
  </body>
</html>