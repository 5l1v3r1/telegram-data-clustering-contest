<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/vicepremierul-raluca-turcan-pnl-are-proiecte-de-lege-privind-desfiintarea-sectiei-speciale-si-abrogarea-recursului-compensatoriu.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T10:03:07+00:00"/>
    <meta property="og:title" content="Vicepremierul Raluca Turcan: PNL are proiecte de lege privind desfiinţarea secţiei speciale şi abrogarea recursului compensatoriu"/>
    <meta property="og:description" content="Prim-vicepreşedintele PNL, vicepremierul Raluca Turcan, a declarat, vineri, la Botoşani, că liberalii vor susţine în Parlament proiectele de lege care"/>
  </head>
  <body>
    <article>
      <h1> Vicepremierul Raluca Turcan: PNL are proiecte de lege privind desfiinţarea secţiei speciale şi abrogarea recursului compensatoriu </h1>
      <address><time datetime="2019-11-29T10:03:07+00:00">29 Nov 2019, 10:03</time> by <a rel="author">Redacția</a></address>
      <p>Prim-vicepreşedintele PNL, vicepremierul Raluca Turcan, a declarat, vineri, la Botoşani, că liberalii vor susţine în Parlament proiectele de lege care vizează desfiinţarea Secţiei de investigare a infracţiunilor în justiţie şi abrogarea actului normativ privind recursul compensatoriu, transmite Agerpres.</p>
      <p>Turcan admite că adoptarea acestor acte normative este dificilă în contextul unei majorităţi parlamentare fragile, însă subliniază că ele fac parte din priorităţile legislative ale PNL.</p>
      <p>„Referendumul pe justiţie convocat de preşedintele Klaus Iohannis ţintea interzicerea ordonanţelor de urgenţă în domeniul justiţiei. Aşadar, primii care respectă rezultatele referendumului suntem noi, care am fost parte importantă în susţinerea referendumului. În tot programul de guvernare pe care îl avem depus la Parlament, în asumarea guvernării, veţi vedea că partea de justiţie este trecută prin dezbatere parlamentară, pentru că aşa ne obligă votul dat de oameni la referendum. În dezbaterea parlamentară, PNL are proiect de lege de desfiinţare a secţiei speciale şi PNL are proiect de lege de abrogare a prevederilor recursului compensatoriu care au pus în libertate mii de puşcăriaşi. În acelaşi timp, am spus, din momentul în care am ajuns în această situaţie, că ne va fi dificil, dar în niciun caz imposibil, ca priorităţile noastre legislative să fie negociate vot cu vot ca pentru o moţiune de cenzură. Din perspectiva PNL, va fi dificil să negociem majorităţi parlamentare, dar un angajament dat este un angajament luat”, a afirmat Raluca Turcan.</p>
      <p>
        <i>Foto: Inquam Photos / Octav Ganea</i>
      </p>
      <p>
        <b>Citește și: <a href="https://www.g4media.ro/doua-asociatii-de-magistrati-apel-catre-presedintele-iohannis-premierul-orban-si-ministrul-justitiei-va-solicitam-sa-gasiti-solutii-imediate-pentru-modificari-legislative-in-acord-cu-standardele-s.html">Două asociații de magistrați, apel către președintele Iohannis, premierul Orban și ministrul justiției: Vă solicităm să găsiți soluții imediate pentru modificări legislative, în acord cu standardele statului de drept </a></b>
      </p>
    </article>
  </body>
</html>