<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/trziste/Trninic-Bice-zaposleno-57-radnika-u-Zeljeznicama/571127?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T10:51:07+00:00"/>
    <meta property="og:title" content="Trninić: Biće zaposleno 57 radnika u &quot;Željeznicama&quot;"/>
    <meta property="og:description" content="DOBOJ - Ministar saobraćaja i veza Republike Srpske Neđo Trninić rekao je da je Vlada donijela odluku o zapošljavanju 57 radnika u &quot;Željeznicama Republike Srpske&quot;, uz saglasnost Svjetske banke."/>
  </head>
  <body>
    <article>
      <h1>Trninić: Biće zaposleno 57 radnika u "Željeznicama"</h1>
      <address><time datetime="2019-11-29T10:51:07+00:00">29 Nov 2019, 10:51</time> by <a rel="author">Srna</a></address>
      <p>DOBOJ - Ministar saobraćaja i veza Republike Srpske Neđo Trninić rekao je da je Vlada donijela odluku o zapošljavanju 57 radnika u "Željeznicama Republike Srpske", uz saglasnost Svjetske banke.</p>
      <p>Trninić je podsjetio da je u martu 2017. godine počelo restrukturisanje ovog javnog preduzeća, koje za sada ide dobrim putem i što je nedavno pozitivno ocijenila Svjetska banka, koja učestvuje u ovom procesu.</p>
      <p>"Imamo malih zakašnjenja zbog određenih razloga, a nismo predvidjeli prevelik odlazak izvršnog osoblja", rekao je Trninić danas u Doboju gdje je počeo Sedmi međunarodni simpozijum "Novi horizonti saobraćaja i komunikacija 2019".</p>
      <p>On je istakao da je Vlada juče donijela odluku o zapošljavanju 57 radnika.</p>
      <p>Trninić je izrazio nadu da će program restrukturisanja do polovine decembra biti predat nadležnom sudu, čime bi taj proces bio pokrenut prema Zakonu o stečaju i olakšan, kako je i predviđeno.</p>
      <p>On je rekao da je željeznički saobraćaj u Srpskoj u velikom zaostatku za svjetskim trendovima usljed ratnih sukoba devedesetih godina prošlog vijeka, neulaganja u infrastrukturu, ali i zbog toga što je preduzeće "Željeznice Republike Srpske" u prošlom periodu imalo određenih poteškoća.</p>
    </article>
  </body>
</html>