<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dluhy-ceskych-domacnosti-u-bank-v-rijnu-stouply-na-1-731-bilionu/1826638?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="Dluhy českých domácností u bank v říjnu stouply na 1,731 bilionu"/>
    <meta property="og:description" content="Praha - Dluhy českých domácností u bank a družstevních záložen v říjnu meziměsíčně stouply zhruba o 9,6 miliardy korun na více než 1,731 bilionu Kč. Ve srovnání s loňským říjnem byly vyšší o 97,1 miliardy korun. Zadlužení nefinančních podniků vzrostlo proti září asi o 3,7 miliardy korun na 1,157 bilionu korun, meziročně bylo vyšší o 25 miliard korun. Vyplývá to z údajů, které dnes zveřejnila Česká národní banka (ČNB)."/>
  </head>
  <body>
    <article>
      <h1>Dluhy českých domácností u bank v říjnu stouply na 1,731 bilionu</h1>
      <address><time datetime="2019-11-29T10:11:00+00:00">29 Nov 2019, 10:11</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dluhy českých domácností u bank a družstevních záložen v říjnu meziměsíčně stouply zhruba o 9,6 miliardy korun na více než 1,731 bilionu Kč. Ve srovnání s loňským říjnem byly vyšší o 97,1 miliardy korun. Zadlužení nefinančních podniků vzrostlo proti září asi o 3,7 miliardy korun na 1,157 bilionu korun, meziročně bylo vyšší o 25 miliard korun. Vyplývá to z údajů, které dnes zveřejnila Česká národní banka (ČNB).</p>
      <p>Dluhy domácností rostou nepřetržitě od února 2016. Nejvíce si lidé půjčují na bydlení. Úvěry na bydlení dlouhodobě tvoří zhruba tři čtvrtiny dluhů domácností. Zadlužení firem většinu letošního roku rostlo, výjimkou byl únor a červen, kdy meziměsíčně kleslo.</p>
      <p>Centrální banka zveřejňuje statistiku každý měsíc. Odvozuje se z bilancí měnových finančních institucí, které zahrnují vedle centrální banky, obchodních bank a poboček zahraničních bank v Česku také fondy peněžního trhu, úvěrní a spořitelní družstva.</p>
    </article>
  </body>
</html>