<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/744292"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:08:00+00:00"/>
    <meta property="og:title" content="อนุกมธ.ครุภัณฑ์อ้าง'ทย.' ซื้อรถดับเพลิงทิ้งสนามบินร้าง "/>
    <meta property="og:description" content="อนุกมธ.ครุภัณฑ์ฯเผย ปรับลด10 กระทรวง กว่า 5.5 พันล้าน พบพิรุธกรมท่าอากาศยาน ซื้อรถดับเพลิง 6 คัน ๆ ละ 50 ล. จอดทิ้งสนามบินร้าง จ่อให้ “ศักดิ์สยาม”แจงข้อเท็จจริง"/>
  </head>
  <body>
    <article>
      <h1>อนุกมธ.ครุภัณฑ์อ้าง'ทย.' ซื้อรถดับเพลิงทิ้งสนามบินร้าง </h1>
      <address>
        <time datetime="2019-11-29T10:08:00+00:00">29 Nov 2019, 10:08</time>
      </address>
      <p>
        <b>อนุกมธ.ครุภัณฑ์ฯเผย ปรับลด10 กระทรวง กว่า 5.5 พันล้าน พบพิรุธกรมท่าอากาศยาน ซื้อรถดับเพลิง 6 คัน ๆ ละ 50 ล. จอดทิ้งสนามบินร้าง จ่อให้ “ศักดิ์สยาม”แจงข้อเท็จจริง</b>
      </p>
      <p>เมื่อวันที่ 29 พ.ย.  ที่รัฐสภา น.ส.กุลวลี นพอมรวดี ส.ส.ราชบุรี พรรคพลังประชารัฐ ในฐานะเลขานุการคณะอนุกรรมาธิการ (กมธ.)ครุภัณฑ์ ที่ดิน สิ่งก่อสร้างและรัฐวิสาหกิจ ในกมธ.วิสามัญพิจารณาร่างพ.ร.บ.งบประมาณรายจ่ายประจำปีงบประมาณ พ.ศ. 2563 แถลงความคืบหน้าในการพิจารณาปรับลดงบของ 10 กระทรวงว่า ว่าร่วมแถลงผลการพิจารณาปรับลดงบประมาณของหน่วยงานในกระทรวงต่างๆ ที่สามารถลดงบประมาณไปได้ทั้งสิ้น 5,573 ล้านบาท ประกอบด้วยกระทรวงแรงงานปรับลดไปกว่า 6,619,800 บาท กระทรวงการคลัง 351,632,000 บาท กระทรวงการต่างประเทศ 44 ล้านบาท ซึ่งเป็นการปรับลดของงบจัดซื้อรถประจำตำแหน่งเอกอัครราชทูตในต่างประเทศ จำนวน 6 คัน กระทรวงเกษตรและสหกรณ์ปรับลดไปได้ 775,044,500 บาท ซึ่งเป็นเฉพาะส่วนของกรมชลประทาน 769 ล้านบาท กระทรวงคมนาคม 2,613,630,000 บาท เป็นส่วนของกรมทางหลวง 2,000 ล้านบาท กรมทางหลวงชนบท 500 ล้านบาท และกรมท่าอากาศยาน 79 ล้านโดยเฉพาะการจัดซื้อรถดับเพลิง 6 คันคนละ 50 ล้านบาท. และรถน้ำจำนวน 5 คัน สำหรับใช้ในท่าอากาศยาน ซึ่งพบว่าการจัดงบดังกล่าวมีราคาที่สูงเกินไปและอาจไม่โปร่งใสในการจัดทำงบประมาณมีเพียงแค่ใบเสนอราคา แต่ไม่มีรายละเอียด กระทรวงการท่องเที่ยงและกีฬา ปรับลดไปได้ทั้งสิ้น 250,595,300 บาท กระทรวงพลังงาน 9,231,300 บาท กระทรวงพาณิชย์ 4 ล้านบาท กระทรวงสาธารณสุข 1,288,609,700 บาท และกระทรวงอุตสาหกรรมปรับลด 7,338,900 บาท<br/><br/>ด้านนายยุทธพงศ์ จรัสเสถียร ส.ส.มหาสารคาม พรรคเพื่อไทย ในฐานะโฆษกคณะอนุกมธ. กล่าวว่า นอกจากนี้คณะอนุกมธ.ยัง พบความผิดปกติที่กรมท่าอากาศยาน (ทย.) จัดซื้อรถดับเพลิง คันละ 50 ล้าน จำนวน 6 คัน ที่อาจมีความไม่โปร่งใสในการตั้งงบประมาณที่ไม่ความจำเป็น และนำไปจอดทิ้งไว้ที่สนามบินร้าง เช่น จังหวัดนครราชสีมา อ.ปาย จ แม่ฮ่องสอน และจังหวัดเพชรบูรณ์ ซึ่งมีการสอบถามว่าทำไมราคาถึงแพงและเกินความจำเป็นหรือไม่ ปรากฏว่าทางกรมฯได้อ้างว่าเป็นตามไอเคโอ ว่ารถดับเพลิงใช้งานเกิน 20 ปีต้องเปลี่ยนใหม่ กรรมาธิการจึงขอดูรายละเอียดว่าไอเคโอบังคับหรือไม่ เพราะเห็นว่าเครื่องบินใช้ได้ 30- 40 ปี แต่ปรากฏว่าไม่มีเอกสารมาชี้แจงและไม่มีตรงไหนที่ไอเคโอ บอกว่าเกือบ 20 ปีแล้วใช้งานไม่ได้ ดังนั้นเตรียมจะทำหนังสือไปยังสำนักงบประมาณให้ตรวจสอบเจ้าหน้าที่ของสำนักงบประมาณที่เป็นผู้ตั้งงบประมาณให้เนื่องจากมีความสงสัยในการใช้งบประมาณ ว่าการจะทำงบประมาณมีความโปร่งใส่หรือไม่ และรวมทั้งจะส่งถึงรมว.คมนาคมให้สอบสวนในเรื่องนี้ด้วย.<br/><br/><br/> </p>
    </article>
  </body>
</html>