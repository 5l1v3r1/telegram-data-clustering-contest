<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/justin-timberlake-keerde-heel-graag-terug-in-trolls-2/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-29T10:18:55+00:00"/>
    <meta property="og:title" content="‘Justin Timberlake keerde heel graag terug in Trolls 2’"/>
    <meta property="og:description" content="Het kostte regisseur Walt Dohrn geen enkele moeite om zanger Justin Timberlake te verleiden voor het vervolg op animatiehit Trolls. De megaster is komend voorjaar weer te horen als trol Branch in Trolls World Tour, het vervolg op de hit uit 2016."/>
  </head>
  <body>
    <article>
      <h1>‘Justin Timberlake keerde heel graag terug in Trolls 2’</h1>
      <address><time datetime="2019-11-29T10:18:55+00:00">29 Nov 2019, 10:18</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Het kostte regisseur Walt Dohrn geen enkele moeite om zanger Justin Timberlake te verleiden voor het vervolg op animatiehit Trolls. De megaster is komend voorjaar weer te horen als trol Branch in Trolls World Tour, het vervolg op de hit uit 2016.</p>
      <p>“We laten Justin heel erg vrij tijdens het inspreken”, legt Dohrn uit. “Hij houdt er enorm van om te improviseren; op die manier komt zijn komische talent het beste tot z’n recht. We laten onze acteurs ook al vroeg langskomen zodat we soms scènes nog kunnen aanpassen als zij geweldige vondsten hebben.”</p>
      <p>Bovendien is Timberlake executive producer; in die hoedanigheid heeft hij een dikke vinger in de pap als het gaat om de muziek die in de film wordt gebruikt. “We hebben in de eerste film geleerd dat de trollenwereld groter is dan onze wereld”, vertelt Dohrn. “Dus er valt nog zó veel nieuws te ontdekken aan die wereld. Trollen halen hun plezier uit muziek, maar we leren in het tweede deel dat er heel veel verschillende soorten trollen zijn die verschillende soorten muziek maken: hiphop-trollen, hardrock-trollen. Is het erg om verschillend te zijn? En kunnen we ons niet beter richten op de zaken die we gemeen hebben?”</p>
      <p>Meer verantwoordelijkheid</p>
      <p>De animator heeft al een lange carrière achter de rug; hij werkte mee aan hits als Shrek, Spongebob Squarepants en Madagascar. Maar Trolls World Tour is de eerste keer dat hij een solo-credit als regisseur krijgt. “Ik voel mij nóg meer verantwoordelijk dan de vorige keer! Animatie maken is natuurlijk teamwork, maar er moet één iemand de eindverantwoordelijkheid dragen. Als een film goed werkt, is dat een verdienste van honderden mensen; als een film flopt, kan je alleen maar de regisseur daarop aanspreken.”</p>
      <p>Maar tegelijkertijd had Dohrn ook zelden zoveel plezier bij de productie van een film. “Ik heb contact met alle makers, met alle verschillende afdelingen. En je kan mensen uitdagen om grenzen te verleggen; ik probeer alle tekenaars uit te dagen een nóg betere film te maken dan de vorige keer.” De trailer van Trolls 2 is deze week online gelanceerd.</p>
      <p>BuzzE</p>
    </article>
  </body>
</html>