<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805197/%D8%AA%D8%B5%D9%85%DB%8C%D9%85-%D9%85%D8%B3%D8%A6%D9%88%D9%84%D8%A7%D9%86-%D8%A8%D8%A7-%D9%86%DB%8C%D8%A7%D8%B2%D9%87%D8%A7%DB%8C-%D8%AC%D8%A7%D9%85%D8%B9%D9%87-%D9%87%D9%85%D8%AE%D9%88%D8%A7%D9%86%DB%8C-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:04:42+00:00"/>
    <meta property="og:title" content="تصمیم مسئولان با نیازهای جامعه همخوانی داشته باشد"/>
    <meta property="og:description" content="ایسنا/چهارمحال و بختیاری نماینده ولی‌فقیه در چهارمحال‌ و بختیاری گفت: مسئولان باید توجه کنند تصمیم‌هایشان با نیازهای جامعه و واقعیت ‌ها همخوانی داشته باشد."/>
  </head>
  <body>
    <article>
      <h6 class="kicker">امام جمعه شهرکرد:</h6>
      <h1>تصمیم مسئولان با نیازهای جامعه همخوانی داشته باشد</h1>
      <address>
        <time datetime="2019-11-29T10:04:42+00:00">29 Nov 2019, 10:04</time>
      </address>
      <p>ایسنا/چهارمحال و بختیاری نماینده ولی‌فقیه در چهارمحال‌ و بختیاری گفت: مسئولان باید توجه کنند تصمیم‌هایشان با نیازهای جامعه و واقعیت ‌ها همخوانی داشته باشد.</p>
      <p>حجت‌الاسلام محمدعلی نکونام، ۸ آذرماه در خطبه‌های نمازجمعه شهرکرد، با تبیین رهنمود قرآنی هفته، با اشاره به سوره مبارکه اعراف، اظهار کرد: باید بتوان مبانی قرآن را با وقایع و مبانی روز تطبیق داد و از آن درس و عبرت گرفت.</p>
      <p>وی با مقایسه حرکت نوح نبی با حرکت امام خمینی(ره) و تطبیق این دو مقوله، گفت: بر اساس آیات شریفه سوره اعراف، نوح پیامبر و امام خمینی(ره) در مبارزه با طواغیت، خیرخواه و نجات‌بخش بودن و اطمینان دادن به مردم برای نصرت و پیروزی حرکتی یکسان و مشابه داشتند.</p>
      <p>حجت‌الاسلام نکونام در ادامه با اشاره به هشتم ربیع‌الثانی و میلاد امام حسن عسکری(ع) به تشریح حدیثی از آن حضرت پرداخت و گفت: از مضمون حدیث ایشان بر می‌آید که هر کسی به حق بپیوندد عزیز می‌شود و هر کس در برابر حق بایستد، ذلیل خواهد شد، که مهم‌ترین برداشت از واژه حق، خدامحوری است و باید بر گرد حق چرخید و از باطل دور شد تا در دنیا و آخرت عزیز باشیم.</p>
      <p>امام جمعه شهرکرد به هشتاد و دومین سالروز شهادت سید حسن مدرس و روز مجلس اشاره کرد و افزود: این مرد شجاع، ظلم‌ستیز، حق‌مدار و بصیر که در برابر مظهر ظلم زمان یعنی رضاخان ایستاد و او را به ستوه آورد، باید الگوی نمایندگان باشد.</p>
      <p>نماینده ولی‌فقیه در استان تأکید کرد: مردم نیز دقت کنند در انتخاباتِ پیش‌رو نمایندگانی با این معیارهای ارزشی انتخاب کنند تا مجلس آینده در گام دوم انقلاب، مجلسی در تراز انقلاب اسلامی باشد.</p>
      <p>حجت‌الاسلام نکونام در ادامه برخی مناسبت‌های اجتماعی هفته پیش‌رو را یادآور شد و بیان کرد: روز جهانی معلولان، روز بیمه و روز بین‌المللی خیران و داوطلبان پیشرفت‌های اجتماعی جوامع در پیش است و در کشور ما در مقوله کارهای خیریه گام‌های خوبی برداشته شده است که کلنگ‌زنی ساختمان کلینیک تخصصی سامان در روز گذشته یکی از نمونه‌های این اقدامات خیریه بود.</p>
      <p>خطیب نماز جمعه شهرکرد بیان کرد: در هفته پیش‌رو همبستگی با مردم مظلوم فلسطین را در پیش داریم و جمهوری اسلامی همواره حامی فلسطین بوده و در زمینه حمایت از مظلوم و ظلم‌ستیزی پیشتاز است.</p>
      <p>حجت‌الاسلام نکونام با یادآور شدن قائله آبان ۹۸، ادامه داد: ضرورت درس و عبرت گرفتن از این حوادث بسیار مهم است و باید گفت که سال‌ها برای این فتنه‌ها برنامه‌ریزی شده بود و برای هر گام از آن برنامه‌های معین مطابق با اهداف کوتاه‌مدت و بلندمدتِ عربستان، آمریکا و دیگران دیده شده بود.</p>
      <p>وی افزود: ضربه‌های اقتصادی، اجتماعی، منطقه‌ای و جهانی، تحریم‌ها، خروج از برجام، مشکل‌آفرینی در عراق و لبنان، اغتشاشات داخلی در کشور تا زمان انتخابات برنامه‌هایی بود که از جانب دشمنان تدوین و طراحی و به خیال خودشان اجرایی شد اما تمام این طرح‌ها پوچ و عنکبوتی هستند و به فضل پروردگار، درایت رهبری و بصیرت مردم با حضور در راهپیمایی محکومیت اغتشاشات، نقش بر آب شدند.</p>
      <p>حجت‌الاسلام نکونام چند نکته را در این خصوص یادآور شد و گفت: نخست اینکه دشمنی آن‌ها با مردم پایان‌ناپذیر است و مطالبات درست و بر حق مردم باید از طریق صحیح مطرح شود.</p>
      <p>نماینده ولی‌فقیه در استان خاطرنشان کرد: مسئولان نباید در تصمیمات خود فرصت را به دشمن بدهند و تصمیمات باید با نیازهای جامعه و واقعیت ‌ها همخوانی داشته باشد، ضمن اینکه مسئولان در تصمیمات خود معایب و اشتباهات را بپذیرند و از همه مهم‌تر اینکه، تصمیم آن‌ها از افزودن بر مشکلات مردم جلوگیری کند و باری بر مردم اضافه نکند.</p>
      <p>انتهای پیام</p>
    </article>
  </body>
</html>