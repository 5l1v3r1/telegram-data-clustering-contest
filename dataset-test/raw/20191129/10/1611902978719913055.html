<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/29/w-tym-szpitalu-w-ciagu-miesiaca-zmarly-dwa-noworodki-prokuratura-bada-sprawe/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-29T10:48:07+00:00"/>
    <meta property="og:title" content="W tym szpitalu w ciągu miesiąca zmarły dwa noworodki. Prokuratura bada sprawę"/>
    <meta property="og:description" content="Prokuratura Rejonowa w Kępnie prowadzi czynności związane ze śmiercią noworodka w kępińskim szpitalu, do której doszło tuż po porodzie w czwartek – poinformował w piątek PAP rzecznik prasowy Prokuratury Okręgowej w Ostrowie Wlkp. Maciej Meler. To już drugi zgon noworodka w szpitalu w wielkopolskim Kępnie w listopadzie."/>
  </head>
  <body>
    <article>
      <h1>W tym szpitalu w ciągu miesiąca zmarły dwa noworodki. Prokuratura bada sprawę</h1>
      <address><time datetime="2019-11-29T10:48:07+00:00">29 Nov 2019, 10:48</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>Prokuratura Rejonowa w Kępnie prowadzi czynności związane ze śmiercią noworodka w kępińskim szpitalu, do której doszło tuż po porodzie w czwartek – poinformował w piątek PAP rzecznik prasowy Prokuratury Okręgowej w Ostrowie Wlkp. Maciej Meler. To już drugi zgon noworodka w szpitalu w wielkopolskim Kępnie w listopadzie.</b>
      </p>
      <p>Dyrektor szpitala w Kępnie Beata Andrzejewska w oświadczeniu dla PAP napisała: „W dniu 28 listopada miał miejsce zgon noworodka. Sprawę wyjaśnia prokuratur. Rodzinie zapewniono pomoc psychologiczną”.</p>
      <p>Rzecznik prasowy Prokuratury Okręgowej w Ostrowie Wlkp. Maciej Meler poinformował, że w takich przypadkach sprawami dzieci „z naszego regionu” zajmuje się Prokuratura Regionalna w Łodzi, jako jednostka wyższego rzędu i tam trafiają dokumenty.</p>
      <p>„Potwierdzam, że na razie prokuratura w Kępnie prowadzi działania w tej sprawie; podejmowane są czynności niezbędne, polegające na zabezpieczeniu dokumentacji i ustaleniu świadków. Jeszcze nie wiadomo, komu zostanie zlecona sekcja zwłok dziecka” – oświadczył.</p>
      <p>Jak ustaliła PAP 32-letnia mieszkanka powiatu kępińskiego rodziła w 37. tygodniu ciąży i miało to być jej piąte dziecko. Ze względu na słaby puls noworodka podjęto decyzję o cesarskim cięciu. Tuż po porodzie wezwano do szpitala karetkę, żeby przewieźć dziecko na oddział neonatologiczny szpitala w Ostrowie Wlkp.</p>
      <p>Wcześniej 6 listopada też doszło do śmierci noworodka po porodzie w kępińskim szpitalu. Tego dnia na oddział ginekologiczno-położniczy została przyjęta ciężarna pacjentka w 33. tygodniu ciąży. Lekarze podjęli decyzję o przeprowadzeniu cesarskiego cięcia.</p>
      <p>Po operacji kobiety jej dziecko natychmiast przewieziono do szpitala w Ostrowie Wlkp. na oddział neonatologiczny z podejrzeniem urazu główki. Tam po kilku godzinach dziecko zmarło.</p>
      <p>„W trybie pilnym rozwiązano ciążę. Zgodnie z obowiązującymi procedurami z powodu złego stanu zdrowia noworodek został przekazany na oddział neonatologiczny o wyższym stopniu referencyjności, gdzie zmarł. Sprawę obecnie wyjaśnia prokuratura. Rodzicom przekazujemy szczere wyrazy współczucia i żalu” – powiedziała wówczas PAP Beata Andrzejewska, dyrektor szpitala w Kępnie.</p>
      <p>W piątek dyrektor szpitala w Kępnie odmówiła udzielenia odpowiedzi na pytanie, czy porody przyjmował ten sam zespół lekarski.(PAP)</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/c/Wydania-Biblioteki-Wolnosci-najlepsza-cena/81">
          <img src="https://nczas.com/wp-content/uploads/2019/11/czarny-piatek-sklep-niezalezna-pl-biblioteka-wolnosci.jpg"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/29/gretoidy-atakuja-w-warszawie-ruszyl-mlodziezowy-strajk-klimatyczny/"/>
        <a href="https://nczas.com/2019/11/29/ostroleka-41-latek-mial-zgwalcic-7-letnia-dziewczynke-prokuratura-skierowala-akt-oskarzenia/"/>
        <a href="https://nczas.com/2019/11/29/nowe-fakty-z-zycia-krystyny-pawlowicz-musiala-sie-postarzac-na-prosbe-jednego-profesora/"/>
        <a href="https://nczas.com/2019/11/29/wazny-krok-ku-beatyfikacji-polskiego-ksiedza-papiez-franciszek-zaaprobowal-specjalny-dekret/"/>
        <a href="https://nczas.com/2019/11/29/bezczelnosc-izraelskiego-dyplomaty-ambasador-izraela-w-polsce-kolejny-raz-atakuje-konfederacje/"/>
        <a href="https://nczas.com/2019/11/29/black-friday-wszystkie-ksiazki-po-19-zl-a-na-targach-ksiazki-historycznej-w-warszawie-dzisiaj-stanislaw-michalkiewicz-i-tomasz-sommer/"/>
        <a href="https://nczas.com/2019/11/29/wielka-kasa-emeryta-lecha-walesy-utrzymuje-kilkanascie-osob-taka-rodzina/"/>
        <a href="https://nczas.com/2019/11/29/czegos-takiego-nie-zrobila-jeszcze-zadna-partia-polityczna-w-polsce-wielkie-prawybory-w-konfederacji-za-nami-debata-video/"/>
        <a href="https://nczas.com/2019/11/29/lgbt-w-natarciu-to-pierwsza-taka-sprawa-w-polsce/"/>
      </related>
    </article>
  </body>
</html>