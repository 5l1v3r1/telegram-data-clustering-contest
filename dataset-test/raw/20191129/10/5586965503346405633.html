<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/cazul-profesorului-condamnat-la-inchisoare-pentru-ca-a-lovit-doi-copii-avocatul-poporului-cere-sa-nu-mai-poata-lucra-18631095"/>
    <meta property="og:site_name" content="Gândul"/>
    <meta property="article:published_time" content="2019-11-29T10:40:54+00:00"/>
    <meta property="og:title" content="Cazul profesorului condamnat la închisoare pentru că a lovit doi copii | Avocatul Poporului cere să nu mai poată lucra"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Cazul profesorului condamnat la închisoare pentru că a lovit doi copii | Avocatul Poporului cere să nu mai poată lucra</h1>
      <h2>Avocatul Poporului vrea ca profesorului gonit de la o şcoală din Bistriţa-Năsăud, condamnat la patru luni de închisoare cu suspendare după ce a lovit doi elevi, să i se interzică exercitarea profesiei.</h2>
      <address>
        <time datetime="2019-11-29T10:40:54+00:00">29 Nov 2019, 10:40</time>
      </address>
      <p>„Avocatul Poporului reprezintă interesele elevilor minori de la Şcoala Enea Grapini, din comuna Şanţ, Bistriţa-Năsăud, în procesul în care profesorul de sport este judecat pentru purtare abuzivă. În context, solicită aplicarea măsurii de siguranţă constând în interzicerea exercitării profesiei de către respectivul cadru didactic”, se arată într-un comunicat transmis vineri de Avocatul Poporului.</p>
      <p>Avocatul Poporului mai cere, între altele, directorului şcolii, să facă o cercetare disciplinară în cazul profesorului acuzat, iar Inspectoratului Şcolar Judeţean Bistriţa-Năsăud să monitorizeze situaţia de la şcoală.</p>
      <p>Părinţii şi elevi au protestat mai multe zile la rând în faţa şcolii din comuna Şanţ, judeţul Bistriţa-Năsăud, faţă de întoarcerea profesorului de sport. Luni a fost nevoie de intervenţia a peste 30 de jandarmi şi poliţişti care au asigurat ordinea, profesorul fiind huiduit, iar marţi profesorul nu a fost lăsat să intre la ore. Purtătorul de cuvânt al Inspectoratului Şcolar Bistriţa-Năsăud, Monica Buboly, declara, pentru MEDIAFAX, că în urma discuţiilor profesorul de sport acesta a depus o cerere de învoire pentru două săptămâni, timp în care se va încerca găsirea unei soluţii.</p>
      <p>Profesorul a declarat presei că este acuzat pe nedrept şi se va întoarce la ore să îşi facă meseria.</p>
      <p>Profesorul de sport a fost condamnat la patru luni de închisoare cu suspendare pentru purtare abuzivă după ce a lovit, în martie 2017 doi elevi, pe unul dintre ei cu palma, iar pe celălalt cu pumnul. Bărbatul nu era la primul incident de acest fel şi a fost sancţionat de mai multe ori inclusiv cu desfacerea contractului de muncă, însă instanţa a obligat Inspectoratul Şcolar Bistriţa-Năsăud să îl reangajeze.</p>
    </article>
  </body>
</html>