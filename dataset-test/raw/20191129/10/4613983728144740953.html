<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/stars/ilon-mask-otpuskite-i-zashto-smyata-che-sa-vredni-za-zhivota.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T10:02:36+00:00"/>
    <meta property="og:title" content="Илон Мъск, отпуските и защо смята, че са вредни за живота"/>
    <meta property="og:description" content="Горчив опит"/>
  </head>
  <body>
    <article>
      <h1>Илон Мъск, отпуските и защо смята, че са вредни за живота</h1>
      <address><time datetime="2019-11-29T10:02:36+00:00">29 Nov 2019, 10:02</time> by <a rel="author" href="https://money.bg/author/snezhana-mecheva" target="_blank">Снежана Мечева</a></address>
      <p><b>Илон Мъск често успява да изненада света с ексцентричните си идеи</b>, които се превръщат в реалност благодарение на компаниите, които управлява. А за да бъде това, което е днес, милиардерът прекарва почти цялото си време в офиса, страда от хронично недоспиване и не знае що е то отпуска.</p>
      <p>Мъск от години е на мнение, че служителите на компаниите не бива да се натоварват допълнително и да изпитват трудности в работата си, докато изпълнителните директори си почиват някъде.</p>
      <p>Освен това, милиардерът е категоричен, че <b>отпуските</b> <b>могат да ни убият</b>. Буквално. А до този извод стига благодарение на скромния си личен опит, който обаче му е достатъчен, за да отказва всякакви планирани отсъствия от работа.</p>
      <figure>
        <img src="https://webnews.bg/uploads/images/62/7262/437262/640x.jpg?_=1564997473"/>
        <figcaption>Източник: GettyImages</figcaption>
      </figure>
      <p>Мъск е излизал в отпуска само два пъти за последните 12 години. Първият път, когато си взима почивка, ракетата Orbital Sciences, както и тази на Virgin Galactic, са избухнали само в рамките на една седмица.</p>
      <p><b>Вторият път, когато е в отпуска, неговата ракета експлодира и се унищожава.</b> И това го води до извода, че не трябва да си взима нито ден почивка, а да бъде винаги на линия, за да няма непредвидени събития, пише CNBC.</p>
      <figure>
        <img src="https://webnews.bg/uploads/images/17/3817/423817/640x.jpg?_=1558084830"/>
        <figcaption>Източник: GettyImages</figcaption>
      </figure>
      <p><b>Малко по-назад във времето, през 2000 г., предприемачът решава да се освободи от работни задължения, за да се отдаде на меден месец.</b> Тогава той е изпълнителен директор X.com, а докато е в отпуска разбира, че мениджърите в компанията са се обединили срещу него и скоро след това той е свален от поста си.</p>
      <p>Така веднага щом каца в Сидни, Мъск е принуден да се върне в Калифорния, за да разбере какво се случва. Няколко месеца по-късно двамата с първата му съпруга решават да направят втори опит за ваканция, този път в Южна Африка. </p>
      <p>Тогава <b>милиардерът развива остра форма на малария и е буквално на крачка от смъртта</b>. И след тази случка не спира да повтаря, къде на шега, къде не, че ваканциите са способни да те убият. Ако не теб, то поне твоя бизнес.</p>
    </article>
  </body>
</html>