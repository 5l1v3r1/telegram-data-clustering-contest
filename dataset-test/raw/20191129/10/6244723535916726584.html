<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/dymisja-mariana-banasia-premier-morawiecki-mamy-tez-plan-b/k39dzt4"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T10:32:22+00:00"/>
    <meta property="og:title" content="Afera Banasia. Premier: jeśli się nie poda do dymisji, mamy &quot;plan B&quot;"/>
    <meta property="og:description" content="- Liczę, że pan prezes NIK poda się dziś do dymisji. Jeśli tego nie zrobi, to mamy &quot;plan B&quot; - oświadczył Mateusz Morawiecki. - Zapoznałem się z raportem CBA w sprawie pana Mariana Banasia i doszedłem do przekonania, że wnioski z tego raportu powinny skłonić pana Banasia do podania się do dymisji - dodał premier."/>
  </head>
  <body>
    <article>
      <h1>Afera Banasia. Premier: jeśli się nie poda do dymisji, mamy "plan B"</h1>
      <h2>- Liczę, że pan prezes NIK poda się dziś do dymisji. Jeśli tego nie zrobi, to mamy "plan B" - oświadczył Mateusz Morawiecki. - Zapoznałem się z raportem CBA w sprawie pana Mariana Banasia i doszedłem do przekonania, że wnioski z tego raportu powinny skłonić pana Banasia do podania się do dymisji - dodał premier.</h2>
      <address><time datetime="2019-11-29T10:32:22+00:00">29 Nov 2019, 10:32</time> by <a rel="author" href="http://www.onet.pl/" target="_blank">Onet</a></address>
      <p>Podczas wczorajszego spotkania Jarosława Kaczyńskiego i wiceprezesa PiS Mariusza Kamińskiego z Marianem Banasiem zostało wyrażone oczekiwanie, aby szef NIK zrezygnował ze stanowiska.</p>
      <h3>Na czym polega "plan B"?</h3>
      <p>Wiceprezes PiS Adam Lipiński mówił parę dni temu w RMF FM, że zna kilka "magicznych sposobów" na pozbycie się szefa NIK, ale nie chce ich jeszcze zdradzać.</p>
      <p>Morawiecki dopytywany, na czym ma polegać "plan B", poinformował, że zostanie on przedstawiony w sytuacji, jeżeli prezes Banaś nie poda się do dymisji. - Myślę, że się poda do dymisji - stwierdził.</p>
      <p>Z informacji Onetu wynika, że plan PiS ma zakładać zmianę konstytucji poprzez wprowadzenie przepisu o możliwości odwołania szefa NIK przez Sejm większością kwalifikowaną, np. 3/5 (276 posłów) lub 2/3 głosów (307 posłów). W tym celu konieczne jest poparcie ze strony posłów opozycji.</p>
      <h3>Afera Banasia</h3>
      <p>Przypomnijmy, we wrześniu TVN w programie "Superwizjer" podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Pod koniec września Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył też wówczas, że nie zarządzał pokazanym w materiale "Superwizjera" hotelem, obecnie nie jest właścicielem nieruchomości, a materiał TVN odbiera "jako próbę manipulacji, szkalowania i podważania dobrego imienia". Pozwał TVN SA i autora materiału Bertolda Kittela, żądając przeprosin, sprostowania i wpłaty na cel społeczny.</p>
      <p>CBA poinformowało 16 października, że zakończyło trwającą od kwietnia <a href="https://wiadomosci.onet.pl/kraj/marian-banas-kamienice-i-oswiadczenia-premier-zapoznal-sie-z-raportem-cba/ksbh8jt">kontrolę oświadczeń majątkowych Banasia</a>, szczegółów jednak nie ujawniło. Dzień później Banaś w oświadczeniu poinformował, że 16 października zakończył urlop bezpłatny i przystąpił do wykonywania obowiązków w NIK. Pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura.</p>
      <h3>Szef NIK przed sejmową komisją</h3>
      <p>W środę Banaś mówił na posiedzeniu sejmowej Komisji ds. Kontroli Państwowej, że ze spokojem oczekuje zakończenia <a href="https://wiadomosci.onet.pl/kraj/afera-wokol-kamienicy-mariana-banasia-prezes-nik-tlumaczy/f259yp8">procedur podjętych przez urzędy państwowe ws. oświadczeń majątkowych</a>. Odniósł się również do wątpliwości zw. z prowadzoną w jego kamienicy w Krakowie działalnością. Oświadczył, że przeciwko autorom "zniesławień" podjął i będzie dalej podejmował kroki prawne.</p>
      <p>Banaś podkreślał, że w jego ocenie od dwóch miesięcy prowadzona jest przeciwko niemu kampania oszczerstw. - Kłamie się na mój temat, że jestem powiązany z przestępcami i unikałem płacenia podatków. Sugeruje się, że w naganny sposób zostałem właścicielem nieruchomości i wykorzystywałem stanowisko publiczne do swoich celów prywatnych. Nic z tego nie jest prawdą, każde z tych zarzutów to kłamstwo, kłamstwo i jeszcze raz kłamstwo - stwierdził Banaś.</p>
      <p>
        <a href="http://onet.tv/k/komercja/cerstve-zarty-odc-8-fragment-1-gdzie-czesi-jezdza-na-wakacje-i-co-na-nie-zabieraja/2kphbp">Cerstve Żarty odc. 8 fragment 1 Gdzie Czesi jeżdżą na wakacje i co na nie zabierają?</a>
      </p>
    </article>
  </body>
</html>