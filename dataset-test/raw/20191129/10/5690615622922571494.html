<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838514-problemi-z-opalennyam-u-svitlovodsku-bez-tepla-dosi-dva-sadochki-ta-shkola"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T10:22:00+00:00"/>
    <meta property="og:title" content="Проблеми з опаленням у Світловодську: без тепла досі два садочки та школа"/>
    <meta property="og:description" content="КИЇВ. 29 листопада. УНН. У Світловодську Кіровоградської області, де виникли проблеми з опаленням, продовжуються роботи з налагодження теплопостачання, утім …"/>
  </head>
  <body>
    <article>
      <h1>Проблеми з опаленням у Світловодську: без тепла досі два садочки та школа</h1>
      <address><time datetime="2019-11-29T10:22:00+00:00">29 Nov 2019, 10:22</time> by <a rel="author">Юлія Шрамко</a></address>
      <p><b>КИЇВ. 29 листопада. УНН.</b> У Світловодську Кіровоградської області, де виникли проблеми з опаленням, продовжуються роботи з налагодження теплопостачання, утім, без тепла досі 16 житлових будинків, два дитячих садочки та школа. Про це <b>УНН</b> повідомляє з посиланням на пресслужбу ДСНС України.</p>
      <p>"Станом на 9:00 29 листопада працюють всі котельні СП ТОВ "Світловодськпобут", які обслуговують 246 житлових будинків, з яких до 230 ж/б здійснюється подача теплоносія, 16 ж/б - відключені у зв’язку з поривами тепломереж, з 14 ДНЗ та 9 ЗОШ відключені у зв’язку з поривами 2 садочки та 1 школа", - повідомили рятувальники.</p>
      <p>Як зазначається, поривів на магістральних мережах централізованого теплопостачання немає, ведуться роботи з ліквідації локальних поривів на 5 ділянках.</p>
      <p>Для відновлювальних робіт залучено 7 ремонтних бригад комунальних підприємств, від УДСНС – 4 одиниці техніки та 15 осіб.</p>
      <p>Рятувальники із місць поривів трубопроводів мереж централізованого теплопостачання з початку робіт відкачали 429 куб. м води.</p>
      <p>Також вказано, що у Світловодську функціонують 4 мобільних та 2 пересувних пункти обігріву. Надано допомогу по обігріву за весь період роботи 531 особі.</p>
      <p>"Після завершення робіт та заповнення системи теплопостачання, буде підвищено температуру теплоносія у відповідності до температури зовнішнього повітря та забезпечено температуру у приміщеннях у відповідності до санітарних норм", - зазначили у ДСНС.</p>
      <p>Нагадаємо, 25 листопада стало відомо, що у Світловодську через <a href="https://www.unn.com.ua/uk/news/1837650-na-kirovogradschini-cherez-porivi-truboprovodu-bez-opalennya-zalishisya-zhitlovi-budinki-ta-ditsadki">пориви трубопроводу</a> без опалення залишися житлові будинки та дитсадки.</p>
      <p>За фактом зриву опалювального сезону у Світловодську відкрили кримінальне <a href="https://www.unn.com.ua/uk/news/1837770-za-faktom-zrivu-opalyuvalnogo-sezonu-u-svitlovodsku-vidkrili-kriminalne-provadzhennya">провадження</a>.</p>
    </article>
  </body>
</html>