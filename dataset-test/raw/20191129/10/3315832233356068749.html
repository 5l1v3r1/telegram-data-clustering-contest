<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2bb44f0ee2d98867/adio-chica-nuca-dupa-instalarea-guvernului-tehnocrat-reinvie-practica-monopolizarii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T10:14:48+00:00"/>
    <meta property="og:title" content="Adio, Chică nuca! După instalarea Guvernului „tehnocrat”, reînvie practica monopolizării"/>
    <meta property="og:description" content="Odată cu învestirea Guvernului Chicu, mai multe persoane din diferite localități ale republicii se plâng că a scăzut prețul la miezul de nucă. Dacă, la începutul lui noiembrie, un kilogram de miez la Răspopeni, Șoldănești, costa 90 de lei, acum oamenii nu pot să ia mai mult de 60. Deputatul Igor Munteanu, președinte al comisiei de investigații în cazul monopolului de pe piața miezului de nucă, susține că a identificat plăți informale de aproximativ 10.000 de dolari cash de la fiecare camion cu miez de nucă exportat în străinătate."/>
  </head>
  <body>
    <article>
      <h1>Adio, Chică nuca! După instalarea Guvernului „tehnocrat”, reînvie practica monopolizării</h1>
      <address><time datetime="2019-11-29T10:14:48+00:00">29 Nov 2019, 10:14</time> by <a rel="author">Jurnal.md</a></address>
      <p>
        <b>Odată cu învestirea Guvernului Chicu, mai multe persoane din diferite localități ale republicii se plâng că a scăzut prețul la miezul de nucă. Dacă, la începutul lui noiembrie, un kilogram de miez la Răspopeni, Șoldănești, costa 90 de lei, acum oamenii nu pot să ia mai mult de 60. Deputatul Igor Munteanu, președinte al comisiei de investigații în cazul monopolului de pe piața miezului de nucă, susține că a identificat plăți informale de aproximativ 10.000 de dolari cash de la fiecare camion cu miez de nucă exportat în străinătate.</b>
      </p>
      <p>De câteva zile, mai mulți oameni au semnalat că miezul de nucă s-a ieftinit cu 15–20 de lei la kilogram, iar în unele localități chiar și cu 30. Dacă anterior, acesta era achiziționat cu circa 100–110 lei kilogramul, săptămâna trecută, miezul s-a vândut cu 80 de lei kilogramul. Nina Rusu, pensionară din Răspopeni, Șoldănești, ne-a spus că la ei în localitate miezul se cumpără cu cel mult 60 de lei.</p>
      <p>„La începutul lui noiembrie, prețul era de 90–95 de lei kilogramul, acum însă a scăzut mult. Oare nu ne amăgesc ei sau în toată republica e așa preț? Acum la noi cel mai bun miez este vândut cu 60 de lei kilogramul, iar cel mai fărâmat – 40–45. Cei care strâng miez ne-au spus că prețul a scăzut la Chișinău și, din acest motiv, și ei dau mai puțin”, ne-a spus femeia.</p>
      <p>La Glodeni, la începutul lui noiembrie, un kilogram de miez de nucă costa 95 de lei, acum – cel mult 75. La Edineț și Ungheni un kilogram costă în jur de 80 de lei.</p>
      <p>
        <b>„Oamenii trebuie să ducă miezul la agenți specializați”</b>
      </p>
      <p>Directorul executiv al Uniunii Asociațiilor Producătorilor de Culturi Nucifere din Moldova, Constantin Gajim, a declarat pentru JURNAL de Chișinău că prețul a scăzut „un pic”, deoarece calitatea nucilor strânse recent nu ar fi cea mai bună.</p>
      <p>„Cel mai mic preț acum este 80 de lei. Oamenii nu trebuie să vândă miezul la intermediarii care umblă prin sate și îi amăgesc ca pe niște copii. Ei trebuie să meargă la agenții specializați. Oamenii din Șoldănești pot să meargă la Firma «Prometeu» din Prodănești, unde pot să vândă cu un preț mai bun”, le-a sugerat omul de afaceri oamenilor.</p>
      <p>„10.000 de dolari cash se percepeau de la fiecare camion cu miez de nucă exportat în străinătate. Evident că acest lucru influența prețul de achiziție”, a menționat deputatul Igor Munteanu.</p>
      <p>„Noi știm că se plâng, la Șoldănești au fost mereu probleme deoarece acolo se aduce miez din Ucraina cu prețuri reduse și, vor-nu vor, vând miezul ieftin. Prețul a scăzut din cauza calității mai proaste a nucilor strânse recent. Au rămas cei care strâng nuci de pe marginea drumului, nuci înnegrite”, a adăugat Gajim.</p>
      <p>Un colector din Piața Centrală din Chișinău ne-a declarat că prețurile la miezul de nucă din Moldova depind de marii producători. „În acest an, prețurile miezului de nucă au scăzut în Ucraina, un exportator important pe piața europeană”, și-a dat bărbatul cu părerea.</p>
      <p>
        <b>Reînvie practica monopolizării</b>
      </p>
      <p>Igor Munteanu, președintele Comisiei economie, buget şi finanţe din Parlament, a prezentat pe 10 octombrie rezultatele anchetei „Criza nucilor şi implicaţiile sale legal-economice”.</p>
      <p>Investigațiile demonstrează că acțiunile luate de autorități împotriva unor agenți economici și actele de corupție din ultimii ani au dus la prăbușirea pieței miezului de nucă. Parlamentarul a declarat pentru JURNAL de Chișinău că, în urma anchetei, s-a constatat că exista „un preț de cartel determinat de niște rețele de influență”.</p>
      <p>„Am identificat plăți informale de aproximativ 10.000 de dolari cash de la fiecare camion cu miez de nucă exportat în străinătate. Evident că acest lucru influența prețul de achiziție”, a menționat el.</p>
      <p>Altfel spus, întreprinderile principale stabileau prețurile și condițiile de vânzare, după care exercitau presiune asupra celor care achiziționau miezul de nucă.</p>
      <p>Deputatul ne-a mai declarat că comisia pe care a condus-o a depus eforturile necesare pentru revenirea la prețurile din 2016, când era aproximativ 110–120 de lei kilogramul.</p>
      <p>„După ce a discutat cu cei implicați, acum patru săptămâni, prețul ajunsese la 90–100 de lei kilogramul. Între timp, a căzut Guvernul Sandu, s-a creat această coaliție între socialiști și democrați, în consecință, anumiți agenți economici au revenit cu siguranță la practicile vechi. Ei consideră că au acoperire politică și pot să își facă din nou de cap.”</p>
      <p>„Asta denotă faptul că se revine la practica remonopolizării și la faptul că prețul de cartel poate fi reinstituit atunci când coaliția guvernamentală lasă lucrurile de izbeliște. Multe rețele de monopol au fost reactivate odată cu formarea guvernului tehnocrat”, a declarat Munteanu.</p>
      <p>
        <b>Și Filip „urmărește prețul la nuci”</b>
      </p>
      <p>În ianuarie 2018, presa a scris că cuscrul fostului premier democrat Pavel Filip, fondatorul firmelor „Monicol” SRL şi „Monistar” SRL, Dumitru Vicol, ar fi unul dintre beneficiarii monopolului la exportul de miez de nucă.</p>
      <p>De cealaltă parte, atât Vicol, cât și Filip au negat faptul că ar avea vreo legătură cu monopolul de pe piața nucilor.</p>
      <p>La începutul săptămânii curente, în cadrul unei emisiuni TV, Pavel Filip a declarat că a început și el să urmărească prețul la nuci și susține că nu a avut nicio implicare.</p>
      <p>„Guvernul Sandu a avut la dispoziție cinci luni de zile. Cu ce au venit? Eu nu am văzut un raport. Au făcut o comisie de anchetă la nivelul Ministerului Agriculturii, care nu a dat niciun rezultat. Compania care aparține cuscrului meu nici pe departe nu poate fi monopolistă”, a declarat Filip.</p>
      <p>Conform datelor statistice ale Serviciului Vamal privind exportul de nuci pentru perioada 1 ianuarie 2018–12 noiembrie 2018, 27 de companii moldovenești au exportat, în total, 10,7 mii de tone de miez de nucă, în valoare totală de 1,3 miliarde de lei.</p>
      <p>Aproape 30% din valoarea exportată i-a revenit companiei Monicol – 2.548 de tone de miez de nucă în valoare de 372 637 015 lei. Firma respectivă se plasează pe poziția a doua.</p>
      <p>
        <b>„Imediat după demiterea Guvernului condus de Maia Sandu, miezul s-a ieftinit”</b>
      </p>
      <p>Oleg Târsână, președintele Uniunii Asociațiilor Producătorilor de Culturi Nucifere din Moldova, a confirmat pentru agrobiznes.md că, imediat după demiterea Guvernului condus de Maia Sandu, mai multe companii care achiziționează miez de nucă au redus prețul.</p>
      <p>„Miezul s-a ieftinit cu circa 5 lei la kilogram. Este o situație caracteristică pentru mai multe domenii. După schimbarea Guvernului, pe piață s-a creat confuzie și incertitudine. Prin urmare, firmele care achiziționează miez de nucă, ca să-și reducă riscurile, scad din preț”, a menționat Oleg Târsână.</p>
      <p>„10.000 de dolari cash se percepeau de la fiecare camion cu miez de nucă exportat în străinătate. Evident că acest lucru influența prețul de achiziție”, a menționat deputatul Igor Munteanu.</p>
      <p>
        <a href="http://www.jc.md/adio-chica-nuca/">
          <b>Jurnal de Chișinău</b>
        </a>
      </p>
    </article>
  </body>
</html>