<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623906/%D8%AA%D9%88%D8%A7%D9%81%D9%82-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D9%88-%D8%B1%D9%88%D8%B3%DB%8C%D9%87-%D8%AA%D8%A7-%D8%A7%D9%88%D8%A7%D8%B3%D8%B7-%DB%B2%DB%B0%DB%B2%DB%B0-%D8%AA%D9%85%D8%AF%DB%8C%D8%AF-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T10:20:00+00:00"/>
    <meta property="og:title" content="توافق نفتی اوپک و روسیه تا اواسط ۲۰۲۰ تمدید می‌شود"/>
    <meta property="og:description" content="تحلیلگران پیش بینی می‌کنند اوپک و روسیه در دیدار رسمی آتی با تمدید توافق کاهش دستکم تا اواسط سال میلادی آینده موافقت خواهند کرد اما اگر آن طور که برخی گمانه‌زنی می‌کنند با کاهش بیشتر تولید موافقت کنند، بازار غافلگیر خواهد شد."/>
  </head>
  <body>
    <article>
      <h1>توافق نفتی اوپک و روسیه تا اواسط ۲۰۲۰ تمدید می‌شود</h1>
      <h2>تحلیلگران پیش‌بینی کردند</h2>
      <address>
        <time datetime="2019-11-29T10:20:00+00:00">29 Nov 2019, 10:20</time>
      </address>
      <p>
        <i>تحلیلگران پیش بینی می‌کنند اوپک و روسیه در دیدار رسمی آتی با تمدید توافق کاهش دستکم تا اواسط سال میلادی آینده موافقت خواهند کرد اما اگر آن طور که برخی گمانه‌زنی می‌کنند با کاهش بیشتر تولید موافقت کنند، بازار غافلگیر خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وزیران کشورهای اوپک و غیراوپک در روزهای پنجم و ششم دسامبر (۱۴ و ۱۵ آذر) دیدار خواهند کرد. اوپک و روسیه و سایر تولیدکنندگان غیراوپک همچنان پیمان محدودیت عرضه ۱.۲ میلیون بشکه در روز را ادامه می‌دهند و بزرگترین کاهش تولید از سوی عربستان سعودی بوده است. قیمت‌های نفت هم در حال حاضر در بالاترین حد خود در دو ماه گذشته قرار دارند.</p>
      <p>به گفته هلیما کرافت، مدیر جهانی استراتژی کالا در شرکت آر بی سی، در مقطع فعلی پیمان مذکور برای شماری از تولیدکنندگان عالی نیست اما فاجعه آمیز هم نیست.</p>
      <figure>
        <img src="https://aftabnews.ir/files/fa/news/1398/9/8/364892_470.jpg"/>
      </figure>
      <p>پیمان فعلی در مارس به پایان می رسد اما بسیاری از تحلیلگران انتظار دارند که گروه اوپک پلاس در نشست دسامبر، پیمان محدودیت عرضه را تا زمان نشست بعدی خود در ژوئن یا حتی یک سال دیگر تمدید کند.</p>
      <p>کرافت به شبکه سی ان بی سی گفت: زمان دشواری برای اوپک است. فاصله بین بایدها و نبایدها افزایش پیدا کرده و بهبود قیمت‌ها برای جلوگیری از ناآرامی در شماری از کشورهای تولیدکننده بزرگ کافی نبوده است. هیچ گزینه بهتری در مقطع فعلی وجود ندارد.</p>
      <p>این تحلیلگر پیش بینی کرد که توافق تا ژوئن تمدید شود و سپس وزیران اوپک پلاس به بازنگری در آن بپردازند. بسیاری از تحلیلگران دیگر انتظار دارند که این توافق تمدید شود اما شماری از آنها بر این باورند که اوپک و روسیه حتی ممکن است کاهش تولید بیشتری صورت دهند.</p>
      <p>یک عرضه اولیه عمومی سهام در آستانه اجرا</p>
      <p>دیدار گروه اوپک پلاس در زمان حساسی برای عربستان سعودی برگزار می‌شود. این کشور همزمان با برگزاری دیدار اوپک قصد دارد عرضه اولیه عمومی سهام شرکت نفتی دولتی آرامکو را در بازار داخلی کلید بزند.</p>
      <p>جان کیلداف از شرکت اگین کپیتال در این باره گفت: اگر سعودیها کاهش تولید عمیقتری صورت دهند تا بازار دچار محدودیت عرضه بیشتری شود برای من عجیب نخواهد بود. عربستان سعودی به خصوص در آستانه فروش سهام آرامکو، ممکن است تمایل داشته باشد که مطمئن شود قیمت‌های نفت بهبود پیدا خواهند کرد.</p>
      <p>الکساندر نواک، وزیر انرژی روسیه اظهار کرده که با افزایش میزان کاهش تولید موافق نیست و موضع روسیه این است که کشورهای مشارکت کننده در توافق باید وادار شوند از سطح فعلی تولید تبعیت کنند.</p>
      <p>روسیه خواهان آن است که میعانات شامل این توافق قرار نگیرند و تنها تولید نفت خام این کشور حساب شود. اگر چنین موضوعی مورد موافقت قرار گیرد، سهم روسیه از کاهش تولید کاهش پیدا خواهد کرد زیرا با این حساب مجموع تولید این کشور کاهش پیدا می‌کند.</p>
      <p>این گمانه زنی وجود دارد که روسیه ممکن است از توافق کاهش تولید ناراضی باشد که تا حدودی به دلیل ضدیت شرکت‌های انرژی روسی با این پیمان است.</p>
      <p>به گفته اریک لی، تحلیلگر انرژی سیتی گروپ، روسیه احتمالا از این پیمان خارج نخواهد شد اما احتمالا به رویکرد صبر و مشاهده متوسل می‌شود. ممکن است گروه اوپک پلاس وضعیت فعلی را حفظ کرده و از تمدید پیمان محدودیت عرضه خودداری کند و در عوض پیش از پایان مهلت پیمان در مارس یک دیدار رسمی برگزار کند که چنین اقدامی بازارها را ناآرام خواهد کرد.</p>
      <p>سلطان نفت</p>
      <p>این تحلیلگر انرژی اظهار کرد: حتی ممکن است روسیه و عربستان سعودی توافق خود را بشکنند و اگر مشکل نفت آلوده روسیه در اوایل امسال نبود، شاید این پیمان پیش از این گسسته شده بود اما این حادثه روسیه را ناچار کرده صادرات نفت خود را کاهش دهد و پایبندی خود را به سطح اعلام شده در توافق برساند.</p>
      <p>اما اکثر تحلیلگران می‌گویند این توافق از حمایت ولادیمیر پوتین، رییس جمهور روسیه برخوردار است که بیشترین اهمیت را دارد.</p>
      <p>به گفته کیلداف، پوتین سلطان نفت جدید است و حتی هنگامی درباره اوپک در برزیل صحبت می‌کرد، به عرضه اولیه عمومی سهام آرامکو اشاره کرد و گفت: ما درک می‌کنیم که موضع دشوار از جمله از سوی دوستانمان در عربستان سعودی مربوط به عرضه اولیه عمومی سهام آرامکو است. همه این موضوع را درک می‌کنند و بر هیچ کس پوشیده نیست.</p>
      <p>شرکت‌های انرژی روسی قرار است پیش از نشست اوپک با نواک دیدار کنند. این دیدار به موضع چانه زنی روسیه کمک خواهد کرد و نواک در دیدار رسمی با کشورهای اوپک به این گروه اعلام خواهد کرد تولیدکنندگان روسی علاقه ای به کاهش تولید ندارند.</p>
      <p>بر اساس گزارش شبکه سی ان بی سی، به گفته کرافت، روابط روسیه با اوپک یا عربستان سعودی حائز اهمیت است و پوتین از چنین توافقی حمایت می‌کند؛ بنابراین روسیه حامی حفظ پیمان خواهد بود. وی گفت: تصور می‌کنم مزایای مالی و افزایش قدرت استراتژیک نرم، به هزینه کاهش تولید چند صد هزار بشکه نفت برای روسیه می‌ارزد. روسیه از قراردادهای جدیدی که با عربستان سعودی و امارات متحده عربی امضا کرده، منافع عظیمی کسب کرده و تصمیم گیرنده نهایی ولادیمیر پوتین است و این توافق سود قابل توجهی برای روس‌ها داشته است.</p>
    </article>
  </body>
</html>