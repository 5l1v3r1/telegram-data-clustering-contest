<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/autorizatiile-pentru-constructia-de-locuinte-au-crescut-cu-08prc-in-octombrie_1408103.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T10:43:23+00:00"/>
    <meta property="og:title" content="Autorizaţiile pentru construcţia de locuinţe au crescut cu 0,8% în octombrie"/>
    <meta property="og:description" content="Numărul de autorizaţii de construcţii pentru clădiri rezidenţiale a crescut cu 0,8% în octombrie faţă de aceeaşi lună a anului trecut, până la..."/>
  </head>
  <body>
    <article>
      <h1>Autorizaţiile pentru construcţia de locuinţe au crescut cu 0,8% în octombrie</h1>
      <address><time datetime="2019-11-29T10:43:23+00:00">29 Nov 2019, 10:43</time> by <a rel="author">Loredana Codruț</a></address>
      <p>Numărul de autorizaţii de construcţii pentru clădiri rezidenţiale a crescut cu 0,8% în octombrie faţă de aceeaşi lună a anului trecut, până la 3.736, arată datele publicate, vineri, de Institutul Naţional de Statistică (INS), conform Mediafax.</p>
      <p>”În luna octombrie 2019, s-au eliberat 3736 autorizaţii de construire pentru clădiri rezidenţiale, în scădere cu 3,3% faţă de luna septembrie 2019 şi în creştere cu 0,8%, faţă de luna octombrie 2018”, se arată în comunicat.</p>
      <p>În luna octombrie 2019 faţă de luna corespunzătoare a anului precedent, se remarcă o creştere a numărului de autorizaţii de construire eliberate pentru clădiri rezidenţiale (+31 autorizaţii), creştere reflectată în următoarele regiuni de dezvoltare: Sud-Est (+46 autorizaţii), Nord-Vest (+30), Sud-Vest Oltenia (+29), Nord-Est (+23) şi Sud-Muntenia (+7). Scăderi au fost în următoarele regiuni de dezvoltare: Bucureşti-Ilfov (-64 autorizaţii), Vest (-36) şi Centru (-4).</p>
      <p>În primele 10 luni, s-au eliberat 35.936 autorizaţii de construire pentru clădiri rezidenţiale, în scădere cu 2,1% faţă de aceeaşi perioadă a anului trecut.</p>
      <p>În 2018, s-au eliberat 42.694 autorizaţii de construire pentru clădiri rezidenţiale, în creştere cu 2,6%, faţă de anul precedent.</p>
    </article>
  </body>
</html>