<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/norge/dnb-aksjen-stuper-etter-okokrim-etterforskning-1.14800805"/>
    <meta property="og:site_name" content="NRK"/>
    <meta property="article:published_time" content="2019-11-29T10:03:57+00:00"/>
    <meta property="og:title" content="DNB-aksjen stuper etter Økokrim-etterforskning"/>
    <meta property="og:description" content="Aksjekursen i landets største finanskonsern faller kraftig fredag formiddag. Verdien av banken faller med 15 milliarder kroner."/>
  </head>
  <body>
    <article>
      <h1>DNB-aksjen stuper etter Økokrim-etterforskning</h1>
      <h2>Aksjekursen i landets største finanskonsern faller kraftig fredag formiddag. Verdien av banken faller med 15 milliarder kroner.</h2>
      <address><time datetime="2019-11-29T10:03:57+00:00">29 Nov 2019, 10:03</time> by <a rel="author">Johan B Sættem</a></address>
      <p>I skrivende stund er aksjekursen i DNB ned med over 6 prosent på Oslo Børs fredag formiddag.</p>
      <p>Til sammenligning faller aksjene i hovedindeksen med i overkant av en halv prosent.</p>
      <p>Kursfallet innebærer at aksjeeierne i banken er anslagsvis 15 milliarder kroner fattigere enn da børsen åpnet fredag morgen.</p>
      <p>Økokrim åpnet torsdag etterforskning mot banken, i forbindelse med korrupsjonssaken som omhandler fiskekvoter i Namibia og et islandsk fiskeriselskap.</p>
      <aside><b>LES OGSÅ:</b> <a href="https://www.nrk.no/norge/okokrim-har-startet-etterforskning-av-dnb-1.14800033">Økokrim har startet etterforskning av DNB</a></aside>
      <p>DNB-aksjen er børsens desidert mest omsatte aksje fredag formiddag, og aksjeverdier for 400 millioner kroner har skiftet eiere i løpet av formiddagen.</p>
      <p>TIl sammenligning er det omsatt Equinor-aksjer for en sjettedel.</p>
      <aside><b>LES OGSÅ:</b> <a href="https://www.nrk.no/norge/dnb-brukte-flere-ar-pa-a-stenge-omstridte-kontoer-1.14795701">DNB brukte flere år på å stenge omstridte kontoer</a></aside>
      <h3>– Grunn til å undersøke om det er skjedd noe straffbart</h3>
      <p>I går sa Økokrim-sjef Hedvig Moe til NRK at politiet vil undersøke om det er grunnlag for straffeforfølgelse.</p>
      <p>– Det er kjent i media at det skal ha gått noen betalinger via DNB sine kontoer hvor det er knyttet mistanke til korrupsjon i Namibia. For vår del er det rimelig grunn til å undersøke om det er skjedd noe straffbart her, sa Moe.</p>
      <aside><b>LES OGSÅ:</b> <a href="https://www.nrk.no/norge/islandsk-avissted_-fiskerigigant-skal-ha-brukt-dnb-for-a-sluse-penger-via-skatteparadis-1.14780963">Islandske medier: Fiskerigigant skal ha brukt DNB for å sluse penger via skatteparadis</a></aside>
      <p>DNB har også satt i gang en intern gransking av saken, og samarbeider med politiet i saken.</p>
      <p>– Vi har samarbeidet godt med Økokrim hele veien, og det har vi tenkt å fortsette med. Det at de åpner etterforskning gjør at vi kan dele all informasjon med dem, sa informasjonsdirektør Even Westerveld i DNB til NRK torsdag.</p>
      <h3>Bank for islandsk fiskeriselskap som mistenkes for korrupsjon</h3>
      <p>DNB fungerte som bankforbindelse for det islandske fiskerikonsernet Samherji i en periode der selskapet mistenkes for å ha bedrevet korrupsjon i forbindelse med kjøp av fiskekvoter i Namibia.</p>
      <aside><b>LES OGSÅ:</b> <a href="https://www.nrk.no/norge/avgatt-fiskeriminister-i-namibia-pagrepet-og-mistenkt-for-korrupsjon-1.14793131">Talte på havkonferanse i Oslo – arrestert og mistenkt for korrupsjon i Namibia</a></aside>
      <p>I Namibia er flere personer siktet for korrupsjon i saken, deriblant en tidligere justisminister og en tidligere fiskeriminister. På Island gransker påtalemyndigheten om Samherji sikret seg store fiskekvoter i Namibia ved å bestikke sentrale personer.</p>
    </article>
  </body>
</html>