<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171935/cudo-kraljevackom-selu-sveto-drvo-staro-vekova-donosi-srecu-mestanima-evo-zbog-cega"/>
    <meta property="og:site_name" content="REPUBLIKA"/>
    <meta property="article:published_time" content="2019-11-29T10:34:00+00:00"/>
    <meta property="og:title" content="Čudo u kraljevačkom selu! Sveto drvo staro 6 vekova donosi sreću meštanima, a evo i zbog čega"/>
    <meta property="og:description" content="Od davnina se veruje da drvo ima magičnu moć, kod starih Slovena u drveću su bili hramovi, a takva slika može se videti i u srcu kraljevačkog sela Čibutkovica jer je u hrastu lužnjaku - starom skoro šest vekova - napravljena prava mala crkva posvećena Svetoj trojici."/>
  </head>
  <body>
    <article>
      <h1>Čudo u kraljevačkom selu! Sveto drvo staro 6 vekova donosi sreću meštanima, a evo i zbog čega</h1>
      <h2>Od davnina se veruje da drvo ima magičnu moć, kod starih Slovena u drveću su bili hramovi, a takva slika može se videti i u srcu kraljevačkog sela Čibutkovica jer je u hrastu lužnjaku - starom skoro šest vekova - napravljena prava mala crkva posvećena Svetoj trojici.</h2>
      <address><time datetime="2019-11-29T10:34:00+00:00">29 Nov 2019, 10:34</time> by <a rel="author">Mediji</a></address>
      <p>Verujući ljudi u ovom selu nisu želeli da ovo, kako ga često nazivaju, sveto drvo, ode u zaborav, te su odlučili da mu se oduže.</p>
      <p>Posla oko izgradnje crkve prihvatio se Mihajlo Jerotijević, koji je uz pomoć oca Radojka u stablu čibukovičkog hrasta sagradio molitveno zdanje nesvakidašnjeg izgleda.</p>
      <figure>
        <iframe src="https://www.youtube.com/embed/c8_vUb8STPI" width="660" height="400" data-service="Youtube" scrolling="no"/>
      </figure>
      <p>- Sveta trojica je seoska slava i na taj dan se kod hrasta okupi veliki broj meštana, ali i gostiju iz okolnih sela i Kraljeva. Međutim, ova svetinja je mesto okupljanja i drugim praznicima, te se u našoj crkvi nalaze i ikone Svetog Jovana, Svetog Vasilija Ostroškog, Svetog Đorđa, Presvete Bogorodice i još nekih svetaca. Poneko navrati i nedeljom da se pomoli za zdravlje i napredak svojih najbližih i najdražih - kaže meštanin Radoš Jovanović.</p>
      <h3>U krošnji se skupljaju vile!</h3>
      <p>Veruje se da je ovaj džinovski hrast veoma srećno drvo u čijoj se krošnji, prema predanju, povremeno skupljaju vile. Od kako je u njemu napravljena crkva, pričaju meštani, prestali su udari gromova po vrhovima njegovih grana.</p>
      <figure>
        <img src="https://www.republika.rs/data/images/2019-11-29/125577_hrast3_f.jpg?1575020042"/>
        <figcaption>
          <cite>youtube.com/Al Jazeera Balkans</cite>
        </figcaption>
      </figure>
      <p>Odužila mu se i država tako što ga je zaštitila zakonom zbog izuzetnih biološko-ekoloških karakteristika.</p>
      <p>Crkva u čibukovičkom hrastu, za koji mnogi tvrde da je najstariji u Srbiji, vremenom je postala kultno mesto okupljanja i molitve verujućih ljudi ovog kraja. Sam hrast, kao i zdanje u njemu, deluje impozantno. Visok je više od trideset metara, obima osam i prečnika dva i po metra. Dobrog je zdravlja, kako vole da kažu meštani, ima široku krošnju i tipični je reprezent nekadašnjih lužnjikavo-jasenovih šuma u ovom delu Srbije.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/171918/Danas-Sveti-Matej-Ako-izgovorite-ove-reci-ocekujte-veliko-cudo"/>
        <a href="http://republika.rs/vesti/drustvo/171102/Isceliteljska-cuda-desavaju-srpskom-Ostrogu-Monahinje-svedoce-neverovatnim-pojavama-manastiru-Kumanice"/>
        <a href="http://republika.rs/vesti/drustvo/170710/Greske-tumacenju-crkvenog-kalendara-Svaki-dan-nedelji-posvecen-nekom-svecu-ali-Petka-pred-veliki-praznik-greska"/>
      </related>
    </article>
  </body>
</html>