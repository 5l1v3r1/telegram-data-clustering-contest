<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/buzau/procurorii-insista-obtina-detentia-viata-ucigasul-valentinei-nica-tanara-incendiata-buzau-1_5de0c2895163ec4271868591/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-29T10:01:48+00:00"/>
    <meta property="og:title" content="Procurorii insistă să obţină detenţia pe viaţă pentru ucigaşul Valentinei Nica, tânăra incendiată din Buzău"/>
    <meta property="og:description" content="Ucigaşul Valentinei Nica, Cosmin Dan, a ajuns din nou în faţa instanţei în dosarul în care este judecat pentru omor deosebit de grav cu premeditare şi distrugere."/>
  </head>
  <body>
    <article>
      <h1>Procurorii insistă să obţină detenţia pe viaţă pentru ucigaşul Valentinei Nica, tânăra incendiată din Buzău</h1>
      <address><time datetime="2019-11-29T10:01:48+00:00">29 Nov 2019, 10:01</time> by <a rel="author">Iulian Bunila</a></address>
      <h4>Ucigaşul Valentinei Nica, Cosmin Dan, a ajuns din nou în faţa instanţei în dosarul în care este judecat pentru omor deosebit de grav cu premeditare şi distrugere.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/buzau/tanarul-ucis-o-valentina-nica-fost-trimis-judecata-omor-calificat-premeditare-1_5d08e97d892c0bb0c683918a/index.html"/>
        <a href="https://adevarul.ro/locale/buzau/Iti-dau-foc-zdreanto-asa-obisnuia-ameninte-ucigasul-i-a-dat-foc-fostei-iubite-1_5c79400c445219c57ec2301e/index.html"/>
        <a href="https://adevarul.ro/locale/buzau/primul-termen-procesul-cosmin-dan-tanarul-si-a-incendiat-fosta-iubita-procurorii-ancheteaza-inca-doi-complici-1_5d7b5eac892c0bb0c68e3eaa/index.html"/>
      </related>
      <p>Citaţi la termenul de joi, 28 noiembrie, au fost doi locatari din blocul în care locuia Valentina Nica şi două persoane din anturajul inculpatului Cosmin Dan. Cei patru nu au fost martori direcţi ai momentului din apartament.</p>
      <p>Iubita lui Cosmin Dan, martor în cauză, a venit din nou la Tribunalul Buzău, acolo unde s-au aflat sora şi tatăl lui Cosmin Dan. Tatăl Valentinei Nica, tânăra incendiată, nu a mai venit la instanţă.</p>
      <p>Nici la termenul de joi, instanţa nu s-a pronunţat asupra cererii procurorilor de schimbare a încadrării juridice a faptei. În timp ce procurorii cer schimbarea încadrării în omor prin cruzimi, avocaţii inculpatului cer încadrarea la ucidere din culpă şi distrugere din culpă.</p>
      <p>Prin cererea de schimbare a încadrării juridice a faptei comise de Cosmin Dan, din omor deosebit de grav cu premeditare în omor prin cruzimi, procurorii de la Parchetul de pe lângă Tribunalul Buzău  încearcă obţinerea maximului de pedeapsă prevăzut de Codul penal, detenţia pe viaţă. </p>
      <p>Cerea procurorilor vine după ce, la termenul trecut, inculpatul şi-a admis vinovăţia, deşi a declarat că, stropind-o cu benzină şi manevrând o brichetă, ar fi vrut doar să o sperie pe Valentina. </p>
      <p>Omorul calificat prin cruzimi este o faptă mult mai gravă, pentru care Codul Penal în vigoare prevede închisoare pe viaţă. În schimb, pentru omorul calificat cu premeditare, pedeapsa maximă ar fi fost de 25 de ani.</p>
      <p>Înalta Curte de Casaţie şi Justiţie a hotărât că omorul se consideră săvârşit prin cruzimi atunci când făptuitorul a conceput şi executat fapta în aşa fel încât a produs victimei suferinţe mari, prelungite în timp, care depăşesc cu mult suferinţele inerente acţiunii de ucidere.</p>
      <p>Asupra cererii procurorilor de schimbare a încadrării juridice a faptei, judecătorul se va pronunţa luna viitoare. Următorul termen a fost fixat pentru 17 decembrie, când vor fi audiaţi încă trei martori.</p>
      <figure>
        <img src="https://adevarul.ro/assets/adevarul.ro/MRImage/2019/02/24/5c729ce8445219c57e8a0e69/646x404.jpg"/>
      </figure>
      <p>Cosmin Dan se află în arest din luna februarie, în baza mandatelor de arestare preventivă, iar din iunie a fost transferat la Penitenciarul Focşani. Tragedia s-a produs în noaptea de 22 spre 23 februarie. </p>
      <p>Supărat că Valentina Nica ar fi încercat să-i povestească noii sale iubite despre relaţia lor, Cosmin Dan ar fi cerut ajutorul al doi prieteni, care i-ar fi adus o sticlă cu benzină. </p>
      <p>Unul dintre complici s-ar fi speriat după ce a văzut că tânărul era serios şi chiar îi dădea foc Valentinei. Celălalt, însă, ar fi asistat la toată scena. Fata nu a mai putut fi salvată. </p>
      <p>Necropsia a arătat că Valentina Nica era vie în momentul în care focul s-a aprins şi a murit în chinuri groaznice. Procurorii şi-au concentrat ancheta penală doar pe Cosmin, autorul omorului, deşi erau indicii că în apartament ar mai fi fost alţi patru tineri, între care şi actuala prietenă a inculpatului. </p>
      <p>După ce a stropit-o pe fată cu benzină şi i-a dat foc cu bricheta, Cosmin a fugit din apartament împreună cu iubita lui, cei doi prieteni care au adus benzina şi puştiul de 15 ani. </p>
      <p>Acesta din urmă s-ar fi întors să îi descuie uşa prietenului uitat în baie, chiar înainte ca flăcările să cuprindă întreaga locuinţă. Conform procurorilor, Valentina a murit în urma intoxicării cu monoxid de carbon şi a arsurilor, nefiind descoperite urme de violenţă.</p>
      <hr/>
    </article>
  </body>
</html>