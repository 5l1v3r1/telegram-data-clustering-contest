<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/tenta-di-gettarsi-dal-ponte-della-tangenziale-ad-asti-33enne-salvato-dai-carabinieri/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T10:49:43+00:00"/>
    <meta property="og:title" content="Tenta di gettarsi dal ponte della tangenziale ad Asti, 33enne salvato dai carabinieri"/>
    <meta property="og:description" content="Dai primi accertamenti sembra che il tentativo di gesto estremo dell'uomo sia riconducibile una delusione d'amore. Ad allertare i militari dell'arma sono stati alcuni passanti che hanno notato la scena, i militari sono intervenuti giusto in tempo prima che l'uomo si lasciasse cadere nel vuoto da oltre venti metri."/>
  </head>
  <body>
    <article>
      <h1>Tenta di gettarsi dal ponte della tangenziale ad Asti, 33enne salvato dai carabinieri</h1>
      <h2>Dai primi accertamenti sembra che il tentativo di gesto estremo dell’uomo sia riconducibile una delusione d’amore. Ad allertare i militari dell’arma sono stati alcuni passanti che hanno notato la scena, i militari sono intervenuti giusto in tempo prima che l’uomo si lasciasse cadere nel vuoto da oltre venti metri.</h2>
      <address><time datetime="2019-11-29T10:49:43+00:00">29 Nov 2019, 10:49</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <p>Salvataggio in extremis nelle scorse ore ad <b>Asti</b> dove i carabinieri all'ultimo momento sono riusciti a <b>salvare la vita a un uomo</b> che stava <b>tentando di suicidarsi</b> lanciandosi da un ponte. L'episodio nella notte tra giovedì e venerdì lungo un cavalcavia della tangenziale di Asti. Ad allertare i militari dell'arma sono stati alcuni passanti che, intorno alla mezzanotte, si sono accorti della presenza dell'uomo in strada e del suo strano comportamento che faceva intendere un insano gesto e hanno deciso di chiamare le forze dell'ordine. Quando una prima pattuglia inviata dalla Centrale Operativa di Asti è arrivata sul posto, al fondo di corso Savona, era chiaro l'intento dell'uomo: stava cercando di togliersi la vita.</p>
      <p>L'uomo, identificato poi come un <b>33enne di origini sudamericane</b> ma residente in Italia da tempo, infatti aveva già scavalcato il parapetto del ponte ed era pronto a gettarsi nel vuoto da un’altezza di circa 20 metri. La tragedia si è sfiorata per pochi attimi, alla vista dei militari della Sezione Radiomobile il trentatreenne infatti ha fatto per lasciarsi cadere ma con un gesto disperato i carabinieri sono riusciti a raggiungerlo in tempo e ad afferrarlo con un braccio trascinandolo all'interno del cavalcavia. Una operazione non facile visto che l'uomo, urlando e divincolandosi, ha opposto resistenza agli agenti che infine hanno dovuto anche immobilizzarlo e prelevarlo con la forza.</p>
      <p>Solo quando si è calmato è stato possibile affidarlo alle cure mediche del personale sanitario del 118 accorso sul posto insieme ai vigili del fuoco. Il 33enne è stato poi condotto al Pronto Soccorso dell’Ospedale Cardinal Massaia di Asti dove si trova attualmente <b>ricoverato in stato di shock</b>. Leggere escoriazioni invece per i carabinieri dovute all'azione per salvare l'uomo. Dai primi accertamenti sembra che il gesto estremo sia riconducibile a una delusione d'amore.</p>
    </article>
  </body>
</html>