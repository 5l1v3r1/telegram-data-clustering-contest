<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/sports/basketbols/298353-porzingis-guvis-savainojumu-nav-zinams-vai-piedalisies-nakamaja-spele.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T10:10:00+00:00"/>
    <meta property="og:title" content="Porziņģis guvis savainojumu; nav zināms, vai piedalīsies nākamajā spēlē"/>
    <meta property="og:description" content="Neliela labā ceļgala savainojuma dēļ pagaidām nav zināms vai Nacionālās basketbola asociācijas (NBA) vienības Dalasas &quot;Mavericks&quot; zvaigzne Kristaps Porziņģis piedalīsies nākamajā spēlē, kas paredzēta pret Fīniksas &quot;Suns&quot;."/>
  </head>
  <body>
    <article>
      <h1>Porziņģis guvis savainojumu; nav zināms, vai piedalīsies nākamajā spēlē</h1>
      <address><time datetime="2019-11-29T10:10:00+00:00">29 Nov 2019, 10:10</time> by <a rel="author">©AFP/SCANPIX/LETA</a></address>
      <p>Neliela labā ceļgala savainojuma dēļ pagaidām nav zināms vai Nacionālās basketbola asociācijas (NBA) vienības Dalasas "Mavericks" zvaigzne Kristaps Porziņģis piedalīsies nākamajā spēlē, kas paredzēta pret Fīniksas "Suns".</p>
      <blockquote>Kā vēsta klubam tuvu stāvošais sporta apskatnieks Breds Taunzends, Porziņģis trešdien izlaida treniņu, jo sajutis sāpes ceļgalā. Pie šī paša ieraksta savā "Twitter" kontā apskatnieks arī norādīja, ka vienības galvenais treneris Riks Kārlails, šo veselības likstu nodēvējis par nenozīmīgu.</blockquote>
      <p>Tikmēr piektdien Taunzenda publicētajā ierakstā redzams NBA savainoto spēlētāju saraksts, kurā Porziņģa statuss atzīmēts ar "iespējams".</p>
      <p>Dalasas komanda piektdien tiksies ar "Suns", bet jau dienu vēlāk paredzēts duelis ar spēcīgo Losandželosas "Lakers".</p>
      <p>Porziņģis šajā sezonā laukumā bijis 16 spēlēs, kurās vidēji nospēlējis 31 minūti, guvis 18,3 punktus, izcīnījis 9,2 atlēkušās bumbas un bloķējis 2,1 metienu.</p>
      <p>"Mavericks" ar 11 panākumiem 17 spēlēs atrodas Rietumu konferences piektajā vietā.</p>
      <p><a href="https://nra.lv/sports/basketbols/298353-porzingis-guvis-savainojumu-nav-zinams-vai-piedalisies-nakamaja-spele.htm#">Lasīt visu</a>  </p>
    </article>
  </body>
</html>