<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221485/hviezdny-versteeg-nesetril-kritikou-na-svoj-vykon-atmosfera-v-nitre-bola-uzasna"/>
    <meta property="og:site_name" content="Športky.sk"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Hviezdny Versteeg nešetril kritikou na svoj výkon: Atmosféra v Nitre bola úžasná!"/>
    <meta property="og:description" content="NITRA - Víťaznú premiéru v drese Nitry má za sebou kanadský útočník Kris Versteeg. Dvojnásobný víťaz Stanleyho pohára odohral v piatok svoj prvý zápas v hokejovej Tipsport Lige a jednou asistenciou ..."/>
  </head>
  <body>
    <article>
      <h1>Hviezdny Versteeg nešetril kritikou na svoj výkon: Atmosféra v Nitre bola úžasná!</h1>
      <address>
        <time datetime="2019-11-29T10:45:00+00:00">29 Nov 2019, 10:45</time>
      </address>
      <p>NITRA - Víťaznú premiéru v drese Nitry má za sebou kanadský útočník Kris Versteeg. Dvojnásobný víťaz Stanleyho pohára odohral v piatok svoj prvý zápas v hokejovej Tipsport Lige a jednou asistenciou pomohol k domácemu triumfu 4:2 nad Zvolenom.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532373.jpg"/>
            <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532199.jpg"/>
            <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532215.jpg"/>
            <figcaption>Kris Versteeg a Mitch Versteeg v drese Nitry<cite><b>Zdroj:</b> SITA/Martin Havran</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532201.jpg"/>
            <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532197.jpg"/>
            <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-hk-nitra-532195.jpg"/>
            <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
          </figure>
        </slideshow>
        <p>Versteeg nastúpil v dueli 26. kola v prvom kanadskom útoku Nitry s Juddom Blackwaterom a ďalšou čerstvou akvizíciou Coltonom Yellow Hornom. Tridsaťtriročný krídelník bol na svoj výkon kritický, najmä v úvode stretnutia sa necítil ideálne.<i><b> "Prvé striedania boli z mojej strany vyslovene zlé,"</b></i> priznal Versteeg. <i><b>"Dlho som nehral, ale dúfam, že keď sa dostanem do tempa, tak budem hrať lepšie,"</b></i> povedal 33-ročný útočník, ktorý má na konte vyše 700 štartov v NHL. Zaradenie do útoku s kanadskými spoluhráčmi sa mu pozdávalo, ale s hrou na začiatku zápasu nie je spokojný. <i><b>"Do tempa sme sa dostali až ku koncu druhej tretiny. S Coltonom sme tu ešte krátko, takže chvíľu potrvá, kým sa rozbehneme. V každom prípade sa dôležité víťazstvo počíta," </b></i>pokračoval Versteeg, ktorý zaznamenal asistenciu pri víťaznom presilovkovom góle Blackwatera zo 44. minúty.</p>
        <figure>
          <img src="https://sportky.zoznam.sk/cacheImg/obr/1200px/hkm-zvolen-hk-nitra-532199.jpg"/>
          <figcaption>Nová posila HK Nitra Kris Versteeg<cite><b>Zdroj:</b> TASR/Milan Ivanič</cite></figcaption>
        </figure>
        <p>Fanúšikovia Nitry si svojho nového obľúbenca vypýtali na pozápasovú ďakovačku. <i><b>"Bolo to úžasné, rovnako aj atmosféra cez zápas. Videl som to veľakrát, keď som sa bol pozrieť na brata v minulej sezóne. Je radosť hrať v takejto atmosfére, dodáva nám to sily počas celého zápasu,"</b></i> pochvaľoval si už tradične výbornú atmosféru v Nitra aréne. Rovnako vyzdvihol aj úroveň zápasu.<i><b> "Bol to veľmi náročný zápas proti kvalitnému súperovi. Hostia hrali jednoducho a tvrdo, na čo som zvyknutý aj od nás zo Severnej Ameriky," </b></i>dodal Versteeg.</p>
        <p>Nitrania po sérii troch prehier zareagovali obmenou kádra, okrem Versteega ho posilnil aj ďalší kanadský útočník Colton Yellow Horn. Ten si proti Zvolenu pripísal dve asistencie.<i><b> "Som rád, že môj prvý zápas bol víťazný. Prehrávali sme 0:2, ale bojovali sme ďalej a ukázali sme, že vieme strieľať góly," </b></i>povedal v mixzóne Yellow Horn. Zloženie prvého útoku nebolo náhodné, keďže celá trojica sa dôkladne pozná.<i><b> "V tejto formácii sa mi hralo dobre. Ale nehrali sme spolu možno 10 rokov, takže sa stále iba zohrávame," </b></i>pokračoval 32-ročný Yellow Horn. Svoj premiérový zápas v drese Nitry zakončil so ziskom dvoch kanadských bodov, s tým sa však určite neuspokojuje a cíti, že útočná trojica môže byť ešte úspešnejšia. <i><b>"V prvej tretine to nebolo z našej strany dobré. V druhej sme sa už na ľade videli lepšie, ale potrebujeme sa ešte pár zápasov zohrať," </b></i>dodal.</p>
        <footer><b>Zdroj:</b> TASR<br/><b>Foto:</b> TASR/Milan Ivanič</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/221433/velkolepy-debut-hviezdy-z-nhl-kris-versteeg-prisiel-videl-a-nitra-konecne-zvitazila"/>
          <a href="https://sportky.zoznam.sk/c/221097/hviezdna-posila-nitry-ma-o-slovensku-bohate-znalosti-hossa-ma-chcel-do-olympijskeho-timu"/>
          <a href="https://sportky.zoznam.sk/c/221053/konecne-to-prislo-svetozname-meno-sa-oblieka-do-dresu-hk-nitra-s-bratom-chcem-vyhrat-titul"/>
          <a href="https://sportky.zoznam.sk/c/220621/hokejova-bomba-slovensky-fanusik-si-pride-na-svoje-za-nitru-si-zahra-ostrielany-borec-z-nhl"/>
        </related>
      </anchor>
    </article>
  </body>
</html>