<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prskavec-je-v-nominaci-na-sportovce-roku-v-novinarske-ankete-aips/1826636?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T10:07:00+00:00"/>
    <meta property="og:title" content="Prskavec je v nominaci na sportovce roku v novinářské anketě AIPS"/>
    <meta property="og:description" content="Lausanne - Vodní slalomář Jiří Prskavec se uchází o vítězství v novinářské anketě asociace AIPS o světového sportovce roku. Nejlepší kajakář uplynulé sezony, který vyhrál Světový pohár i titul mistra světa, se ocitl ve společnosti 31 jiných hvězd, například tenisty Rafaela Nadala, fotbalistů Cristiana Ronalda s Lionelem Messim nebo lyžařského rekordmana Marcela Hirschera."/>
  </head>
  <body>
    <article>
      <h1>Prskavec je v nominaci na sportovce roku v novinářské anketě AIPS</h1>
      <address><time datetime="2019-11-29T10:07:00+00:00">29 Nov 2019, 10:07</time> by <a rel="author" href="http://www.ctk.cz/" target="_blank">ČTK</a></address>
      <p>Lausanne - Vodní slalomář Jiří Prskavec se uchází o vítězství v novinářské anketě asociace AIPS o světového sportovce roku. Nejlepší kajakář uplynulé sezony, který vyhrál Světový pohár i titul mistra světa, se ocitl ve společnosti 31 jiných hvězd, například tenisty Rafaela Nadala, fotbalistů Cristiana Ronalda s Lionelem Messim nebo lyžařského rekordmana Marcela Hirschera.</p>
      <p>Mezinárodní asociace sportovních novinářů (AIPS) vyhlašuje nejlepšího sportovce i sportovkyni od roku 1983. Premiérový ročník tehdy vyhrála atletka Jarmila Kratochvílová, v roce 1999 zvítězil desetibojař Tomáš Dvořák.</p>
      <p>Loni skončila v anketě AIPS na druhé příčce Ester Ledecká, jež si přivezla dvě zlaté olympijské medaile z her v Pchjongčchangu. Dominovala podle očekávání na snowboardu a šokovala nejrychlejší jízdou v lyžařském super-G.</p>
      <p>Před rokem získala více hlasů než Ledecká pouze americká sportovní gymnastka Simone Bilesová, mužské kategorii dominoval chorvatský fotbalista Luka Modrič. Pro Prskavce a spol. mohou nyní novináři hlasovat na webu asociace do 28. prosince.</p>
    </article>
  </body>
</html>