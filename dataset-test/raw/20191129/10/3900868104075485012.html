<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563812/tasoylas-gia-sizopoylo-i-proklitikotita-tis-toyrkias-anisychei-olo-ton-kosmo"/>
    <meta property="og:site_name" content="NOOZ."/>
    <meta property="article:published_time" content="2019-11-29T10:07:00+00:00"/>
    <meta property="og:title" content="Τασούλας για Σιζόπουλο: Η προκλητικότητα της Τουρκίας ανησυχεί όλο τον κόσμο"/>
    <meta property="og:description" content="Τη σταθερή θέση Ελλάδας-Κύπρου απέναντι στο τερματισμό της τουρκικής κατοχής στην Μεγαλόνησο, επεσήμανε μεταξύ άλλων ο πρόεδρος της Βουλής των Ελλήνων Κωνσταντίνος Τασούλας, υποδεχόμενος τον πρόεδρο του Κινήματος Σοσιαλδημοκρατών- ΕΔΕΚ Κύπρου κ. Μαρίνο Σιζόπουλο."/>
  </head>
  <body>
    <article>
      <h1>Τασούλας για Σιζόπουλο: Η προκλητικότητα της Τουρκίας ανησυχεί όλο τον κόσμο</h1>
      <address>
        <time datetime="2019-11-29T10:07:00+00:00">29 Nov 2019, 10:07</time>
      </address>
      <p>
        <b>Τη σταθερή θέση Ελλάδας-Κύπρου απέναντι στο τερματισμό της τουρκικής κατοχής στην Μεγαλόνησο, επεσήμανε μεταξύ άλλων ο πρόεδρος της Βουλής των Ελλήνων Κωνσταντίνος Τασούλας, υποδεχόμενος τον πρόεδρο του Κινήματος Σοσιαλδημοκρατών- ΕΔΕΚ Κύπρου κ. Μαρίνο Σιζόπουλο.</b>
      </p>
      <p>Αναφερόμενος στην προκλητικότητα της Τουρκίας, ο κ. Τασούλας είπε ότι έχει φτάσει σε σημεία που θα πρέπει να ανησυχούν πλέον όχι μόνον τους Κυπρίους ή τους Έλληνες, αλλά όλο τον πολιτισμένο κόσμο. «Εμείς απαντάμε σε αυτές τις προκλήσεις με μία σταθερή θέση, η οποία έχει να κάνει με τον τερματισμό της στρατιωτικής κατοχής στην Κύπρο, που συνεχίζεται από το 1974. Σε αυτή τη στόχευση του τερματισμού της κατοχής, ένα από τα όπλα μας είναι η διαρκής συνεννόηση και η διαρκής αλληλεγγύη με την κυπριακή κυβέρνηση, ώστε από κοινού να επιτευχθεί αυτός ο στόχος, ο ιστορικός, ο υψηλός, ο εθνικός, ο απαραίτητος» τόνισε ο κ. Τασούλας.</p>
      <p>Από την πλευρά του, υπογράμμισε ότι «συνεχίζουμε από το ίδιο σημείο σε μια περίοδο ασύμμετρων απειλών που δέχεται ο Ελληνισμός, τόσο στην Ελλάδα όσο και στην Κύπρο, από την προκλητική συμπεριφορά της Τουρκίας».</p>
      <p>Πρόσθεσε επίσης ότι «αυτή την περίοδο, θα πρέπει όλοι μας να εντατικοποιήσουμε τις προσπάθειες μας, να ενισχύσουμε τη συνεργασία και κυρίως να διαμορφώσουμε μια κοινή στρατηγική [..] Οι δύο χώρες μας, μέλη της Ευρωπαϊκής Ένωσης, θα πρέπει σε όλα τα επίπεδα, τόσο σε επίπεδο κυβερνήσεων όσο και σε επίπεδο κοινοβουλίων αλλά και πολιτικών κομμάτων, να ενισχύσουν αυτούς τους δεσμούς και αυτή τη συνεργασία», είπε ο κ. Σιζόπουλος.</p>
    </article>
  </body>
</html>