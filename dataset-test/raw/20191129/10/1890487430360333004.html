<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521877-rating-ceps-na-urovni-aa3-se-stabilnim-vyhledem/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Rating ČEPS na úrovni Aa3 se stabilním výhledem"/>
    <meta property="og:description" content="Publikováno: 29.11.2019 Autor: Odbor komunikace 01400 Ratingová agentura Moody´s aktualizovala ohodnocení akciové společnosti ČEPS na úroveň Aa3 se stabilním výhledem. Rating provozovatele české přenosové soustavy se z dosavadní úrovně A1 s..."/>
  </head>
  <body>
    <article>
      <h1>Rating ČEPS na úrovni Aa3 se stabilním výhledem</h1>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">mpo.cz</a></address>
      <p>Publikováno:<br/>29.11.2019<br/>Autor:<br/>Odbor komunikace 01400</p>
      <p>Ratingová agentura Moody´s aktualizovala ohodnocení akciové společnosti ČEPS na úroveň Aa3 se stabilním výhledem. Rating provozovatele české přenosové soustavy se z dosavadní úrovně A1 s pozitivním výhledem zvyšuje na stejnou úroveň ratingového ohodnocení, jakou má <a href="https://www.kurzy.cz/obec/ceska/">Česká</a> republika.</p>
      <p>Ratingové hodnocení získala akciová společnost ČEPS poprvé v červenci 2012. Agentuře Moody's průběžně prezentuje hospodářské výsledky, regulační rámec české elektroenergetiky a další informace z klíčových oblastí rozvoje a obnovy přenosové soustavy. „Zlepšení ratingu na úroveň Aa3 odráží všechny tyto aspekty společně s výsledky hospodaření společnosti ČEPS spojené s rozsáhlým investičním programem. Moody´s u společnosti ČEPS poukazuje na stabilní a předvídatelné cashflow, transparentnost a silný finanční profil,“ uvedl Martin Durčák, předseda představenstva ČEPS, a.s.</p>
      <p>Akciová společnost ČEPS uzavřela prvních devět měsíců roku 2019 se ziskem před zdaněním v hodnotě 3,2 mld. <a href="https://www.kurzy.cz/kurzy-men/">Kč</a>. Celkové výnosy společnosti ČEPS dosáhly za sledované období roku 2019 hodnoty 17,8 mld. <a href="https://www.kurzy.cz/kurzy-men/">Kč</a>, v porovnání se stejným obdobím roku 2018 je to o 1,6 mld. <a href="https://www.kurzy.cz/kurzy-men/">Kč</a> více. Meziročně vzrostla většina výnosových položek, jako jsou tržby z aukcí na přeshraničních profilech, za použití sítí a rezervaci kapacity. „Přeshraniční aukce se na celkovém objemu výnosů podílely z 39 %,“ doplňuje Martin Durčák.</p>
      <p>Náklady celkem před zdaněním dosáhly ve sledovaném období výše 14,6 mld. <a href="https://www.kurzy.cz/kurzy-men/">Kč</a>, 79,3 % z toho tvoří proměnné náklady. Nárůst proměnných nákladů v roce 2019 souvisí s vyššími náklady (i výnosy) na MC shipping, meziročně rostly i náklady na nákup <a href="https://www.kurzy.cz/elektrina/">elektřiny</a> na krytí ztrát včetně odpovědnosti za odchylku. Vyšší objem ztrát je daný skutečnými fyzikálními toky <a href="https://www.kurzy.cz/elektrina/">elektřiny</a> v regionu a aktuální situací na trhu s <a href="https://www.kurzy.cz/elektrina/">elektřinou</a> v <a href="https://www.kurzy.cz/tema/evropa/">Evropě</a>.</p>
      <p>Akciová společnost ČEPS je regulovaným subjektem. Jako taková může dosáhnout pouze úrovně zisku stanovené regulačními parametry určenými Energetickým regulačním úřadem. Její hospodářské výsledky jsou ovlivňovány korekčními faktory vždy s dvouletým posunem.</p>
      <p>Pozitivní výsledek hospodaření umožní další <a href="https://www.kurzy.cz/investice/">investice</a> do rozvoje národní elektroenergetické přenosové soustavy. Společnost ČEPS se nadále zaměří na posilování přenosové kapacity a modernizaci prvků přenosové soustavy tak, aby byla plně připravena na probíhající systémové změny v energetickém sektoru.</p>
      <related>
        <h4>Příbuzné stránky</h4>
        <a href="https://zpravy.kurzy.cz/354470-moodys-vyhled-ratingu-usa-je-jiz-stabilni/"/>
        <a href="https://www.kurzy.cz/zpravy/261776-fitch-vyhled-pro-ratingy-bank-v-ce3-je-stabilni-v-cr-mohou-prijit-i-zvysovani-znamek/"/>
        <a href="https://www.kurzy.cz/zpravy/452638-moodys-zvysila-vyhled-ratingu-cr-ze-stabilniho-na-pozitivni/"/>
        <a href="https://www.kurzy.cz/zpravy/122243-koruna-stabilni-na-urovni-28-43-czk-eur/"/>
        <a href="https://zpravy.kurzy.cz/354484-koruna-se-drzi-stabilni-v-blizkosti-urovne-26-0-czk-eur/"/>
        <a href="https://www.kurzy.cz/zpravy/426581-cme-moodys-zlepsila-vyhled-dluhoveho-ratingu-na-pozitivni/"/>
        <a href="https://www.kurzy.cz/tema/4988222.html"/>
        <a href="https://www.kurzy.cz/zpravy/362899-moodys-zlepsila-vyhled-ratingu-pro-nemecko-na-stabilni/"/>
        <a href="https://www.kurzy.cz/zpravy/405568-sp-zvysila-vyhled-ratingu-sap-na-pozitivni/"/>
        <a href="https://www.kurzy.cz/zpravy/504641-sazka-group-sp-zhorsilo-vyhled-ratingu-na-negativni/"/>
        <a href="https://www.kurzy.cz/zpravy/337500-akciovy-vyhled-25-9--akcie-erste-na-dulezite-urovni-a-s-prostorem-pro-dalsi-rust-kitd/"/>
        <a href="https://www.kurzy.cz/tema/4948318.html"/>
      </related>
    </article>
  </body>
</html>