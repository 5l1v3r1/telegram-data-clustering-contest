<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1538111/fulakes-domokou-tesseris-traumaties-se-sumploki-kratoumenon"/>
    <meta property="og:site_name" content="naftemporiki.gr"/>
    <meta property="article:published_time" content="2019-11-29T10:25:46+00:00"/>
    <meta property="og:title" content="Φυλακές Δομοκού: Τέσσερις τραυματίες σε συμπλοκή κρατουμένων"/>
    <meta property="og:description" content="Τέσσερα άτομα τραυματίστηκαν κατά τη συμπλοκή Αλγερινών και Μαροκινών κρατουμένων στις φυλακές Δομοκού."/>
  </head>
  <body>
    <article>
      <h1>Φυλακές Δομοκού: Τέσσερις τραυματίες σε συμπλοκή κρατουμένων</h1>
      <address>
        <time datetime="2019-11-29T10:25:46+00:00">29 Nov 2019, 10:25</time>
      </address>
      <p>Τέσσερα άτομα τραυματίστηκαν κατά τη συμπλοκή Αλγερινών και Μαροκινών κρατουμένων στις φυλακές Δομοκού.</p>
      <p>Οι δύο εκ των τεσσάρων τραυματιών φέρουν σοβαρά τραύματα και νοσηλεύονται στο νοσοκομείο της Λαμίας ενώ οι άλλοι δύο μετά την μεταφορά τους στο Κέντρο Υγείας Δομοκού, όπου τους δόθηκαν οι πρώτες βοήθειες, επέστρεψαν και πάλι στο χώρο των φυλακών.</p>
      <p>Όλα ξεκίνησαν όταν οι κρατούμενοι βρίσκονταν στο προαύλιο της Α1 πτέρυγας και υπήρξε μια αντιπαράθεση μεταξύ τους η οποία πήρε διαστάσεις και απειλήθηκαν σοβαρά επεισόδια. Σύμφωνα με τα μέχρι στιγμής στοιχεία ένας κρατούμενος φέρεται να έβγαλε ένα αυτοσχέδιο μαχαίρι και να στράφηκε εναντίον των συγκρατούμενών του με συνέπεια τον τραυματισμό τους.</p>
      <p>Ισχυρές αστυνομικές δυνάμεις βρίσκονται στην περιοχή για να ελέγξουν συνολικά την κατάσταση ενώ με παρέμβαση του εισαγγελέα συντάσσεται δικογραφία για το συγκεκριμένο επεισόδιο. Οι αρχές πραγματοποίησαν έλεγχο στον προαύλιο χώρο των φυλακών όπου βρέθηκαν δύο αυτοσχέδια μαχαίρια και μία μεταλλική γροθιά.</p>
      <p>
        <i>naftemporiki.gr με πληροφορίες από ΑΜΠΕ</i>
      </p>
    </article>
  </body>
</html>