<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626875/%E0%A6%AA%E0%A6%BE%E0%A6%95%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A7%87-%E0%A6%AA%E0%A7%82%E0%A6%B0%E0%A7%8D%E0%A6%A3-%E0%A6%B6%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%B6%E0%A7%8D%E0%A6%B0%E0%A7%80%E0%A6%B2%E0%A6%99%E0%A7%8D%E0%A6%95%E0%A6%BE-%E0%A6%A6%E0%A6%B2%E0%A6%87-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T10:19:00+00:00"/>
    <meta property="og:title" content="পাকিস্তানে পূর্ণ শক্তির শ্রীলঙ্কা দলই যাচ্ছে"/>
    <meta property="og:description" content="ক্রিকেট, পাকিস্তান"/>
  </head>
  <body>
    <article>
      <h1>পাকিস্তানে পূর্ণ শক্তির শ্রীলঙ্কা দলই যাচ্ছে</h1>
      <address><time datetime="2019-11-29T10:19:00+00:00">29 Nov 2019, 10:19</time> by <a rel="author">খেলা ডেস্ক</a></address>
      <p>শ্রীলঙ্কা দলের ওপর সন্ত্রাসী হামলার দশক পূর্তি হয়েছে গত মার্চেই। ২০০৯ সালের ৩ মার্চে সে ঘটনার পর নিরাপত্তা শঙ্কায় পাকিস্তানে আর কোনো দল টেস্ট খেলতে যায়নি। দুই মাস আগেই শ্রীলঙ্কা ওয়ানডে ও টি-টোয়েন্টি সিরিজ খেলে পাকিস্তানের বর্তমান পরিস্থিতি পরখ করে নিয়েছে। আর তাতে সন্তুষ্ট হয়ে ডিসেম্বরে টেস্ট খেলতে যাচ্ছে লঙ্কানরা।</p>
      <p>আগামী ১১ ডিসেম্বর রাওয়ালপিন্ডিতে দুই টেস্টের সিরিজে প্রথম ম্যাচ অনুষ্ঠিত হবে। সিরিজের জন্য আজই দল ঘোষণা করেছে শ্রীলঙ্কা। পূর্ণ শক্তির দল নিয়েই টেস্ট চ্যাম্পিয়নশিপে অন্তর্ভুক্ত এ সিরিজে যাচ্ছে তারা। দিমুথ করুণারত্নের অধীনে এ দলে আছেন অ্যাঞ্জেলো ম্যাথুস ও দীনেশ চান্ডিমাল। ৮ ডিসেম্বর পাকিস্তান যাবে ১৬ সদস্যের এ দল।</p>
      <p>গত সেপ্টেম্বর-অক্টোবরে টি-টোয়েন্টি ও ওয়ানডে সিরিজ খেলতে পাকিস্তান গিয়েছিল শ্রীলঙ্কা দল। কিন্তু ব্যক্তিগত কারণ দেখিয়ে সে সফর থেকে নাম কাটিয়ে নিয়েছিলেন শীর্ষ দশ ক্রিকেটার। খর্ব শক্তির দল নিয়ে ওয়ানডেতে ধরাশায়ী হলেও টি-টোয়েন্টিতে স্বাগতিক পাকিস্তানকে ধবল ধোলাই করেছে সফরকারীরা। তবে পাকিস্তানের মূল উদ্দেশ্য পূরণ হয়েছে। দেশের নিরাপত্তার ব্যাপারে শ্রীলঙ্কাকে সন্তুষ্ট করতে পেরেছে তারা। এতেই শীর্ষ ক্রিকেটারদের নিয়েই এবার টেস্ট সফরের দল ঘোষণা করল শ্রীলঙ্কা।</p>
      <p>গত আগস্টে ঘরের মাঠে নিউজিল্যান্ডের বিপক্ষে খেলানো স্কোয়াড থেকে মাত্র একজন ক্রিকেটার বাদ পড়েছেন। অ্যাকশন অবৈধ হওয়ায় এক বছরের নিষেধাজ্ঞা জুটেছে স্পিনার আকিলা ধনঞ্জয়ার। তাঁর পরিবর্তে দলে ডাক মিলেছে পেসার কাসুন রাজিথার।</p>
      <p>টেস্ট সিরিজের ভেন্যু হিসেবে নির্বাচিত হয়েছে রাওয়ালপিন্ডি ও করাচি। ১১ ডিসেম্বর রাওয়ালপিন্ডিতে শুরু হওয়া সিরিজের সমাপ্তি টানা হবে ১৯ ডিসেম্বরের ম্যাচ দিয়ে। ১০ বছর আগে সন্ত্রাসী হামলার শিকার হওয়া সে দলের একজন সদস্য এবারও আছেন। সে সময়ের তরুণ পেসার সুরঙ্গা লাকমল অবশ্য এখন দলের মূল বোলিং ভরসা।</p>
      <p>গত কয়েক বছরে পাকিস্তানে ধীরে ধীরে ফিরেছে আন্তর্জাতিক ক্রিকেট। সন্ত্রাসী হামলার পর ২০১৫ সালে জিম্বাবুয়ে প্রথম পাকিস্তান সফরে গিয়েছিল। এর পর শ্রীলঙ্কা ও ওয়েস্ট ইন্ডিজ টি-টোয়েন্টি খেলে গেছে পাকিস্তানে। এবার পাকিস্তান সুপার লিগের পুরো মৌসুম পাকিস্তানেই আয়োজন করতে চাইছে পিসিবি। জানুয়ারিতে বাংলাদেশেরও পাকিস্তান সফরের সূচি করে রাখা হয়েছে।</p>
      <p>শ্রীলঙ্কা টেস্ট দল: দিমুথ করুণারত্নে (অধিনায়ক), ওশাদা ফার্নান্দো, কুশল মেন্ডিস, অ্যাঞ্জেলো ম্যাথুস, দীনেশ চান্ডিমাল, কুশল পেরেরা, লাহিরু থিরিমান্নে, ধনঞ্জয়া ডি সিলভা, নিরোশান ডিকভেলা, দিলরুয়ান পেরেরা, লাসিথ এম্বুলডেনিয়া, কাসুন কুমার রাজিথা, লক্ষণ সান্দাকান।</p>
    </article>
  </body>
</html>