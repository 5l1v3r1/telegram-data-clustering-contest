<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sveikata/sveikata/kviecia-dalyvauti-akcijoje-vietoj-pasenusiu-vaistu-hematogenas-941817"/>
    <meta property="og:site_name" content="Kauno diena"/>
    <meta property="article:published_time" content="2019-11-29T10:52:00+00:00"/>
    <meta property="og:title" content="Kviečia dalyvauti akcijoje: vietoje pasenusių vaistų – hematogenas"/>
    <meta property="og:description" content="Neatsakingai išmetami vaistai daro ilgalaikę žalą aplinkai, žmonių sveikatai ar net gyvybei."/>
  </head>
  <body>
    <article>
      <h1>Kviečia dalyvauti akcijoje: vietoje pasenusių vaistų – hematogenas</h1>
      <address><time datetime="2019-11-29T10:52:00+00:00">29 Nov 2019, 10:52</time> by <a rel="author">Kauno.diena.lt inf.</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/pills-3673645_960_720_1.jpg?itok=PBPvJf6c"/>
          <figcaption>Asociatyvi nuotr. – Pixabay nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/5de0b543d7ad2.jpg?itok=FCtxHKoE"/>
          <figcaption>Kviečia dalyvauti akcijoje: vietoje pasenusių vaistų – hematogenas – Vaistinės nuotr.</figcaption>
        </figure>
      </slideshow>
      <p>
        <b>Neatsakingai išmetami vaistai daro ilgalaikę žalą aplinkai, žmonių sveikatai ar net gyvybei.</b>
      </p>
      <p>VU Chemijos ir geomokslų fakulteto Organinės chemijos katedros prof. dr. Viktoras Masevičius tvirtina, kad dėl netinkamo rūšiavimo sąvartyne atsidūrę antibiotikai – išties pavojingi aplinkai. Pasak profesoriaus, irdamos antibiotinės medžiagos turi įtakos nepagydomų ligų atsiradimui, o tai, ko gero, viena didžiausių grėsmių žmonijos išlikimui ateityje.</p>
      <p>„Eurovaistinė“ kviečia saugoti savo artimųjų sveikatą bei aplinką ir skelbia akciją „Vaistai irgi sensta. Atnešk juos į vaistinę“. Akcija skatinama peržiūrėti savo vaistinėlę, o atrinkus pasibaigusio galiojimo ar nebetinkamus vartoti vaistus rūšiuoti tinkamai – atnešti juos į vaistinę.</p>
      <p>Bendrovės komunikacijos vadovė Laura Bielskė sako, kad gruodžio 3 dieną „Eurovaistinė“ organizuoja akciją, kurios metu, į bet kurią iš dešimties akcijoje dalyvaujančių įmonės vaistinių atnešus nebereikalingų vaistų sunaikinimui, bus dalinami hematogenai. Planuojama išdalinti 1000 vienetų.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/eglmor/5de0b47d0d869.jpg"/>
      </figure>
      <p>„Pasibaigusio galiojimo vaistus mūsų vaistinėse priimame kiekvieną dieną. Pastebime, kad kasmet visuomenės sąmoningumas didėja ir tokių priemonių surenkame vis daugiau. 2017 metais buvo surinkti 4658 kg, 2018 m. – 5376 kg. Vien šiemet jau esame išrūšiavę 6332 kg ir žinome, kad kiekis tik didės. Šia akcija siekiame dar labiau paskatinti atsakingą požiūrį į aplinkos saugojimą ir dešimtyje miestų mainais už atneštus nebetinkamus vartoti vaistus gyventojams duosime po hematogeną“, – sako akcijos organizatorė.</p>
      <p>Pasak jos, bet kurioje vaistinėje visus metus priimami šie nebenaudojami ar pasibaigusio galiojimo vaistai:  antibiotikai, tepalai, tabletės ir kapsulės, sirupai, nepanaudotos ampulės.</p>
      <p>Taip pat atkreipiamas dėmesys, kad tokios medicininės priemonės kaip švirkštai, jų priedai, pleistrai, tvarsčiai, maisto papildai, vitaminai, kosmetinės priemonės yra rūšiuojamos pagal bendras atliekų rūšiavimo taisykles ir vaistinėse nėra priimamos. Vaistinės taip pat negali priimti nuodingų atliekų, tokių kaip gyvsidabrio termometrai.</p>
      <p>
        <b>Pavojus didesnis nei manoma</b>
      </p>
      <p>Kaip paaiškina V. Masevičius, kontakto metu antibiotikai nedidelėmis dozėmis sąveikauja su tuberkuliozės bakterijomis ir jų visų nesunaikina. Būtent dėl šios priežasties atsiranda ypač palankios sąlygos vystytis bakterijų kolonijai, kuri atspari kovai prieš tuberkuliozę naudojamiems antibiotikams. Tokių bakterijų nešiotojas, pavyzdžiui, benamis ar paklydęs gyvūnas, turintis kontaktą su šiukšlėmis sąvartyne, tampa nepagydomas šiais vaistais.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/eglmor/5de0b53c4ad37.jpg"/>
      </figure>
      <p>Prof. dr. Viktoras Masevičius</p>
      <p>Bakterijų atsparumas antibiotikams – didžiulis pavojus, kuris kelia grėsmę žmonijai, nes naujų, vis atsparesnių, vaistinių medžiagų kūrimas yra ne tik ypač brangus, bet ir labai daug laiko reikalaujantis procesas. Šiomis dienomis daugelis mokslininkų baiminasi, kad kol kas atsparumas antibiotikams plinta greičiau, nei kuriami nauji vaistai.</p>
      <p>Vaistininkė Jovita Juodsnukytė sako, kad dažnai sulaukia atnešamų vaistų, todėl patalpos, kurios skirtos jiems laikyti, užsipildo labai greitai. „Vaistinėje priimame visus pasibaigusio galiojimo vaistus. Maždaug kas pusę metų reikėtų patikrinti savo vaistinėlės turinį, peržiūrėti visus turimus vaistus, ypač tuos, kuriuos naudojate rečiau. Taip pat į vaistinę reikėtų nešti ir tuos, kurių tikrai nevartosite, mes pasirūpinsime jų utilizavimu“, – sako vaistininkė.</p>
      <p>Į vaistinę atnešami vaistai turi būti savo pakuotėse, tvarkingi, neapipilti jokiais skysčiais. J. Juodsnukytė taip pat akcentuoja, kad prieš nešant vaistus į vaistinę reikėtų atkreipti dėmesį, kas rašoma ant pakuotės – užrašas turi teigti, kad tai vaistas, o ne, pavyzdžiui, maisto papildas.</p>
      <p>
        <b>Akcijoje dalyvaujančios vaistinės:</b>
      </p>
      <p>
        <b>Vilnius:</b>
      </p>
      <p>Upės g. 9</p>
      <p>Antakalnio g. 76-1</p>
      <p>Ukmergės g. 223</p>
      <p>
        <b>Kaunas:</b>
      </p>
      <p>Gedimino g. 33</p>
      <p>Savanorių pr. 255-2</p>
      <p>
        <b>Klaipėda:</b>
      </p>
      <p>Šilutės pl. 68</p>
      <p>
        <b>Šiauliai:</b>
      </p>
      <p>Tilžės g. 109</p>
      <p>Panevėžys:</p>
      <p>Ukmergės g. 23</p>
      <p>
        <b>Alytus:</b>
      </p>
      <p>Jotvingių g. 10B</p>
      <p>
        <b>Marijampolė:</b>
      </p>
      <p>V. Kudirkos g. 3</p>
    </article>
  </body>
</html>