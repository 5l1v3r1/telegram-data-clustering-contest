<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3393938/ertugrul-ozkok-hangi-konuda-erdogana-destek-verdi"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T10:54:00+00:00"/>
    <meta property="og:title" content="Ertuğrul Özkök hangi konuda Erdoğan'a destek verdi?"/>
    <meta property="og:description" content="Türkiye'de gündemin üst başlıkları arasında Emeklilikte Yaşa Takılanlar (EYT) konusu yer alıyor. Emeklilikte Yaşa Takılanlar, taleplerini sürekli olarak dile getirmeye devam ederken Cumhurbaşkanı ve AKP Genel Başkanı Recep Tayyip Erdoğan, geçtiğimiz günlerde, Emeklilikte Yaşa Takılanlar'ı (EYT) üzecek bir açıklamada bulunmuştu."/>
  </head>
  <body>
    <article>
      <h1>Ertuğrul Özkök hangi konuda Erdoğan'a destek verdi?</h1>
      <h2>Hürriyet gazetesi yazarı Ertuğrul Özkök, Cumhurbaşkanı ve AKP Genel Başkanı Erdoğan'ın muhalefetten tepki alan çıkışına destek verdi.</h2>
      <address>
        <time datetime="2019-11-29T10:54:00+00:00">29 Nov 2019, 10:54</time>
      </address>
      <p>Türkiye'de gündemin üst başlıkları arasında Emeklilikte Yaşa Takılanlar (EYT) konusu yer alıyor. Emeklilikte Yaşa Takılanlar, taleplerini sürekli olarak dile getirmeye devam ederken Cumhurbaşkanı ve AKP Genel Başkanı Recep Tayyip Erdoğan, geçtiğimiz günlerde, Emeklilikte Yaşa Takılanlar'ı (EYT) üzecek bir açıklamada bulunmuştu.</p>
      <p>Emeklilikte Yaşa Takılanlar’la ilgili konuşan Erdoğan, “Tutturmuşlar erken emeklilik. İskandinav ülkelerinin hepsi bu sistemle battı. Arkadaşlarıma söylüyorum; beni bu yola asla teşvik etmeyin. Seçim kaybetsek de yokum” ifadelerini kullanmıştı.</p>
      <p>Cumhurbaşkanı ve AKP Genel Başkanı Erdoğan'ın Emeklilikte Yaşa Takılanlar (EYT) konusundaki sözlerine muhalefetten tepki gelmişti.</p>
      <h3>ERTUĞRUL ÖZKÖK'TEN ERDOĞAN'A DESTEK</h3>
      <p>Hürriyet gazetesi yazarı Ertuğrul Özkök, Emeklilikte Yaşa Takılanlar (EYT) konusunda dikkat çeken bir açıklamada bulunan Cumhurbaşkanı ve AKP Genel Başkanı Recep Tayyip Erdoğan'a destek verdiğini açıkladı.</p>
      <p>Ertuğrul Özkök şu ifadeleri kullandı:</p>
      <blockquote>EYT’nin bir kere açık adı bana hiç iyi gelmiyor.</blockquote>
      <blockquote>“Emeklilikte yaşa takılanlar…”</blockquote>
      <blockquote>Cumhurbaşkanı Erdoğan diyor ya “Seçim kaybetme pahasına çıkarmam”…</blockquote>
      <blockquote>Ben de içimden “Helal olsun” diyorum…</blockquote>
      <blockquote>Popülizmin bütün değerleri altüst ettiği bir dönemde popülist olmayan gerçekçi bir cümle duyunca umutlanıyorum…</blockquote>
      <blockquote>Türkiye geçmişte taban fiyatları, erken emeklilikler gibi popülist uygulamalardan çok çekti.</blockquote>
      <blockquote>Bugün içinde bulunduğumuz durumda artık sadece gerçekçi ekonomik politikalara ihtiyacımız var.</blockquote>
      <blockquote>O nedenle Cumhurbaşkanı’nı sonuna kadar destekliyorum bu konuda.</blockquote>
    </article>
  </body>
</html>