<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/ludovic-orban-intalnire-cu-usr-plus-dan-barna-nu-inseamna-ca-pnl-sau-premierul-primeste-un-cec-in-alb-ce-a-declarat-dacian-ciolos-18630706"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T10:54:00+00:00"/>
    <meta property="og:title" content="Ludovic Orban, întâlnire cu USR-PLUS. Dan Barna: Nu înseamnă că „PNL sau premierul primeşte un cec în alb”. Ce a declarat Dacian Cioloş"/>
    <meta property="og:description" content="Dan Barna a afirmat, vineri, în urma întâlnirii liderilor USR-PLUS cu premierul Ludovic Orban, că este o „obligaţie” să comunice cu Guvernul, însă nu înseamnă că „PNL sau premierul primeşte un cec..."/>
  </head>
  <body>
    <article>
      <h1>Ludovic Orban, întâlnire cu USR-PLUS. Dan Barna: Nu înseamnă că „PNL sau premierul primeşte un cec în alb”. Ce a declarat Dacian Cioloş</h1>
      <h2>Dan Barna a afirmat, vineri, în urma întâlnirii liderilor USR-PLUS cu premierul Ludovic Orban, că este o „obligaţie” să comunice cu Guvernul, însă nu înseamnă că „PNL sau premierul primeşte un cec în alb”. Totodată, Dacian Cioloş a spus că va fi „monitorizată realizarea dezideratelor”.</h2>
      <address><time datetime="2019-11-29T10:54:00+00:00">29 Nov 2019, 10:54</time> by <a rel="author" href="https://www.mediafax.ro/autor/elena-crangasu" target="_blank">Elena Crangasu</a></address>
      <p>„Am susţinut guvernul PNL pentru îndeplinirea unor obiective critice pentru societatea românească astăzi, nu pentru funcţii sau alte beneficii. E normal să avem întâlniri cu premierul şi să discutăm cele mai bune soluţii pentru îndeplinirea acestor obiective, importante pentru cetăţeni. Responsabilitatea noastră primară e către cei care ne-au trimis în Parlament şi asta ne obligă să comunicăm cu guvernul. Asta nu înseamnă că PNL sau premierul primeşte un cec în alb”, a declarat Dan Barna, vineri, în urma discuţiei USR-PLUS cu Ludovic Orban.</p>
      <p>Totodată, liderul PLUS, Dacian Cioloş, a afirmat că vor exista întâlniri periodice cu prim-ministru, pentru „deblocarea problemelor”, iar „realizarea dezideratelor va fi monitorizată”.</p>
      <p>„Am discutat cu premierul Orban despre priorităţile pe care ni le-au transmis alegătorii noştri. Sunt lucruri la care oamenii ţin şi de la care trebuie să înceapă orice fel de construcţie. Am stabilit să monitorizăm realizarea acestor deziderate şi să avem întâlniri periodice cu prim-ministrul Orban. Ne-am arătat disponibilitatea de a veni şi cu soluţii pentru deblocarea acestor probleme“, a întărit liderul PLUS, Dacian Cioloş.</p>
      <p>Conform unui comunicat de presă remis MEDIAFAX, liderii Alianţei USR PLUS, Dacian Cioloş şi Dan Barna, s-au întâlnit vineri dimineaţă cu premierul Ludovic Orban pentru a discuta despre priorităţile Guvernului din perioada următoare.</p>
      <p>„Principalele teme abordate de liderii Alianţei USR PLUS în discuţia cu prim-ministrul Orban au vizat: reintroducerea alegerilor în două tururi pentru primari şi preşedinţi de consilii judeţene, anularea recursului compensatoriu, desfiinţarea secţiei speciale de anchetare a magistraţilor, modificarea legilor electorale privind diaspora, impozitarea pensiilor speciale, modificarea radicală a PNDL, stoparea tăierilor ilegale de lemn, prezentarea sistematică a stadiului în care se află proiectele de investiţii, alegerile anticipate”, este explicat în document.</p>
      <p>Liderii USR PLUS au mai transmis că se vor întâlni periodic cu premierul Orban, iar Alianţa va sprijini Guvernul pentru îndeplinirea unor obiective comune.</p>
      <p><i>”Dacian Cioloş şi Dan Barna s-au întâlnit în cursul dimineţii (de vineri - n.r.) cu premierul Ludovic Orban. Printre priorităţile prezentate de dl. Cioloş pot enumera anularea recursului compensatoriu, alegeri locale în două tururi, impozitarea pensiilor speciale, organizarea de alegeri anticipate, precum şi modificarea legilor electorale, în sensul creşterii numărului de parlamentari pentru Diaspora”</i>, au declarat pentru MEDIAFAX surse politice din Alianţa USR-PLUS.</p>
      <p>De asemenea, potrivit surselor citate, Dacian Cioloş i-a cerut lui Ludovic Orban modificarea ”radicală” a PNDL.</p>
      <p>Întâlnirea dintre cei trei lideri politici nu a fost anunţată în programul lui Ludovic Orban, aşa cum s-a întâmplat în cazul întrevederilor cu parlamentari ProRomânia sau cu liderul PMP, Eugen Tomac.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>