<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/29/a-kormany-szerint-javult-a-helyzet-a-korhazszovetseg-szerint-nincs-lenyegi-elmozdulas"/>
    <meta property="og:site_name" content="infostart"/>
    <meta property="article:published_time" content="2019-11-29T10:48:00+00:00"/>
    <meta property="og:title" content="A kormány szerint javult a helyzet, a kórházszövetség szerint nincs lényegi elmozdulás"/>
    <meta property="og:description" content="Összesen 64 milliárdos lejárt adósságot görgetnek maguk előtt a kórházak, az összeg az év végére elérheti a 70 milliárd forintot. A kormány egyelőre nem egyenlíti ki a lejárt számlákat, először a kórházi vezetők felelősségét vizsgálja meg. A Magyar Kórházszövetség a kórházi finanszírozás átalakítását sürgeti."/>
  </head>
  <body>
    <article>
      <h1>A kormány szerint javult a helyzet, a kórházszövetség szerint nincs lényegi elmozdulás</h1>
      <address><time datetime="2019-11-29T10:48:00+00:00">29 Nov 2019, 10:48</time> by <a rel="author">Infostart / InfoRádió</a></address>
      <h3>Összesen 64 milliárdos lejárt adósságot görgetnek maguk előtt a kórházak, az összeg az év végére elérheti a 70 milliárd forintot. A kormány egyelőre nem egyenlíti ki a lejárt számlákat, először a kórházi vezetők felelősségét vizsgálja meg. A Magyar Kórházszövetség a kórházi finanszírozás átalakítását sürgeti.</h3>
      <p>Vizsgálat nélkül nem fizeti ki a kormány a kórházak újratermelődött, jelenleg 64 milliárd forintos adósságát. Gulyás Gergely miniszterelnökséget vezető miniszter megismételte azt a kormányzati álláspontot, hogy át kell tekinteni az egészségügy finanszírozását. "Meg kell vizsgálni, hogy a kórházvezetésnek van-e felelőssége a kialakult helyzetben, de</p>
      <blockquote>az egészségügy finanszírozását alapvetően kell átalakítani ahhoz, hogy a hasonló helyzetek megakadályozhatóak legyenek".</blockquote>
      <p>Gulyás Gergely úgy fogalmazott, akkor mondható, hogy rendben van az egészségügy finanszírozása, ha nem alakul ki kórházi adósság, és a szükséges ellátásokra is van pénz. "Léptünk ugyan előre, mert a 2010-es évben, amikor a kormányváltáskor a nyakunkba szakadt mindaz, ami az egészségügyben ott maradt, akkor 120 milliárdos volt a kórházi adósságállomány, tehát jelentősen mérséklődött".</p>
      <p>Igazi változás a Magyar Kórházszövetség szerint nem történt, és az idei évre még növekedett is az az összeg, amit a kórházak lejárt adósságként felhalmoznak, mire a kórház fizet - fejtette ki a szövetség elnöke. Ficzere Andrea szerint egyértelmű, hogy hol van baj a finanszírozással. "Amíg nem valós költségeken alapul a finanszírozás, vagyis nem tudjuk, hogy mit milyen módon finanszírozunk, addig nagyon nehéz tervezni. Nehéz azzal is mit kezdeni, hogy az új technológiák, gépek, gyógyszerek sok pénzbe kerülnek, és ezek finanszírozása sem megfelelő. Ehhez jön még a folyamatos béremelési kényszer, valamint az amortizáció".</p>
      <p>A kórházvezetők egyéni felelősségét Ficzere Andrea szerint akkor lehetne felvetni, ha egy jól működő és számonkérhető rendszer lenne a háttérben. Hozzátette:</p>
      <blockquote>"nyilván vannak egyéni felelősségek, ugyanakkor valami gond van, ha minden kórházban találnak hibát".</blockquote>
      <p>A kórházszövetség nem kapott arról semmilyen információt a kormánytól, hogy napirenden lenne az intézmények finanszírozásának átalakítása, pedig a Ficzere Andrea szerint nagy szükség lenne arra, hogy ne kapacitás-alapon, hanem tevékenység és eredményesség szerint kapják a forrásokat.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Kórházi adósság</p>
      <figure>
        <audio src="https://infostart.hu/audio/00005/0000561eb.mp3"/>
      </figure>
      <p> </p>
    </article>
  </body>
</html>