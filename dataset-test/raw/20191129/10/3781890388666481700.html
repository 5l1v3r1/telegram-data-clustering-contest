<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/744306"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:54:00+00:00"/>
    <meta property="og:title" content="&quot;เทพต๋ง&quot; แรงจัดรอฉลองแชมป์-&quot;แสตมป์-โฟลท&quot; ได้ลุ้น"/>
    <meta property="og:description" content="“เทพต๋ง” พีรพงศ์ บุญเลิศ เตรียมฉลองแชมป์เอเชียต่อหน้ากองเชียร์ไทย “แสตมป์-โฟลท” รั้งท็อปทรีรุ่นใหญ่ ในศึกเอเชีย โร้ด เรซซิ่ง 2019 สนามสุดท้ายที่บุรีรัมย์"/>
  </head>
  <body>
    <article>
      <h1>"เทพต๋ง" แรงจัดรอฉลองแชมป์-"แสตมป์-โฟลท" ได้ลุ้น</h1>
      <address>
        <time datetime="2019-11-29T10:54:00+00:00">29 Nov 2019, 10:54</time>
      </address>
      <slideshow>
        <figure>
          <img src="https://www.dailynews.co.th/admin/upload/20191129/news_MibnliOsDe180705_533.jpg?v=201911291911"/>
        </figure>
        <figure>
          <img src="https://www.dailynews.co.th/admin/upload/20191129/news_vpiVdmaFyp180705_533.jpg?v=201911291911"/>
        </figure>
        <figure>
          <img src="https://www.dailynews.co.th/admin/upload/20191129/news_WAsIguuUAY180706_533.jpg?v=201911291911"/>
        </figure>
      </slideshow>
      <p>
        <b>“เทพต๋ง” พีรพงศ์ บุญเลิศ เตรียมฉลองแชมป์เอเชียต่อหน้ากองเชียร์ไทย “แสตมป์-โฟลท” รั้งท็อปทรีรุ่นใหญ่ ในศึกเอเชีย โร้ด เรซซิ่ง 2019 สนามสุดท้ายที่บุรีรัมย์</b>
      </p>
      <p>การแข่งขันรถจักรยานยนต์ทางเรียบชิงแชมป์เอเชีย รายการเอเชีย โร้ด เรซซิ่ง แชมเปี้ยนชิพ 2019 สนามที่ 7 ของฤดูกาล ที่สนามช้าง อินเตอร์เนชั่นแนล เซอร์กิต จ.บุรีรัมย์ ระยะทางต่อรอบ 4.554 กม. โดยเมื่อวันที่ 29 พ.ย. เป็นรอบซ้อมครั้งที่ 1-3 ปรากฏว่า “เทพต๋ง” พีรพงศ์ บุญเลิศ หมายเลข 26 ดาวบิดไทยเจ้าของบัลลังก์แชมป์ซูเปอร์สปอร์ต 600 ซีซี คนล่าสุด สังกัด ยามาฮ่า ไทยแลนด์ เรซซิ่งทีม บิดทำเวลาต่อรอบรั้งจ่าฝูงในรอบซ้อมครั้งที่ 1 และ 2 ก่อนจะส่งท้ายรอบซ้อมครั้งที่ 3 ด้วยการบิดทำเวลาเข้ามาเป็นอันดับ 3<br/><br/>ขณะที่รุ่นซูเปอร์ไบค์ 1000 ซีซี “โฟลท” รัฐพงษ์ วิไลโรจน์ หมายเลข 56 บิดทำเวลารั้งอยู่ในอันดับ 3 ในรอบซ้อมครั้งที่ 1 ตามด้วย “แสตมป์” อภิวัฒน์ วงศ์ธนานนท์ หมายเลข 24 ในอันดับ 4 ก่อนจะขยับผลงานของตนเองในรอบซ้อม 2 และ 3 ด้วยการบิดทำเวลาเข้ามาเป็นอันดับ 3 ส่วน “โฟลท” รัฐพงษ์ รั้งอยู่ในอันดับ 5 และ 6 ตามลำดับ <br/><br/>ด้านรุ่นโปรดักชั่น 250 ซีซี ได้ “เอ้” วรพงศ์ มาลาหวล หมายเลข 146 ในฐานะนักบิดไวล์ดการ์ด ภายใต้สังกัด ยามาฮ่า ไฮสปีด เรซซิ่งทีม บิดทำเวลารั้งอยู่ในอันดับ 12 หลังผ่านรอบซ้อมทั้ง 3 รอบ ส่วน “โฟลค” สวพล นิลพงษ์ หมายเลข 56 และ “มอส” สุทธิภัทร พัชรีธร หมายเลข 86 นักบิดดาวรุ่งสังกัด ยามาฮ่า ไทยแลนด์ เรซซิ่งทีม บิดจบรอบซ้อมในอันดับที่ 19 และ 20 ตามลำดับ</p>
    </article>
  </body>
</html>