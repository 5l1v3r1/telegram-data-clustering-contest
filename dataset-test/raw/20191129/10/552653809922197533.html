<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058834_ujra-a-fidelitas-elnoke-lehet-illes-boglarka-helyettes-allamtitkar"/>
    <meta property="og:site_name" content="Népszava"/>
    <meta property="article:published_time" content="2019-11-29T10:59:00+00:00"/>
    <meta property="og:title" content="Újra a Fidelitas elnöke lehet Illés Boglárka helyettes államtitkár"/>
    <meta property="og:description" content="Ez nem feltétlenül a bizalomvesztés jele, többen is a parlamentbe jutottak már a Fidesz ifjúsági szervezetének éléről."/>
  </head>
  <body>
    <article>
      <h1>Újra a Fidelitas elnöke lehet Illés Boglárka helyettes államtitkár</h1>
      <address><time datetime="2019-11-29T10:59:00+00:00">29 Nov 2019, 10:59</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Ez nem feltétlenül a bizalomvesztés jele, többen is a parlamentbe jutottak már a Fidesz ifjúsági szervezetének éléről.</b>
      </p>
      <p>A Fidelitasból indulva lett helyettes államtitkár és a hétvégi tisztújításon ismét a Fidelitasba térhet vissza Illés Boglárka, aki a Fidesz ifjúsági szervezetének elnöki pozíciójáért egyedüli jelöltként indul - írja az <a href="https://index.hu/belfold/2019/11/29/illes_boglarka_a_fidelitas_elen_landolhat/">Index</a>. A portál forrásai szerint az Emmiben nem feltétlenül bánják, hogy távozik. Ugyanakkor ez nem feltétlenül a bizalomvesztés jele: a Fidesznek generációs problémái vannak, a Fidelitas éléről pedig már Ágh Péter és Böröcz László is a parlamentbe jutott.</p>
      <p>Illés államtitkár-helyettesként ifjúságpolitikáért és esélyteremtésért felelt, jelenlegi pozíciójának sorsa egyelőre kérdéses az Emmiben. Felmerült, hogy a beosztása megszűnik, de a portál szerint az sem kizárt, hogy a politológusként kormánypárti lapokban is publikáló Balázs Ádám Samu kapja a helyét. Balázs a Fidesz-KDNP színeiben a Ferencvárosban indult képviselői helyért az októberi helyhatósági választáson, de nem jutott be az önkormányzatba, amelyben a Fidesz a polgármesteri posztot és a többségét is elbukta.</p>
      <p>Az Emmiben gyakorlatilag Illés alá tartozott az Új Nemzedék Központ, amely az elmúlt években fokozatosan a volt fidelitasosok játszóterévé változott. A csaknem 180 munkavállalóból közül legalább két tucatnyian a Fidelitasból ejtőernyőztek az ÚNK-hoz, amely 2019-ben 300 millió forinthoz jutott közvetlenül a központi költségvetésből. Emellett a szervezet 11 milliárd forint pályázati pénzt is nyert. Ebben az időszakban, a volt fidelitasos alelnök, Vincze Géza ügyvezetése alatt - mint a Népszava is megírta - <a href="https://nepszava.hu/3022070_a-dolgozok-otode-hagyta-ott-az-uj-nemzedek-kozpontot-a-volt-fidelitasos-ugyvezeto-erkezese-ota">a dolgozók ötöde otthagyta az UNK-t</a> szabálytalan működésre, vezetői önkényre és eltussolt zaklatási ügyre panaszkodva.</p>
    </article>
  </body>
</html>