<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/una-dintre-cele-mai-cumplite-inchisori-comuniste-va-deveni-muzeu-18630995"/>
    <meta property="og:site_name" content="Gândul"/>
    <meta property="article:published_time" content="2019-11-29T10:06:43+00:00"/>
    <meta property="og:title" content="Una dintre cele mai cumplite închisori comuniste va deveni muzeu"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Una dintre cele mai cumplite închisori comuniste va deveni muzeu</h1>
      <h2>Fortul 13 Jilava, una dintre cele mai cumplite închisori comuniste, construit în perioada 1866-1893, va deveni muzeu, după ce Guvernul îşi va da acordul de trecere în patrimoniul Consiliului Judeţean Ilfov. Ultimii duşi în Fortul 13 au fost protestatarii din Piaţa Revoluţiei, în 1989.</h2>
      <address>
        <time datetime="2019-11-29T10:06:43+00:00">29 Nov 2019, 10:06</time>
      </address>
      <p>Potrivit unui comunicat transmis vineri de Consiliul Judeţean Ilfov, Fortul 13 Jilava, una dintre cele mai cumplite închisori comuniste, va deveni muzeu.</p>
      <p>Fostul 13 Jilava a fost construit în perioada 1866 – 1893, iar dun 1907 clădirea a fost folosită ca temniţă pentru ţăranii arestaţi în timpul Răscoalei. Mai apoi, a devenit loc de tranzit pentru majoritatea deţinuţilor politici.</p>
      <p>„Între transferuri de la un penitenciar la altul sau între procese cei arestaţi erau trimişi la Jilava. Mai bine de un milion de oameni au trecut pragul închisorii terorii- printre ei şi Corneliu Coposu, monseniorul Vladimir Ghika, mitropolitul Bartolomeu Anania, Nicolae Steinhardt, Gheorghe Gheorghiu-Dej. Ziua în penitenciar începea la 5.00 şi se termina la 22.00. În acest interval, deţinuţii nu aveau voie să se întindă pe pat şi nici măcar să se sprijine de perete. Într-o încăpere, în mod normal, intrau 50-60 de oamenii, care dormeau în paturi suprapuse. Uneori, erau înghesuiţi chiar şi câte 200 într-o celulă. Cine n-avea loc în pat, dormea pe jos, pe cimentul rece. Temniţa a fost săpată în pământ, la 10 metri adâncime, iar umezeala se simţea peste tot”, se arată într-un comunicat transmis de Consiliul Judeţean Ilfov.<br/><br/>Fortul 13 era locul unde deţinuţii cunoşteau teroarea, violenţa, umilinţa şi foamea, în perioada comunistă şi locul de unde unii nu au mai ieşit niciodată în viaţă, din cauza condiţiilor dure sau pentru că au fost executaţi.<br/><br/>Din 1970, o parte din celule au fost dezafectate, iar celelalte păstrate pentru ocazii precum evenimentele din decembrie 1989. Protestatarii din Piaţa Revoluţiei au fost reţinuţi şi trimişi la Fortul 13.<br/><br/>În prezent, Fortul 13 Jilava este monument istoric, transformat în memorial. Se poate vizita, dar cu restricţii - pentru că se trece prin curtea penitenciarului, accesul se face greoi: control la poartă, buletine şi telefoane lăsate la intrare.<br/><br/>„Fosta închisoare a terorii are nevoie de reabilitare şi consolidare. Administraţia Naţională a Penitenciarelor şi-a dat acordul de principiu pentru ca Fortul 13 să treacă la Consiliul Judeţean Ilfov. Demersul a fost aprobat ieri (joi – n.r.), în şedinţa Consiliului Judeţean Ilfov. Decizia finală o va lua Guvernul”, anunţă CJ Ilfov.<br/><br/>Muzeul Fortul 13 va putea fi realizat cu bani europeni, în ideea conservării patrimoniului, a valorificării potenţialului istoric şi va fi destinat turismului.</p>
      <related>
        <h4>Citeşte şi</h4>
        <a href="https://www.gandul.info/stiri/accident-grav-produs-in-hunedoara-un-mort-si-doi-raniti-din-cauza-unui-sofer-care-a-intrat-pe-contrasens-18630875?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/o-femeie-din-timis-este-cercetata-ce-politisti-dupa-ce-a-fost-prinsa-ca-a-furat-doua-ciocane-din-piatra-din-epoca-neolitica-18630770?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/un-barbat-din-timisoara-a-murit-dupa-ce-s-a-aruncat-in-gol-de-la-etajul-5-al-cladirii-in-care-muncea-18630713?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>