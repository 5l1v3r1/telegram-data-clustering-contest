<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/backa/subotica-da-li-je-reklamama-mesto-na-setalistu_1071458.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T10:19:00+00:00"/>
    <meta property="og:title" content="Суботица: Да ли је рекламама место на шеталишту?"/>
    <meta property="og:description" content="Да ли је рекламним тотемима место на средини највећег градског шеталиша у Суботици и ли не – једна је од главних тема међу Суботичанима на интернет форумима и друштвеним мрежама. Они који су одлуку доносили..."/>
  </head>
  <body>
    <article>
      <h1>Суботица: Да ли је рекламама место на шеталишту?</h1>
      <h2>СУБОТИЦА - Да ли је рекламним тотемима место на средини највећег градског шеталиша у Суботици и ли не – једна је од главних тема међу Суботичанима на интернет форумима и друштвеним мрежама. Они који су одлуку доносили кажу да су урадили све по закону, те да се о укусима – не расправља.</h2>
      <address>
        <time datetime="2019-11-29T10:19:00+00:00">29 Nov 2019, 10:19</time>
      </address>
      <p>Крај новембра означио је и крај погледа од Хале спортова ка Градској кући и обрнуто. На неколико локација шеталишта у насељу Радијалац постављени су рекламни тотеми, а још неколико их је у припреми. У својој примарној функцији рекламирања – привлачењу пажње – успели су.</p>
      <figure>
        <img src="http://www.rtv.rs/sr_ci/vojvodina/backa/slike/2019/11/29/totem-subotica.jpg"/>
        <figcaption>РТВ</figcaption>
      </figure>
      <p>Коментари грађана се крећу од тога да "не треба бити неки урбаниста или инжењер како би се схватило да овако нешто изузетно ружи изглед шеталишта", преко оних који су били изненађени, али им се допада, до тога се могу поставити, али не посред шеталишта.</p>
      <p>Тотеме је поставило приватно предузеће, након лицитације која је спроведена на основу одлуке о оглашавању коју је усвојила Градска скупштина. Биће постављени на укупно двадесет и шест локација у пешачким зонама града. Места за постављање одређена су на основу плана који је израдило локално јавно предузеће, под условима које је прописао Међуопштински завод за заштиту споменика културе, у деловима града који се њих тичу.</p>
      <p>"О укусима, што се каже, не вреди расправљати. Некоме се свиђа, некоме се не свиђа. Ови сити лајтови су исти и идентични као што их имате у Кнез Михајловој улици у Београду, и у Новом Саду и у другим европским градовима", каже директор ЈП за управљање путевима Суботица Предраг Радивојевић.</p>
      <p>Планирани годишњи приход града по овом основу износиће око милион динара.</p>
      <figure>
        <iframe src="https://www.youtube.com/embed/2w4b1oTgnlE" width="560" height="314" data-service="Youtube" scrolling="no"/>
      </figure>
    </article>
  </body>
</html>