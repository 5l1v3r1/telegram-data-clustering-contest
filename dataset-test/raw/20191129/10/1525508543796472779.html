<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783802/%D8%A7%D8%B2-%D9%81%D8%B9%D8%A7%D9%84-%D8%B4%D8%AF%D9%86-%DA%98%D8%A6%D9%88%D9%BE%D8%A7%D8%B1%DA%A9-%D8%A7%D8%B1%D8%B3-%D8%AA%D8%A7-%D8%A7%D9%81%D8%B2%D8%A7%DB%8C%D8%B4-%D9%87%D9%85%DA%A9%D8%A7%D8%B1%DB%8C-%D9%87%D8%A7%DB%8C-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%DA%AF%D8%B1%D8%AF%D8%B4%DA%AF%D8%B1%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:59:10+00:00"/>
    <meta property="og:title" content="میراث فرهنگی و گردشگری در این هفته؛ از فعال شدن ژئوپارک ارس تا افزایش همکاری های بین المللی گردشگری"/>
    <meta property="og:description" content="برگزاری جشن ملی قزاقستان، نگرانی برای پرونده قنات همدان، راه اندازی کریدور گردشگری ارمنستان -ایروان از جمله خبرهای میراث فرهنگی و گردشگری در این هفته بود."/>
  </head>
  <body>
    <article>
      <h1>میراث فرهنگی و گردشگری در این هفته؛ از فعال شدن ژئوپارک ارس تا افزایش همکاری های بین المللی گردشگری</h1>
      <address><time datetime="2019-11-29T10:59:10+00:00">29 Nov 2019, 10:59</time> by <a rel="author" href="https://www.mehrnews.com/archive?jr=437" target="_blank">فاطیما کریمی</a></address>
      <p>به گزارش <a href="https://www.mehrnews.com/">خبرنگار مهر</a>، در این هفته معاون گردشگری وزارت میراث فرهنگی از افزایش 35 درصدی سفر گردشگران ترک به ایران خبر داد و گفت: در طول یک سال گذشته آمار گردشگرانی که از ترکیه به ایران آمده اند، افزایش داشته است. همچنین برگزاری نشست مشترک گردشگری با همکاری بخش خصوصی و دولتی تا قبل از پایان سال جاری می تواند فراهم کننده بستر لازم برای تقویت ارتباطات گردشگری دو طرف باشد.</p>
      <p>سیدعباس عراقچی معاون سیاسی وزارت خارجه نیز در حاشیه افتتاح یک فروشگاه صنایع دستی از تشکیل اداره صنایع دستی و گردشگری در وزارت خارجه خبر داده بود.</p>
      <p>دبیر کل کمیسیون ملی یونسکو در ایران نیز با اشاره به جزئیات حضور ایران در اجلاس عمومی یونسکو از تصویب برپایی نخستین اجلاس و نمایشگاه بزرگ خوشنویسی به میزبانی شهر مشهد خبر داده بود.</p>
      <p>حجت الله ایوبی گفته بود امسال در روزهای آغازین چهلمین کنفرانس عمومی یونسکو، اجلاس وزرای علوم کشورهای مختلف نیز برگزار شد.</p>
      <p>این هفته همچنین خبرهای متعددی از ژئوپارک ارس شنیده شد. مدیر ژئوپارک ارس اعلام کرد که خرداد سال آینده بازرسان یونسکو به دیدن ژئوپارک می آیند. پرونده ژئوپارک ارس هم تا دهم آذر بررسی می شود.</p>
      <p>خبر دیگر درباره ژئوپارک ارس یوسف داداش زاده معاون فرهنگی اجتماعی سازمان منطقه آزاد ارس داد و گفت: کریدور گردشگری ارس تا ایروان را با محوریت گردشگری حلال راه می اندازیم تا سهممان را از گردشگری ارس بگیریم.</p>
      <p>وی همچنین از راه اندازی چندباره قطار مشهد-نخجوان خبر داد و گفت: تا یک ماه آینده تفاهم نامه ای در این زمینه منعقد می شود. از همدان نیز خبر رسید که یک قنات موزه توسط اهالی روستای قاسم آباد در نزدیکی شهر همدان به موزه تبدیل شده، ولی قرار است این روستا به شهر تبدیل شود، به همین دلیل اهالی روستا نگران هستند تا این قنات موزه که قرار بود به پرونده قنات های ایرانی الحاق شود، مورد تأیید یونسکو قرار نگیرد، چون در آن صورت میراث ناملموس آن دیگر در فضای شهری معنی نخواهد داشت.</p>
      <p>این هفته همچنین سفیر قزاقستان در ایران نشست خبری برگزار کرد و گفت: تفاهم نامه ای درباره تسهیل صدور روادید برای ایرانیان تا ماه مارچ سال آینده امضا خواهد شد. در آن صورت دعوت نامه الزامی برای گردشگران حذف خواهد شد و برای هر سه گردشگر یک ویزای توریستی صادر خواهیم کرد.</p>
      <p>این هفته قزاقستان جشن ملی خود را نیز با حضور سفرای کشورهای خارجی، نظامیان و حداد عادل رئیس فرهنگستان زبان فارسی برگزار کرد.</p>
    </article>
  </body>
</html>