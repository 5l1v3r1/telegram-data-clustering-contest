<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000114687"/>
    <meta property="og:site_name" content="MGR Online"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="สีน้ำเงินเปิดเพิ่ม ”เตาปูน-สิรินธร”ตั้งแต่ 4 ธ.ค. นี้ ยืด 4 สถานีให้ทดลองนั่งฟรี"/>
    <meta property="og:description" content="รฟม.จับมือ BEM แจ้งขยายเดินรถ”สีน้ำเงิน”ต่อขยาย จากเตาปูน-สิรินธร ตั้งแต่ 4 ธ.ค. นี้ รวม 4 สถานี ให้ประชาชนร่วมทดลองใช้ฟรี ช่วงเวลา 10 โมง-4 โมงเย็น โดยมีรถ 3 ขบวน วิ่งทุกๆ 8-10 นาที มั่นใจเปิดตลอดสายเตาปูน-ท่าพระ ใน 30 มี.ค.63"/>
  </head>
  <body>
    <article>
      <h1>สีน้ำเงินเปิดเพิ่ม ”เตาปูน-สิรินธร”ตั้งแต่ 4 ธ.ค. นี้ ยืด 4 สถานีให้ทดลองนั่งฟรี</h1>
      <address><time datetime="2019-11-29T10:45:00+00:00">29 Nov 2019, 10:45</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011862801.JPEG"/>
      </figure>
      <p>รฟม.จับมือ BEM แจ้งขยายเดินรถ”สีน้ำเงิน”ต่อขยาย จากเตาปูน-สิรินธร ตั้งแต่ 4 ธ.ค. นี้ รวม 4 สถานี ให้ประชาชนร่วมทดลองใช้ฟรี ช่วงเวลา 10 โมง-4 โมงเย็น โดยมีรถ 3 ขบวน วิ่งทุกๆ 8-10 นาที มั่นใจเปิดตลอดสายเตาปูน-ท่าพระ ภายใน 30 มี.ค. 63 <br/><br/>การรถไฟฟ้าขนส่งมวลชนแห่งประเทศไทย (รฟม.) แจ้งว่า รฟม. ร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ได้เร่งดำเนินการเตรียมความพร้อมสำหรับเปิดให้ประชาชนทดลองใช้บริการรถไฟฟ้าสายสีน้ำเงิน ส่วนต่อขยาย ได้เร็วยิ่งขึ้น โดยกำหนดจะเปิดให้ประชาชนทดลองใช้บริการรถไฟฟ้าสายสีน้ำเงิน ส่วนต่อขยาย ช่วงเตาปูน-ท่าพระ จากสถานีเตาปูน-สถานีสิรินธร ตั้งแต่วันที่ 4 ธ.ค. 2562 นี้<br/>ขณะที่พร้อมเปิดให้บริการอย่างเป็นทางการเต็มรูปแบบและจัดเก็บค่าโดยสารตามปกติจากสถานีเตาปูน-สถานีท่าพระ ในวันที่ 30 มี.ค. 2563 เป็นต้นไป<br/>สำหรับการเปิดให้ประชาชนทดลองใช้บริการนี้ จะเปิดให้ใช้บริการทุกวัน ตั้งแต่เวลา 10.00 - 16.00 น. โดยจะให้บริการรถไฟฟ้าแบบวิ่งไป-กลับ จากสถานีเตาปูนถึงสถานีสิรินธร มีรถไฟฟ้าให้บริการ 3 ขบวน ระยะห่างระหว่างขบวนประมาณ 8-10 นาที โดยผู้โดยสารที่เดินทางมาจากสายสีน้ำเงินและสายสีม่วง จะต้องเปลี่ยนขบวนรถไฟฟ้าที่สถานีเตาปูนเพื่อเดินทางไปยังสถานีในสายสีน้ำเงิน ส่วนต่อขยาย (สถานีบางโพ-สถานีสิรินธร) <br/><br/>กรณีเดินทางระหว่างสถานีบางโพถึงสถานีสิรินธร รวมจำนวน 4 สถานี ได้แก่ สถานีบางโพ สถานีบางอ้อ สถานีบางพลัด และสถานีสิรินธร จะไม่คิดค่าโดยสาร โดยใช้เหรียญหรือบัตรโดยสารรถไฟฟ้า MRT เดินทางในระบบรถไฟฟ้าผ่านประตูอัตโนมัติได้ตามปกติ กรณีเดินทางเข้าหรือออกจากสถานีเตาปูนคิดอัตราค่าโดยสารเริ่มต้น 16 บาท<br/><br/>สำหรับอัตราค่าโดยสารรถไฟฟ้า MRT สายสีน้ำเงิน จะคิดอัตราค่าโดยสารตั้งแต่สถานีแรกที่อัตรา 16 บาท โดยค่าโดยสารจะเพิ่มตามระยะทาง อัตราสูงสุด 42 บาท และสามารถเดินทางเชื่อมต่อกับสายสีม่วงโดยมีอัตราค่าโดยสารสูงสุดไม่เกิน 70 บาท และเมื่อผู้โดยสารแตะบัตรหรือเหรียญโดยสารที่ประตูอัตโนมัติแล้ว จะสามารถอยู่ในระบบรถไฟฟ้าได้ไม่เกิน 180 นาที <br/><br/>ทั้งนี้ รฟม. และ BEM จะทยอยปรับการให้บริการไปตามความก้าวหน้าของงานและความพร้อมของระบบที่เกี่ยวข้องไปจนถึงระดับการให้บริการตามปกติ เช่น การขยายจำนวนสถานีให้บริการไปจนถึงสถานีท่าพระ หรือการเดินรถไฟฟ้าอย่างต่อเนื่องครบลูปทั้งเส้นทางสายสีน้ำเงิน ซึ่งจะมีการประชาสัมพันธ์ให้ประชาชนรับทราบต่อไป</p>
      <figure>
        <img src="https://mpics.mgronline.com/pics/Images/562000011862802.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/business/photo-gallery/9620000114687"/>
      </related>
    </article>
  </body>
</html>