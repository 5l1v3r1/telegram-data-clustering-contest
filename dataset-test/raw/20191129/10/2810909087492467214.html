<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360138"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-29T10:59:00+00:00"/>
    <meta property="og:title" content="МИП БиХ - приватно предузеће ПДП-а"/>
    <meta property="og:description" content="Да је Министарство иностраних послова /МИП/ БиХ постало приватно предузеће ПДП-а и њених лидера министра Игора Црнатка, предсједника ПДП-а Бранислава Бореновића и почасног предсједника ПДП-а Младена Иванића, безброј је информација до којих је дошла јавност, а на које су у протеклом периоду документовано указивали многи медији, наводи портал Инфорспска."/>
  </head>
  <body>
    <article>
      <h1>МИП БиХ - приватно предузеће ПДП-а</h1>
      <address>
        <time datetime="2019-11-29T10:59:00+00:00">29 Nov 2019, 10:59</time>
      </address>
      <p>
        <i>Да је Министарство иностраних послова /МИП/ БиХ постало приватно предузеће ПДП-а и њених лидера министра Игора Црнатка, предсједника ПДП-а Бранислава Бореновића и почасног предсједника ПДП-а Младена Иванића, безброј је информација до којих је дошла јавност, а на које су у протеклом периоду документовано указивали многи медији, наводи портал Инфорспска.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1373/137399.jpg"/>
        <figcaption>МИП БиХ<br/>Фото: РТРС</figcaption>
      </figure>
      <p>- Агенција за државну службу БиХ, на основу захтјева МИП-а БиХ, расписала је конкурс за главног инспектора - министра савјетника у канцеларији за контролу дипломатских и конзуларних послова а крајњи рок за пријаву је био 14. новембар. И ништа ту можда не би било чудно да конкурс није намјештен за Саву Шкрбу, актуелног шефа кабинета Игора Црнатка и главног задуженог за логистику и рјешавање свих приватних захтјева Младена Иванића и Бранислава Бореновића - истиче се у тексту.</p>
      <p>Исти извор наводи да је занимљиво напоменути да је још актуелни шеф Кабинета министра иностраних послова у Савјету министара Саво Шкрба који себе, кад Црнадак оде са те функције, види као шефа инспекције за дипломатске и конзуларне послове, очекује да конкурс и његово именовање најнормалније прође јер кад год му неко скрене пажњу на неправилности и незаконитости он каже - "тако смо ми то радили и у Управи за индиректно опорезивање, не брини".</p>
      <p>Према наводима овог портала, "Шкрба је био посебно поносан на то што је према препоруци Иванића, а посредством МИП-а више пута тражио било какве политичке сесије, округле столове... по свијету на које би могао да убаци Иванића као бившег члана Предсједништва БиХ, јер му се Иванић пожалио да му је досадно, да ништа не ради, али и да му је повријеђена сујета јер су га скоро сви заборавили".</p>
      <p>Међутим, наводи исти извор, Агенција за државну службу је одустала од поменутог конкурса, као и од формирања комисије за спровођење конкурса.</p>
      <p>Портал Инфосрпска додаје да су два могућа разлога за то - један је да је Предсједништво БиХ већ именовало новог предсједавајућег Савјета министара, али и поштовања Закона о заштити тајних података приликом пријема у радни однос.</p>
      <p>- Други конкурс који је расписан за мјесто помоћник министра за опште послове био је намјештен за Јована Калабу. Међутим, поред најаве Агенције за државну службу БиХ да њихов члан комисије неће учествовати у даљем раду у овом конкурсу, Алмир Шаховић, помоћник министра Црнатка, инсистира на томе да се састане конкурсна комисија, јер, како прича по кулоарима, "Црнадак је и њему ваљао". Тако је за 2. децембар заказан писмени дио испита за овај конкурс, а да ли ће и усмени дио успјети да одрже није познато, јер Црнатков помоћник попут свог министра често није ту и обилази земаљску куглу, трошећи паре пореских обвезника БиХ - наглашава се у тексту.</p>
    </article>
  </body>
</html>