<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149664/solskjer-obhajuje-prehru-v-astane-aj-tak-ma-potesili"/>
    <meta property="og:site_name" content="Sport7"/>
    <meta property="article:published_time" content="2019-11-29T10:22:50+00:00"/>
    <meta property="og:title" content="Solskjer obhajuje prehru v Astane: Aj tak ma potešili"/>
    <meta property="og:description" content="Nursultan 29. novembra (TASR) - Futbalisti Manchestru United si pripísali prvú prehru v tohtosezónnej edícii Európskej ligy. Už istý postupujúci z L-skupiny ale na pode FC Astana (1:2) nasadil tím zložený prevažne z talentovaných mladíkov, jeho priemerný vek bol iba 21,6 roka."/>
  </head>
  <body>
    <article>
      <h1>Solskjer obhajuje prehru v Astane: Aj tak ma potešili</h1>
      <address><time datetime="2019-11-29T10:22:50+00:00">29 Nov 2019, 10:22</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Nursultan 29. novembra (TASR) - Futbalisti Manchestru United si pripísali prvú prehru v tohtosezónnej edícii Európskej ligy. Už istý postupujúci z L-skupiny ale na pode FC Astana (1:2) nasadil tím zložený prevažne z talentovaných mladíkov, jeho priemerný vek bol iba 21,6 roka.</b>
      </p>
      <p>Kapitánsku pásku si na ruku dal Jesse Lingard, vo veku 26 rokov najstarší hráč United v poli, a práve on poslal svoj tím už v 10. minúte do vedenia. Kazašský tím sa ale po zmene strán osmelil a otočil skóre. Pre Astanu to boli vôbec prvé body v skupine po štyroch predchádzajúcih prehrách.</p>
      <p><b>"Títo chlapci sa dnes veľa naučili. Napriek prehre ma mnohí z nich potešili a mám o čom premýšľať. Väčšinu zápasu sme hrali výborne, ale boli aj pasáže, keď sme súperovi dovolili zatlačiť nás a to nás napokon stálo zápas,"</b> povedal po strenutí kouč United Ole Gunnar Solskjaer.</p>
      <related>
        <a href="https://www.sport7.sk/149654/video-mlady-talent-manchestru-united-zahodil-proti-astane-doslova-nemozne"/>
      </related>
      <p>V porovnaní s predchádzajúcim ligovým stretnutím so Sheffieldom United urobil Solskjaer až 11 zmien. Debut v "áčku" absolvovali tínedžeri Ethan Laird, Dylan Levitt a Di'Shon Bernard, ktorý si dal v 62. minúte vlastný gól na 1:2. Na lavičke hostí sedel aj 19-ročný Max Taylor, ktorý má za sebou úspešnú liečbu rakoviny semenníkov.</p>
      <p>Hostia mohli v Nursultane vyhrať, no stopercentnú šancu na 2:0 premárnil Tahith Chong, keď netrafil prázdnu bránu. Vyrovnávajúci zásah Astany potom zaznamenal v 55. minúte Dmitrij Šomko. "<b>Tento výsledok si navždy zapamätám. Vnukom budem rozprávať, že som dal gól Manchestru United. Ale je naozaj jedno, kto skóroval, najdôležitejšie je, že sme vyhrali,</b>" vyhlásil Šomko.</p>
      <p>Manchester United je naďalej lídrom L-skupiny, spolu s ním už má istú účasť v šestnásťfinále aj druhý Alkmaar. Holandský tím zaostáva o bod a v záverečnom kole sa na Old Trafforde pokúsi dostať v tabuľke pred domácich.</p>
    </article>
  </body>
</html>