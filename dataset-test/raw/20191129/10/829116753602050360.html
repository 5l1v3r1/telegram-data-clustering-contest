<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191129-ksh-nottek-az-atlagkeresetek.html"/>
    <meta property="og:site_name" content="Origo"/>
    <meta property="article:published_time" content="2019-11-29T10:42:00+00:00"/>
    <meta property="og:title" content="11,8 százalékkal nőttek szeptemberben a bruttó átlagkeresetek"/>
    <meta property="og:description" content="A nettó átlagkereset kedvezmények nélkül 239 900 forint."/>
  </head>
  <body>
    <article>
      <h1>11,8 százalékkal nőttek szeptemberben a bruttó átlagkeresetek</h1>
      <address><time datetime="2019-11-29T10:42:00+00:00">29 Nov 2019, 10:42</time> by <a rel="author">MTI</a></address>
      <p>
        <b>Szeptemberben a bruttó átlagkereset 11,8 százalékkal nőtt az egy évvel korábbihoz képest és 360 ezer 700 forint volt. A nettó átlagkereset kedvezmények nélkül 239 900 forint, a kedvezményeket is figyelembe véve 247 300 forint volt - jelentette a Központi Statisztikai Hivatal (KSH). </b>
      </p>
      <p>A január-szeptemberi időszakban a teljes munkaidőben alkalmazásban állók nemzetgazdasági szintű átlagos bruttó keresete - a legalább 5 embert foglalkoztató vállalkozásoknál, a költségvetési intézményeknél és a foglalkoztatás szempontjából jelentős nonprofit szervezeteknél - 359 900 forint volt, közfoglalkoztatottak nélkül számolva elérte a 369 900 forintot. </p>
      <aside>Az év első kilenc hónapjában a nettó átlagkereset kedvezmények nélkül 239 300 forint, </aside>
      <p>a kedvezményeket is figyelembe véve 246 700 forint volt. A bruttó és a kedvezmények nélkül számított nettó átlagkereset egyformán 10,8 százalékkal emelkedett az előző év azonos időszakához képest.</p>
      <p>Horváth András, a Takarékbank vezető elemzője szerint a továbbra is kifeszített munkaerőpiac és a rekordalacsony munkanélküliség miatt a bérnövekedés dinamikája a következő időszakban is hasonlóan intenzív marad, a képzett munkaerő hiánya gyakorlatilag a gazdaság minden szektorában problémákat okoz az utóbbi 2 évben.</p>
      <figure>
        <img src="https://cdn.nwmgroups.hu/s/img/i/1505/20150528forint-penz-penzugyek-penztarca-bankkartya.jpg?w=644&amp;h=429"/>
        <figcaption>Illusztráció<cite>Fotó: Origo</cite></figcaption>
      </figure>
      <p><mark>Horváth András kiemelte, hogy a nettó bérek szintén 11,8 százalékkal emelkedtek, így a reálbér-növekedés kiemelkedő, 8,8 százalék volt a hónapban. <br/></mark>A makrogazdaság és a monetáris politika szempontjából kiemelten fontos mutató, a rendszeres bérek éves növekedése 10,6 százalék volt.</p>
      <p>A közszféra közfoglalkoztatás nélküli bérei 8,1 százalékkal növekedtek, így továbbra is némileg lemaradó a szektor a bérdinamikában, de az idén nyártól már elindult és 2022-ig 72 százalékkal emelkedő egészségügyi szakdolgozói bérek gyorsíthatnak majd az ütemen, mivel közel 90 ezer embert érint a lépés.</p>
    </article>
  </body>
</html>