<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/omades-basket/panathinaikos/1561536/pitino-persi-ola-ita-diaforetika-me-fetos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-29T10:51:00+00:00"/>
    <meta property="og:title" content="Πιτίνο: Πέρσι όλα ήταν διαφορετικά με φέτος"/>
    <meta property="og:description" content="Απόλυτα ικανοποιημένος με την απόδοση του Παναθηναϊκού είναι ο τεχνικός του…"/>
  </head>
  <body>
    <article>
      <h1>Πιτίνο: Πέρσι όλα ήταν διαφορετικά με φέτος</h1>
      <address><time datetime="2019-11-29T10:51:00+00:00">29 Nov 2019, 10:51</time> by <a rel="author">Πετρούτσου Μαρία</a></address>
      <p>
        <b>Απόλυτα ικανοποιημένος με την απόδοση του Παναθηναϊκού είναι ο τεχνικός του…</b>
      </p>
      <p>Καμία σχέση δεν έχει ο φετινός Παναθηναϊκός με τον περσινό, όπως δήλωσε ο Ρικ Πιτίνο μετά τη νίκη επί της Μπασκόνια.</p>
      <p>Ο πολύπειρος κόουτς αποκάλυψε τις… πινελιές του στο ρόστερ του «τριφυλλιού», ενώ αναφορικά με το ματς κόντρα στους Βάσκους, το μόνο που έκανε ήταν να πείσει τους παίκτες του να γίνουν πιο σκληροί στην άμυνα.</p>
      <p>«Πρώτα και κυριότερα, πέρυσι όλα ήταν διαφορετικά σε σχέση με φέτος. Όλοι ξέρουν τι σκέφτομαι για τον Νικ, τον Παπαπέτρου, τον ΝτεΣόν. Πίστευα πέρυσι πως όταν τους βγάζω θα πέσει η απόδοσή μας. Τώρα βγάζω τον Νικ και έχω έναν MVP, τον Ράις. Βγάζω τον Παπαπέτρου και βάζω τον πρώην NBAer, Τζόνσον. Βγάζω τον Τόμας και βάζω τον Μήτογλου, που παίζει άμυνα. Έχουμε και τον Τζίμερ Φριντέτ. Όλοι έπαιξαν εξαιρετικά. Χαίρομαι απόψε, γιατί έκαναν αυτό που τους έλεγα εδώ και 48 ώρες. Τους έλεγα πως αν παίζουμε καλά μόνο στην επίθεση, θα είμαστε μια μέτρια ομάδα. Αν παίζουμε και άμυνα, θα τα καταφέρουμε.</p>
      <p>Θυμάστε πως πέρυσι έλεγα συνέχεια για τα deflections. Έλεγα πως θέλουμε 35. Τα καταφέραμε μία φορά. Απόψε είχαμε 34. Ξέραμε πως η Μπασκόνια είναι εξαιρετική στον αιφνιδιασμό. Θέλαμε να τους σταματήσουμε. Ο ένας κάλυπτε τον άλλον. Έχουμε προοπτική, θα γίνουμε καλύτεροι. Προσωπικά, λάτρεψα να προπονώ αυτούς τους παίκτες πέρυσι. Είναι άνθρωποι και παίκτες με αξίες. Είμαι ενθουσιασμένος που επέστρεψα ως προπονητής», δήλωσε αρχικά ο Ρικ Πιτίνο.</p>
      <p>Για το πόσο δύσκολο ήταν για τον ίδιο να αλλάξει τόσο πολύ την εικόνα του Παναθηναϊκού: «Είπα στους παίκτες όταν ήρθα εδώ πως: "Είστε καλοί στην επίθεση. Στην άμυνα, στα σκριν και στα block outs είστε αδύναμοι. Αυτά είναι βασικά στοιχεία". Απόψε πριν από το ματς τους είπα, για να τους δώσω κίνητρο: "Θα σας βάλω μεγάλη πίεση. Όμως, το έχω κάνει αυτό κι άλλες φορές στην καριέρα μου με καλές ομάδες. Η πίεση είναι ο καλύτερος φίλος που έχεις στη ζωή σου. Η πίεση είναι προνόμιο. Όταν φοράς τη φανέλα του Παναθηναϊκού και λειτουργείς υπό πίεση, θα δώσεις το μάξιμουμ, θα παίξεις άμυνα σε κάθε κατοχή, θα δώσεις έμφαση στο scouting. Όταν δεν έχεις πίεση, δεν θα τα καταφέρεις. Η πίεση είναι το κορυφαίο στοιχείο που μπορεί να έχει ένας παίκτης"».</p>
      <p>Για τον Τζίμερ Φριντέτ και το γεγονός πως έπαιξε περισσότερο χρόνο: «Ο Τζίμερ είναι ένας αξιόλογος αμυντικός. Είπα στην ομάδα πως δεν θα τον βγάλω λόγω ύψους. Περιμένω τους άλλους τέσσερις να τον καλύψουν. Αν παίξουμε με τον Γουάιλι στο "5" και τον ποστάρουν, περιμένω τους άλλους τέσσερις να τον βοηθήσουν. Έλεγα στον Μάνο για καιρό, πως πρέπει να πάρουμε τον Φριντέτ. Ο Τζόνσον είναι μεγάλη προσθήκη για την ομάδα, όπως και ο Γουάιλι, που εγώ έφερα. Πρότεινα τον Τζίμερ, που άρεσε στον ιδιοκτήτη. Έχουμε έναν ιδιοκτήτη που ευτυχώς άκουσε τις δικές μου προτάσεις και του Μάνου και πήρε τις αποφάσεις. Ο Φριντέτ είναι εξαιρετικός αμυντικός, αλλά δεν είναι ψηλός. Αν ο Καλάθης ήταν σαν τον Στεφ Κάρι, θα έπαιζε στο ΝΒΑ. Αν ο Φριντέτ ήταν πιο ψηλός, δεν θα έπαιζε εδώ. Από τότε που ήρθα εδώ, λένε για το under στον Νικ. Ο Νικ στην προπόνηση είναι τρομερός σουτέρ. Ο Καλάθης είναι ο πιο... μοναδικός παίκτης που έχω προπονήσει. Είναι εξαιρετικός και στις δύο πλευρές του παρκέ. Βλέπει δύο ή τρεις φάσεις μπροστά. Ξέρει ακριβώς τι θα κάνει η αντίπαλη ομάδα, είναι απίστευτος. Όταν το βάζεις μαζί με τον Φριντέτ, έχεις ένα απίθανο δίδυμο. Μετά μπαίνει ο Ράις, που επίσης είναι σπουδαίος. Έχουμε βάθος στον πάγκο, μπορούμε να αντέξουμε τραυματισμούς και φάουλ. Υπάρχει μεγάλος ενθουσιασμός».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/basket/omades-basket/panathinaikos/1561529/euroleague-i-epistrofi-tou-pitino-sundiastike-me-niki/"/>
        <a href="https://www.neakriti.gr/article/editors-blogs/maria-petroutsou/1561518/ehei-apoluto-dikio-o-orgismenos-nikos-oikonomou/"/>
      </related>
    </article>
  </body>
</html>