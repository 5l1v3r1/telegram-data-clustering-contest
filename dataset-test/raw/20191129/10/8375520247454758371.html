<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/desyat-porad-yak-ne-stati-zhertvoyu-shahraystva-pid-chas-chornoji-pyatnici-643325.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T10:59:51+00:00"/>
    <meta property="og:title" content="Десять порад, як не стати жертвою шахрайства під час Чорної п’ятниці"/>
    <meta property="og:description" content="Звертайте увагу не лише на цінник товару — як під час Чорної п’ятниці, так і в будь-який інший день"/>
  </head>
  <body>
    <article>
      <h1>Десять порад, як не стати жертвою шахрайства під час Чорної п’ятниці</h1>
      <address>
        <time datetime="2019-11-29T10:59:51+00:00">29 Nov 2019, 10:59</time>
      </address>
      <h4>Звертайте увагу не лише на цінник товару — як під час Чорної п’ятниці, так і в будь-який інший день</h4>
      <p>Ви мрієте про дорогі та красиві кросівки, і ось ви бачите їх у Чорну п’ятницю в онлайн-магазині зі знижкою 70%. Мозок у стані приємного хвилювання може прийняти швидке, але хибне рішення про покупку. Адже, ймовірно, ви не звернете уваги на сертифікат безпеки сайту та інші деталі, які видають недоброчесні ресурси.</p>
      <p>Експерти школи цифрової безпеки <a href="https://www.facebook.com/dss380org/">Digital Security School 380</a> зібрали 10 правил для офлайн- та онлайн-покупок, що допоможуть зберегти ваші гроші.</p>
      <h3>1. Перевірте, чи не отримали ви фішинговий лист</h3>
      <p>Для цього зверніть увагу на:</p>
      <ul>
        <li>Правильність назви магазину в листі: навіть одна помилка у написанні повинна викликати у вас підозру щодо справжності листа. Тобто, жодних шансів для Razetka чи Abibas.</li>
        <li>Чи справді адреса, з якої вам надіслали лист, схожа на офіційну поштову скриньку магазину? Жодних 16589292@allllllo.ua!</li>
        <li>Чи є в тексті листа заклик придбати щось терміново за лінком, доданим до листа? Не переходьте за посиланням, спершу скопіюйте його та перевірте на <a href="http://verify.org.ua/en/">Verify</a> та <a href="https://www.virustotal.com/gui/">VirusTotal</a>. Завжди остерігайтесь закликів придбати будь-що «тут і зараз» у будь-яких листах, але на період Чорної п’ятниці — особливо.</li>
      </ul>
      <h3>2. Звіряйте банківські платежі</h3>
      <p>За день оформили 5 покупок у різних магазинах? Аби вчасно попередити витік коштів зі своєї картки, ввечері звірте баланс на ній чи перегляньте в додатку банку витрачену суму.</p>
      <h3>3. Пильнуйте за підозрілими дзвінками в період розпродажів</h3>
      <p>Не повідомляйте ваш пін-код чи паролі від особистих акаунтів будь-яких сайтів третім особам. Жоден магазин чи банк ніколи не запитає такої інформації, що б не сталось. А перед Чорною п’ятницею можуть зрости дзвінки на ваш номер начебто від банку з проханням: «Надайте нам, будь ласка, всі дані доступу до вашої картки, тому що просто зараз з неї зникають всі кошти та ми хочемо цьому завадити».</p>
      <p>Не вірте в такі історії та просто кладіть слухавку. Якщо у вас дійсно є підстави вважати, що щось відбувається з грошима, переривайте дзвінок та телефонуйте до банку самостійно. Номер телефону візьміть на платіжній картці або на офіційному сайті банку.</p>
      <h3>4. Заздалегідь встановіть додаткові методи захисту</h3>
      <p>Почнемо з того, що автентифікація – це перевірка унікальної інформації, відомої та доступної лише тій людині, яка намагається отримати доступ до чогось (сторінки у Facebook, фотографій в запароленному архіві тощо). Пароль – це метод автентифікації, адже ваш пароль знаєте тільки ви.</p>
      <p>Але пароль можуть викрасти, підібрати або запам’ятати, коли ви його вводите, наприклад, у громадському транспорті. Тому виникає потреба в додаткових методах захисту. Такими є двофакторна автентифікація, коли після введення паролю на ваш телефон приходить смс з одноразовим кодом доступу, TouchID чи FaceID.</p>
      <p>Сьогодні у цифровому світі мати пароль – це лише означає, що ви маєте двері до власної квартири. Наявність двофакторної автентифікації, TouchID чи FaceID говорить про те, що двері до квартири ви можете замкнути на ключ.</p>
      <h3>5. Робіть покупки через перевірені Wi-Fi мережі</h3>
      <p>Наприклад, ви гуляєте просторами великого торгового центру, ваш мобільний інтернет працює погано. В цьому випадку перегляньте всі доступні Wi-Fi точки та краще під’єднайтесь до тієї з них, яка вам відома за назвою (наприклад, мережа від піцерії на фудкорті) і для якої як мінімум треба ввести пароль. В торгових центрах людей багато, через відкритий Wi-Fi зловмисникам легко отримати доступ до вашого телефону.</p>
      <p>Радимо не проводити онлайн-оплати через відкриті Wi-Fi мережі, але якщо є нагальна потреба, перевірте:</p>
      <ul>
        <li>Чи мережа використовує WPA-шифрування (Wi-Fi® Protected Access)?</li>
        <li>Чи просить мережа пароль, аби ви могли під’єднатись до неї (краще, коли просить. Це означає, що відбувається мінімальний відбір користувачів)?</li>
        <li>Чи немає серед них тих, які копіюють назву одна одної з різницею в один символ? Одна з таких мереж може бути створеною спеціально для шахрайств.</li>
      </ul>
      <h3>6. Перевіряйте сертифікат безпеки сайту</h3>
      <p>Перед проведенням онлайн-оплат звертайте увагу, чи використовує сайт шифрування — це легко перевіряється за наявності https в адресі сайту.</p>
      <h3>7. Перевіряйте ресурси та бренди на оригінальність</h3>
      <p>Назва онлайн-магазину не повинна містити помилок чи одруківок: жодних alieexpres, confy чи foxrot. Чи оформлення сайту магазину не викликає у вас ніяких підозр? Логотип, назва та інші написи мають бути чіткими. Зловмисники вміють копіювати сайти, створюючи максимально наближені до оригіналу. Але цю копію завжди щось видає: не таке розташування звичних елементів, змінені назви чи гірша якість зображень тощо.</p>
      <h3>8. Лише офіційні мобільні додатки</h3>
      <p>Магазини можуть мати власні додатки на телефон, аби вам було зручніше обирати та замовляти товари. Завантажуйте такі додатки лише через AppStore чи Google Play, або й взагалі переходьте на сторінку завантаження з офіційного сайту магазину.</p>
      <h3>9. Будьте уважні до пропозицій про передоплату і перевіряйте дату реєстрації онлайн-магазину</h3>
      <p>Під час Чорної п’ятниці та інших великих розпродажів у магазинів збільшується попит на товари, через що у покупців можуть просити передоплату під час замовлення онлайн. У такому разі радимо звертати увагу на дату реєстрації домену. Зробити це можна завдяки ресурсу <a href="https://dig.ua/">dig.ua</a>.</p>
      <p>Зазвичай українські магазини, які не вимагають передоплат у звичайні дні, не будуть їх просити й під час розпродажів. Тому, якщо ваш улюблений магазин одягу раптом почав просити оплатити товар перед отриманням і не дає опції розрахуватись на місці, це привід задуматись.</p>
      <h3>10. Не хизуйтеся своїми покупками в онлайні</h3>
      <p>Слідкуйте за цифровою гігієною і не публікуйте усі фото підряд у соцмережах. Ваші друзі й так дізнаються, що під час Чорної п’ятниці ви придбали нову PlayStation, а от потенційним зловмисникам про це знати не варто. Завдяки публічним обліковим записам у соцмережах зловмисникам легко відстежити, де ми живемо, чим користуємось та навіть коли буваємо вдома. Не приводьте їх за руку до своєї оселі.</p>
      <p>Загалом, здоровий глузд — завжди найкраща профілактика від небажаних проблем. Звертайте увагу не лише на цінник товару — як під час Чорної п’ятниці, так і в будь-який інший день.</p>
      <footer>Джерело: <a href="https://vctr.media/">vctr.media</a></footer>
      <related>
        <a href="https://glavcom.ua/kyiv/news/u-kijevi-pyana-zhinka-za-kermom-avto-vrizalasya-v-magazin-foto-643024.html"/>
        <a href="https://glavcom.ua/world/observe/louis-vuitton-kupuje-tiffany-za-ponad-16-mlrd--642207.html"/>
        <a href="https://glavcom.ua/kyiv/news/na-harkivskomu-masivi-molodik-pograbuvav-magazin-foto-641377.html"/>
      </related>
    </article>
  </body>
</html>