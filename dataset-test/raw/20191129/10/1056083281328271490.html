<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805198/%D8%B9%D9%84%D9%85-%D8%A7%D9%84%D9%87%D8%AF%DB%8C-%D9%85%D8%A7-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D8%AF%D8%A8%D8%AE%D8%AA-%DA%A9%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:04:55+00:00"/>
    <meta property="og:title" content="علم‌الهدی: ما اسرائیل و آمریکا را بدبخت کرده‌ایم"/>
    <meta property="og:description" content="ایسنا/خراسان رضوی امام جمعه مشهد گفت: ما هستیم که داریم می‌جنگیم، استکبار را به زانو در آوردیم و آمریکا و اسرائیل را بدبخت کردیم."/>
  </head>
  <body>
    <article>
      <h1>علم‌الهدی: ما اسرائیل و آمریکا را بدبخت کرده‌ایم</h1>
      <address><time datetime="2019-11-29T10:04:55+00:00">29 Nov 2019, 10:04</time> by <a rel="author">اکرم مقدسی</a></address>
      <p>ایسنا/خراسان رضوی امام جمعه مشهد گفت: ما هستیم که داریم می‌جنگیم، استکبار را به زانو در آوردیم و آمریکا و اسرائیل را بدبخت کردیم.</p>
      <p>آیت‌الله سید احمد علم‌الهدی امروز در خطبه‌های عبادی-‌سیاسی نماز جمعه مشهد در حرم مطهر رضوی، اظهار کرد: حرکت غیورانه مردآفرینی که مردم ایثارگر و باایمان ما در این هفته در نقطه به نقطه کشور در عرصه دفاع از دین و نظام و مقابله با شیاطین و اجنبی‌پرستان نفوذی از خودشان نشان دادند، بسیار حرکت ارزشمندی بود، ارزشمندی این حرکت به جایی رسید که حجت امام زمان(عج) ولی امر مسلمین مقام معظم رهبری با کمال صراحت اعلام تشکر کردند و فرمودند من از این حرکت مردم سپاسگزارم.</p>
      <p>وی افزود: جمله بعدی ایشان برای ما قابل توجه است که عظمت این حرکت مردمی را ثابت می‌کند، ایشان فرمودند من که کسی نیستم تشکر کنم، خدا از این مردم شاکر است، یعنی وقتی انسان عملی و عبادتی را انجام دهد که اعتراف و اقراری از ناحیه خدا در قبولی عملش باشد، این عمل بسیار مهمی است.</p>
      <p>علم‌الهدی بیان کرد: وجود اقدس امام زمان(عج) مظهر عظمت خدا است. حضرت در پس پرده غیبت قرار دارند و ما را به حجت خودشان سپردند، همان‌طور که نماز، روزه و عبادت شما باید مطابق فتوای مجتهد جامع‌الشرایط انجام گیرد و اگر مطابق آن انجام شد و مجتهد جامع‌الشرایط گفت که درست است، تضمین شده، ولی امر مسلمین ولی فقیه حجت امام زمان(عج) است و امام زمان یک جریان ارتباطی از پیش پرده غیبت با شیعیان خود در میان گذاشتند و آن جریان ارتباطی مجتهد جامع و ولی فقیه است، وقتی نایب امام زمان(عج) می‌گوید که خدا از شما شاکر است، یعنی این راهپیمایی‌ها و حرکتی که انجام دادید ارزشمندترین عبادت بوده و مقبول پروردگار قرار گرفته است. </p>
      <p>امام جمعه مشهد ادامه داد: شاکر بودن خدا، تشکر خشک و خالی نیست، انواع عزت‌ها سعادت‌ها و خوشبختی‌ها است. او در مقام تشکر همه چیز می‌دهد، خوشا به سعادت شما که به این عبادت موفق شدید و به عنوان جهاد فی سیبل الله در ردیف مجاهدین رکاب پیغمبر افتخار پیدا کردید. افرادی نیز که این حرف‌ها را قبول نداشته و اعتقادی ندارند، دموکراسی و مردم‌سالاری را که قبول دارند، این مردم‌سالاری دینی است.</p>
      <p>نماینده ولی فقیه در خراسان رضوی خاطرنشان کرد: تمام اندیشه‌های دموکرات دنیا دموکراسی را در حد مشارکت سیاسی مردم می‌دانند که حقش را دارند، نه اینکه عمل کنند و نه اینکه پای این دموکراسی و مردم‌سالاری بیایند، اما در نظام ما مردم‌سالاری و دموکراسی مردم ما را در صحنه نظام می‌آورد. در مقابل شما که امید و جان این نظام را با شرارت، رذالت و تخریب هدف گرفتید، با همه وجود دفاع می‌کنیم.</p>
      <p>وی با بیان اینکه عالی‌ترین مصداق مردم‌سالاری، دموکراسی و مردم‌سالاری قدسی است، عنوان کرد: در این دموکراسی مردم به عنوان حق مشارکت و تکلیف مشارکت سیاسی به عرصه نمی‌آیند، بلکه به عنوان عبادت و بندگی خدا وارد صحنه می‌شوند، به عنوان عملی که رابطه آنها را با خدا مستحکم می‌کند. با قداست، معنویت و تکیلف الهی به صحنه می‌آیند. این یک دموکراسی قدسی است که در هیچ اندیشه و نظامی غیر از اندیشه ولایی ما سابقه و نمونه ندارد، تنها مردم‌سالاری نیست، بلکه مردم‌سالاری مقدس بوده و مربوط به ما است.</p>
      <p>علم‌الهدی با اشاره به حرکتی که مردم از نظر حضور در صحنه پیدا کردند، خطاب به آنها، گفت: مردم خیلی آقا هستید، خیلی عزیز هستید، ما می‌توانیم به شما مردم، مردم در رکاب پیغمبر و مردم زمان امیرالمومنین(ع)، ببالیم و افتخار کنیم. شما عزیز و ارزشمند هستید، منتها بحث ما در این است، مردمی که انقدر عزیز و ارزشمند هستند را نباید در طرح‌های مدیریتی کشور غافلگیر کنیم. غافلگیر کردن این مردم در عرصه‌های مدیریتی کشور با این اخلاص، فداکاری، شهامت و مجاهده، گناه نابخشودنی و خلاف انسانیت و اسلامیت است. </p>
      <p>امام جمعه مشهد با اشاره به اینکه تنها عارضه مهار مصرف بنزین مسائل امنیتی نبوده و نیست، تصریح کرد: این نیست که بگوییم اصلاح قیمت بنزین عارضه امنیتی دارد، بنابراین مساله را به دستگاه‌های امنیتی و شورای امنیت کشور واگذار کنیم و از مردم بترسیم. معنایش این است از مردم بترسیم که شلوغ کنند، مردمی که انقدر باصفا هستند و با صمیمیت حضور دارند، قصه را به دستگاه‌های امنیتی واگذار کنیم که نکند شلوغ کنند.</p>
      <p>نماینده ولی فقیه در خراسان رضوی اضافه کرد: این فکر در کارگزاران مدیریت کشور که از مردم، هیجان و اعتراض آنها بترسیم، با صمیمیت و یگانگی مسئولان نظام با مردم منافات دارد، معنایش صمیمیت با مردمی نیست که با تمام وجود و با تمام هستی در عرصه نظام ایستادند. از این مردم بترسیم و بگوییم مساله عارضه امنیتی دارد و طرح را به دستگاه امنیتی واگذار کنیم. این عارضه امنیتی اصلاح قیمت بنزین تنها مربوط به یک عده عوامل اجنبی‌پرست و مزدور دشمن بیگانه است که نکند از موقعیت استفاده کنند و خراب‌کاری به راه بیندازند.</p>
      <p>وی افزود: این نسبت به اصل عوارض اصلاح مصرف بنزین یک عارضه جنبی و فرعی است. می‌خواهند از هر موقعیتی به نفع دشمن استفاده کنند و کشور و نظام را سیل تهدیدها و تخریب‌ها قرار دهند. مردم ما بصیر و هوشیار بوده و دستگاه‌های امنیتی ما نیز دستگاه‌های مقتدر، بااحساس و باانگیره مراقب اوضاع هستند که باید آماده باشند. ما در این دنیا دشمن داریم و تنها کشوری که قدرت استکباری و شیطانی کره زمین درصدد براندازی و نابودسازی او است، ما هستیم که داریم می‌جنگیم، استکبار را به زانو در آوردیم و آمریکا و اسرائیل را بدبخت کردیم. آنها با ما دشمن هستند.</p>
      <p>علم‌الهدی ادامه داد: دستگاه‌های امنیتی و مردم ما باید در هر موقعیت و مناسبتی آماده باشند، مزدوران و پول‌بگیران دشمن آمدند تا خراب‌کاری کنند، بنابراین باید بایستند، دفاع کنند و آنها را از بین ببرند. نمونه این آمادگی در جریان اخیر در مشهد نشان داده شد. مشهد سیبل دشمن و در همه خراب‌کاری‌ها و فسادها هدف اولیه آنها بود اما آمادگی دستگاه‌های امنیتی ما، هماهنگی ارزشمند دستگاه‌های امنیتی نظامی، انتظامی و اطلاعاتی ما با هم و با دستگاه قضایی در این شهر و استان و آمادگی مردم و بسیج قهرمان ما کار را به جایی رساند که نتوانستند کوچک‌ترین ضایعه و خسارتی را در این شهر انجام دهند.</p>
      <p>امام جمعه مشهد خاطرنشان کرد: عزیزان ما با کمال قدرت و مقاومت در عرصه حضور یافتند، بنابراین دچار مشکل نشدیم. اگر این آمادگی مشهد در همه کشور بود، مشکلی به وجود نمی‌آمد. وقتی می‌خواهیم اصلاح قیمت بنزین را انجام دهیم، لازم نیست به عنوان مساله امنیتی تنها عارضه امنیتی برای آن قائل شویم، عارضه عمده آن اقتصادی و معیشتی است. اشرار دست‌نشانده و مزدور آمریکا، اسرائیل و عربستان سرکوب و مهره‌های کلیدی آنها گرفتار شدند اما اشراری که در مقابل اصلاح قیمت بنزین به عنوان اشرار قطعی این قضیه بوده، باقی ماندند و آنها گران‌فروشان و بدتر از آن اشرار هستند. مساله گرانی برداشته نشد.</p>
      <p>نماینده ولی فقیه در خراسان رضوی گفت: عارضه اصلاح قیمت بنزین از نظر فشار معیشتی برای قشر آسیب‌پذیر بوده و گرانی اجناس همچنان در دست عده‌ای سودجو در این ممکلت است، حرکت‌ها به انجام نرسیده و کاری نشده زیرا این افراد از اشرار قبلی بدتر هستند. فرد میوه‌فروش می‌خواهد صبح بار خود را از میدان سوار ماشین کند و به مغازه بیاورد، در جریان آوردن بار چند لیتر بنزین مصرف می‌کند، حتی اگر لیتری 3 هزار تومان هم پول دهد، چقدر مصرف پول بنزین در مساله حمل و نقل برای او هزینه دارد که یک مرتبه گوجه‌فرنگی 5 هزار تومانی، 15 هزار تومان شود و کسی جلوی او را نگیرد؟</p>
      <p>وی اضافه کرد: این تنها در میوه‌فروشی نیست، در همه دستگاه‌ها و جریان‌های ممکلت در واحدهای صنفی این سودجویی وجود دارد، این افراد از اشراری که خانه و دکان‌ها را آتش زدند، بدتر هستند. چطور آنجا مردم و دستگاه‌های امنیتی مقابلشان ایستادند، حالا این را به عهده دولت گذاشتید تا با تنظیم بازار درست کند، مگر می‌توان با تنظیم بازار و تعزیرات درست کرد؟ باید همه به میدان بیایند، ولو اینکه مساله تنظیم بازار وظیفه دولت است اما پیشگیری از جرم وظیفه دستگاه قضایی است، آنها باید با ضابطین خود که دستگاه‌های امنیتی هستند، قوی و مردانه بایستند و جلوی این حرام‌خوری‌ها و سودجویی‌ها را در گران‌فروشی بگیرند.</p>
      <p>علم‌الهدی بیان کرد: مسئولان بزرگوار، مردم در مضیقه و تنگنای معیشتی هستند، به داد مردم برسید تا دشمنان نگویند تحریم اقتصادی اثر کرده، تحریم اقتصادی اثر نکرده، تمام انبارهای ما پر از کالا، تمام مغازه‌ها پر از جنس، تمام فروشگاه‌ها پر از متاع و تمام میوه‌فروشی‌ها پر از میوه است. کمبودی در کشور وجود ندارد، دزدی مردم را به تنگ می‌آورد، سودجویی کلان عده‌ای، مردم را مستاصل می‌کند، به داد مردم برسید و در این مساله گرانی مردم را نجات دهید تا این سودجویی‌ها انجام نگیرد. از خود مبدا محصول سودجویی و گران‌فروشی شروع می‌شود تا به سوپرمارکت محل می‌رسد، باید در مقابل همه این موارد ایستاد و مقابله کرد.</p>
      <p>امام جمعه مشهد با بیان اینکه مگر بنزین چقدر در حمل و نقل این دستگاه‌ها، تولیدات و معاملات نقش داشته است، تصریح کرد: این فرصت را به افراد سودجوی دغلی که جز منافع چیزی ندارند، ندهید، افرادی که نه حرام، نه جهنم و نه بازخواست خدا می‌فهمند و نه بدبختی خود را در زندگی فکر می‌کنند، پول خود را روی جنس می‌کشند و از این موقعیت استفاده می‌کنند که این مرض، بیماری، بدبختی و فلاکت می‌شود، زندگی را در دنیا و آخرت را در درگاه خدا تباه می‌کند که از حلقوم فرد فقیر غذا را بیرون می‌کشد تا خودش پولدار شود، این کار به این سادگی نخواهد گذشت.</p>
      <p>انتهای پیام</p>
    </article>
  </body>
</html>