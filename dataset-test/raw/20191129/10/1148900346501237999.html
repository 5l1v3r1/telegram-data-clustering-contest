<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/byvaly-prazsky-imam-ktery-se-dal-na-stranu-teroristu-zustava-ve-vazbe-83700"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-29T10:04:49+00:00"/>
    <meta property="og:title" content="Bývalý pražský imám, který se dal na stranu teroristů, zůstává ve vazbě - Seznam Zprávy"/>
    <meta property="og:description" content="V lednu začne soud řešit obžalobu na trojici Čechů, kteří se dali na stanu teroristů a podíleli se také na financování terorismu."/>
  </head>
  <body>
    <article>
      <h1>Bývalý pražský imám, který se dal na stranu teroristů, zůstává ve vazbě - Seznam Zprávy</h1>
      <address>
        <time datetime="2019-11-29T10:04:49+00:00">29 Nov 2019, 10:04</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/clanek/byvaly-prazsky-imam-ktery-se-dal-na-stranu-teroristu-zustava-ve-vazbe-83700">Bývalý pražský imám, který se dal na stranu teroristů, zůstává ve vazbě</a></p>
      <h3>Bývalý pražský imám, který se dal na stranu teroristů, zůstává ve vazbě</h3>
      <p><a href="https://www.seznamzpravy.cz/autor/radek-nohl-1">Radek Nohl<br/></a>29. 11. 11:04</p>
      <p>V lednu začne soud řešit obžalobu na trojici Čechů, kteří se dali na stanu teroristů a podíleli se také na financování terorismu.</p>
      <p>Bývalý pražský imám Samer Shehadeh, který je obžalován za to, že se dal na stranu teroristů, zůstává ve vazbě. V pátek o tom rozhodl pražský městský soud, potvrdila Seznamu jeho mluvčí Markéta Puci.</p>
      <p>Důvodem, proč ho nechal soud ve vazbě, podle Puci je, že by mohl pokračovat v trestné činnosti nebo že by mohl před stíháním uprchnout.</p>
      <p>Ve vazební věznici je Shehadeh již od loňského listopadu, kdy byl v cizině dopaden.</p>
      <p>Z obžaloby, se kterou se mohl Seznam seznámit, mimo jiné plyne, že policisté mají k dispozici třeba jeho komunikaci s jedním z členů pražské muslimské obce. Shehadeh mu posílal zprávy v době, kdy odjel do Mauretánie, protože se podle svých slov obával trestního stíhání.</p>
      <related>
        <a href="https://www.seznamzpravy.cz/clanek/jestli-prijedeme-do-cech-prijedeme-zabijet-psala-teroristka-ze-syrie-sve-matce-83665?autoplay=1"/>
        <a href="https://www.seznamzpravy.cz/clanek/jestli-prijedeme-do-cech-prijedeme-zabijet-psala-teroristka-ze-syrie-sve-matce-83665"/>
      </related>
      <p>Shehadeh třeba psal, že sází na to, že se tuzemští vyšetřovatelé spokojí s tím, že z Česka odjel a již se nevrátí. Jenže byl zadržen. A u jednoho z vazebního zasedání řekl, že podporoval organizaci, která bojovala proti okupaci.</p>
      <p>„To neznamená, že bych ji podporoval ve všem, co dělá. Jediným cílem bylo podpořit ji v boji proti okupaci a pomoci hladovějícím, raněným a umírajícím. Je mi jedno, jestli bojovali, nebo ne,“ cituje Shehadeha obžaloba.</p>
      <p>Bývalý pražský imám podporoval konkrétně organizaci an-Nusra (od ledna 2017 vystupuje pod názvem Haját Tahrír aš-Šám – Shromáždění pro osvobození Levanty), která má za cíl svrhnout syrskou vládu a nastolit právo šaría v celé oblasti. Rada bezpečnosti tuto organizaci označuje za teroristickou a spjatou s al-Káidou.</p>
      <related>
        <a href="https://www.seznamzpravy.cz/clanek/cesti-muslimove-prispivali-na-sbirku-byvaleho-prazskeho-imama-penize-sli-podle-policie-teroristum-61005?autoplay=1"/>
        <a href="https://www.seznamzpravy.cz/clanek/cesti-muslimove-prispivali-na-sbirku-byvaleho-prazskeho-imama-penize-sli-podle-policie-teroristum-61005"/>
      </related>
      <p>Obžalován byl společně s bratrem a jeho manželkou. O nich – na rozdíl od Samera Shehadeha – nemají policisté od října 2017 žádné informace.</p>
      <p>Shehadehova švagrová tehdy psala ze Sýrie své matce několik zpráv. Sdělila jí, uvádí obžaloba, že je teroristkou, že jí nikdo nemanipuluje a že je v Sýrii dobrovolně.</p>
      <p>„Kdybychom přijeli do ČR, tak bychom přijeli, abychom zabili co nejvíce lidí,“ cituje dokument obžalovanou ženu.</p>
      <p>Psala také, že jejich vzorem je Usáma bin Ládin. A když prý na Západě zahyne hodně lidí, jsou ona a její spolubojovníci šťastní a radují se z toho.</p>
      <related>
        <a href="https://www.seznamzpravy.cz/clanek/proc-zmizel-ze-zeme-byvaly-prazsky-imam-43193?autoplay=1"/>
        <a href="https://www.seznamzpravy.cz/clanek/proc-zmizel-ze-zeme-byvaly-prazsky-imam-43193"/>
      </related>
      <p>Trojice čelí obžalobě také za financování terorismu. Vyšetřovatelé popisují, že Shehadeh získal peníze ze sbírek, které organizoval mezi českými a slovenskými muslimy. Částky od stovek do několika tisíců korun chodily na dva účty u slovenské banky.</p>
      <p>Shehadeh, jak uvedli policisté, přitom tvrdil, že tyto finanční prostředky budou využity na pomoc chudým či zraněným v Sýrii nebo na výstavbu modlitebny v Beninu. Nechal si proto ze Sýrie poslat i videa, na kterých se aktéři vydávali za civilisty zraněné při náletu v Aleppu.</p>
      <p>Podle policie ale byly peníze doručeny teroristické organizaci.</p>
    </article>
  </body>
</html>