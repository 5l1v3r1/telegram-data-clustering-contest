<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/oamenii-guvernului-orban-un-fost-consilier-al-efului-sri-a-fost-numit-secretar-de-stat-la-economie-1326324"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-29T10:54:00+00:00"/>
    <meta property="og:title" content="Oamenii Guvernului Orban: Un fost consilier al șefului SRI a fost numit secretar de stat la Economie"/>
    <meta property="og:description" content="Un fost consilier al șefului SRI a fost numit secretar de stat la Economie, iar o jurnalistă a ajuns consilier de stat la cabinetul Ralucăi Turcan."/>
  </head>
  <body>
    <article>
      <h1>Oamenii Guvernului Orban: Un fost consilier al șefului SRI a fost numit secretar de stat la Economie</h1>
      <address><time datetime="2019-11-29T10:54:00+00:00">29 Nov 2019, 10:54</time> by <a rel="author">ZIUA NEWS</a></address>
      <p>
        <b>Un fost consilier al șefului SRI a fost numit secretar de stat la Economie, iar o jurnalistă a ajuns consilier de stat la cabinetul Ralucăi Turcan.</b>
      </p>
      <p>Noi numiri în funcții importante au fost publicate joi în Monitorul Oficial. În funcția de secretar de stat la Ministerul Economiei, Energiei și Mediului de Afaceri a fost numit Emil Răzvan Pîrjol, cu experiență în domeniul turismului. Din iulie 2019 se ocupa de afecerile din turism ale grupului Niro, controlat de omul de afaceri Nicu Dumitru, cunoscut ca Niro. În 2012 a fost consilierul lui Eduard Hellvig, actualul director SRI, care în acel moment era ministru la dezvoltare regională și turism.</p>
      <p>În perioada iulie 2012-decembrie 2015, Pîrjol a fost director general al Companiei de Investiții pentru Turism, companie de stat, desemnat în această funcție de Eduard Hellvig. Câteva luni, până să ajungă secretar de stat a lucrat și pentru grupul controlat de Niro, cunoscut pentru afacerile imobiliare. Are un adevărat imperiu imobiliar. Una dintre afacerile în care a fost implicat a fost Complexul Europa, demolat în luna septembrie. Pentru mai multe amănunte, citește Povestea incredibilă a complexului Europa: o moarte suspectă, legături cu mafia și apusul unui imperiu</p>
      <p>O altă numire apărută în Monitorul Oficial este cea a Marinelei Mititelu, jurnalistă la Realitatea TV. A fost numită în funcția de consilier de stat în cadrul aparatului de lucru al vicepremierului Raluca Turcan.</p>
      <p>De asemenea, în funcția de secretar de stat la Ministerul Transporturilor, Infrastructurii și Comunicațiilor a fost numit Ionel Scrioșteanu. Acesta a fost administratorul public al județului Ilfov și directorul de cabinet al președintelui Consiliului Judetean Ilfov, Marian Petrache (PNL). La Transporturi a mai fost numit secretar de stat Valeriu Lupu, membru PMP Timiș, iar secretar general Gheorghe Cojanu.</p>
    </article>
  </body>
</html>