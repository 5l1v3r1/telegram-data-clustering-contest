<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054024/article/epikairothta/a8lhtismos/se-ry8moys-ntermpi-kineitai-o-olympiakos"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T10:19:02+00:00"/>
    <meta property="og:title" content="Σε ρυθμούς ντέρμπι κινείται ο Ολυμπιακός"/>
    <meta property="og:description" content="Το ντέρμπι της Κυριακής με τον ΠΑΟΚ μπορεί να αποτελέσει τη νέα αρχή που αναζητούν οι «ερυθρόλευκοι», στο πρωτάθλημα, όπου πλέον ισοβαθμούν στην κορυφή με τον «Δικέφαλο»."/>
  </head>
  <body>
    <article>
      <h1>Σε ρυθμούς ντέρμπι κινείται ο Ολυμπιακός</h1>
      <address>
        <time datetime="2019-11-29T10:19:02+00:00">29 Nov 2019, 10:19</time>
      </address>
      <p>Να αφήσουν οριστικά πίσω την ισοπαλία στη Νέα Σμύρνη, αλλά και την ήττα στο Λονδίνο, είναι αποφασισμένοι στον Ολυμπιακό. Το ντέρμπι της Κυριακής με τον ΠΑΟΚ μπορεί να αποτελέσει τη νέα αρχή που αναζητούν οι «ερυθρόλευκοι», στο πρωτάθλημα, όπου πλέον ισοβαθμούν στην κορυφή με τον «Δικέφαλο».</p>
      <p>Είναι δεδομένο ότι ο συγκεκριμένος αγώνας είναι καθοριστικός, μετά τη σκόνη που σηκώθηκε από τα όσα συνέβησαν στα δύο τελευταία παιχνίδια, όμως κανείς στην ομάδα δεν του προσδίδει τον χαρακτήρα του «τελικού».</p>
      <p>Οι παίκτες του Ολυμπιακού επέστρεψαν, χθες, στις προπονήσεις με τον Μαρτίνς να μην αποκαλύπτει τα πλάνα του για την ενδεκάδα της Κυριακής. Πολλά θα εξαρτηθούν από τον τρόπο με τον οποίο θα παρατάξει την ομάδα του και το αν θα συνεχίσει με το 4-3-3 του Λονδίνου, ή θα επιστρέψει στο 4-2-3-1 του ελληνικού πρωταθλήματος. Στη δεύτερη περίπτωση θα θεωρείται βέβαιη η παρουσία του Βαλμπουενά στο αρχικό σχήμα, ενώ όσον αφορά την άμυνά του, είναι σίγουρο ότι ο Μεριά θα είναι στον πάγκο. Ο Αβραάμ Παπαδόπουλος φαίνεται να συγκεντρώνει τις περισσότερες πιθανότητες για να τον αντικαταστήσει.</p>
      <p>• Τα εισιτήρια για το ντέρμπι της Κυριακής έχουν εδώ και καιρό «εξαφανιστεί» και έχουν μείνει στη διάθεση των οπαδών μόνο ορισμένα στις θέσεις VIP και VVIP. </p>
      <p>• Με πρωτοβουλία του ΠΣΑΠ, ο Λεονάρντο Κούτρης και ο Αλέξανδρος Πασχαλάκης βρέθηκαν στο 28ο Δημοτικό Σχολείο Πειραιά στέλνοντας το δικό τους ξεχωριστό μήνυμα ενόψει του ντέρμπι.</p>
    </article>
  </body>
</html>