<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/ny-produktdirektor-for-brukermarkedet-i-schibsted/"/>
    <meta property="og:site_name" content="Kampanje"/>
    <meta property="article:published_time" content="2019-11-29T10:15:24+00:00"/>
    <meta property="og:title" content="Tidligere Netflife-sjef tilbake til Schibsted"/>
    <meta property="og:description" content="- Å kunne ta betalt for kvalitetsjournalistikk er ikke bare viktig for Schibsted, men for samfunnet, sier Fredrik Schjold, ny produktdirektør for brukermarkedet."/>
  </head>
  <body>
    <article>
      <h1>Tidligere Netflife-sjef tilbake til Schibsted</h1>
      <address><time datetime="2019-11-29T10:15:24+00:00">29 Nov 2019, 10:15</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>- Å kunne ta betalt for kvalitetsjournalistikk er ikke bare viktig for Schibsted, men for samfunnet, sier Fredrik Schjold, ny produktdirektør for brukermarkedet.</b>
      </p>
      <p><b>Fredrik Schjold</b> vender tilbake til Schibsted og blir produktdirektør for brukermarkedet. Som produktdirektør for brukermarkedet får han produktansvaret for Schibsteds felles plattform for brukerbetaling. </p>
      <p>- Å kunne ta betalt for kvalitetsjournalistikk er ikke bare viktig for Schibsted, men for samfunnet. Jeg gleder med til å jobbe dedikert med å bygge opp og innføre en felles plattform for brukerbetaling i hele Schibsted sammen med mange flinke folk, sier Schjold. </p>
      <p>Schjold vil gå inn i både produktledergruppen og ledergruppen for brukermarkedet i Schibsted News Media.</p>
      <p>- Etter mange år i FINN, kjenner jeg Schibsted godt. Jeg vet at det er et konsern som er tilpasningsdyktig og hvor det jobber fryktelig mange flinke folk, sier Schjold.  </p>
      <p>I september forlot han toppledelsen i Netlife der han har vært både sjef i Netlife Design og hele Netlife-gruppen.</p>
      <p>
        <b>Les også: <a href="https://kampanje.com/link/09c118dd5f354eab9d71007b53f841b1.aspx">I fjor fikk han «drømmejobben» - nå sier han opp i Netlife</a></b>
      </p>
      <p><b>- Tung produkterfaring<br/></b><b>Laila Dahlen</b>, Chief Product Officer i Schibsted News Media, mener Schjold nå vil ha en avgjørende rolle i utviklingen av kundereisen.</p>
      <p>- Fredrik Schjold har svært tung produkterfaring, ikke minst fra 12 år i Finn, hvor han blant annet var produktdirektør for den største markedsplassen, FINN Jobb. Sist har han vært daglig leder for Netlife Design. Han vil nå spille en avgjørende rolle for hvordan vi utvikler kundereisen for brukerbetaling i våre nyhetsmedier, skriver Dahlen i en pressemelding.</p>
      <p><b>Felles plattform for brukerbetaling<br/></b>Schibsted skriver at de er i ferd med å ta i en bruk en felles plattform for brukerbetaling i alle sine nyhetsmedier. Plattformen kalles User Revenue Suite og dekker hele brukerreisen fra første besøk på nyhetssiden til vedkommende tegner et abonnement, skriver selskapet.</p>
      <p>- Arbeidet med vår felles abonnementsplattform er noe av det strategisk viktigste vi gjør for tiden, og jeg ser fram til å få Fredrik på plass til å lede dette arbeidet, skriver <b>Tor Jacobsen</b>, direktør for brukermarkedet i Schibsted News Media.</p>
      <p>Schibsted-konsernet har nå nærmere 800.000 rene digitalabonnenter og de digitale brukerinntektene var i tredje kvartal 30 prosent høyere enn for samme tid i fjor skriver konsernet i pressemeldingen.  </p>
    </article>
  </body>
</html>