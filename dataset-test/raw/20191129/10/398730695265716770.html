<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/fredrik-ljungberg-ny-tranare-for-arsenal/"/>
    <meta property="og:site_name" content="DN.SE"/>
    <meta property="article:published_time" content="2019-11-29T10:12:10+00:00"/>
    <meta property="og:title" content="Fredrik Ljungberg ny tränare för Arsenal"/>
    <meta property="og:description" content="Spanske Unai Emery får lämna jobbet i Premier League-klubben efter förlusten mot Eintracht Frankfurt."/>
  </head>
  <body>
    <article>
      <h1>Fredrik Ljungberg ny tränare för Arsenal</h1>
      <address><time datetime="2019-11-29T10:12:10+00:00">29 Nov 2019, 10:12</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Fredrik Ljungberg tar tillfälligt över som tränare för Arsenal. Det meddelar klubben. <br/>Spanske Unai Emery får lämna jobbet efter torsdagskvällens förlust mot Eintracht Frankfurt.<br/>”Jag kommer att ge allt jag har för att få folk att le igen”, skriver han.</b>
      </p>
      <p>42-årige Fredrik Ljungberg har sedan i somras varit assisterande tränare i Londonklubben där han hade stor del av sin karriär som spelare.</p>
      <p>”Vi har bett Freddie Ljungberg att ta över ansvaret för A-laget som tillfällig huvudtränare. Vi har fullt förtroende för att Freddie ska ta oss framåt”, skriver klubben i ett <a href="https://www.arsenal.com/news/unai-emery-leaves-club">uttalande</a>.</p>
      <p>Samtidigt meddelas att arbetet med att hitta en ny permanent huvudtränare inletts.</p>
      <p>”Oavsett hur länge jag har ansvaret för Arsenal kommer jag att ge allt jag har för att få folk att le igen. Vi har några hektiska veckor framför oss och laget behöver ert stöd”, <a href="https://www.instagram.com/p/B5c1KM_AnL5/">skriver</a> Ljungberg i sociala medier.</p>
      <p><b>Beslutet att låta Emery gå</b> har tagits på grund av att resultaten och prestationerna inte varit på den önskade nivån, skriver klubben.</p>
      <p>Svensken får göra sin första match som huvudtränare borta mot Norwich på söndag.</p>
      <p>Unai Emery har lett Arsenal i 18 månader, och resultaten har inte nått upp till fansens förväntningar. Laget ligger på åttonde plats i Premier League och förlorade på torsdagskvällen med 1–2 mot Eintracht Frankfurt i Europa League inför glest befolkade läktare på hemmaplan.</p>
      <p><b>Arsenal har inte vunnit </b>på sju matcher och har bara tagit 18 poäng på de första 13 matcherna i ligan. </p>
      <p>Spanjoren tog över efter Arsène Wenger, som var var manager för Arsenal i 22 år. Fredrik Ljungberg spelade i klubben i nio år och var där under Wengers mest framgångsrika period kring sekelskiftet. Wengers Arsenal vann bland annat Premier League tre gånger, den första strax innan svensken värvades till klubben.</p>
      <p>Innan han blev en del av Emerys tränarstab jobbade Ljungberg som U23-tränare i klubben. Han har även tidigare arbetat med Arsenals akademi. Där emellan var han assisterande tränare i tyska Wolfsburg.</p>
      <details>
        <summary>Fakta. Fredrik Ljungberg</summary>
        <p><b>Född:</b> 16 April 1977 i Vittsjö.</p>
        <p><b>Klubbar som spelare:</b> Halmstad (1994–1998), Arsenal (1998–2007), West Ham (2007–2008), Seattle Sounders (2009–2010), Chicago Fire (2010), Celtic (2011), Shimizu S-Pulse (2011–2012), Mumbay City (2014).</p>
        <p><b>Landskamper:</b> 75. </p>
        <p><b>Landslagsmål:</b> 14.</p>
        <p><b>Klubbar som tränare:</b> Arsenal U15 (2016–2017), VfL Wolfsburg, assisterande (2017), Arsenal U23 (2018–2019), Arsenal, assisterande (2019).</p>
      </details>
    </article>
  </body>
</html>