<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/tanar-iasi-injunghiat-balul-bobocilor-moldoveni-328348.html"/>
    <meta property="og:site_name" content="Observator"/>
    <meta property="article:published_time" content="2019-11-29T10:27:00+00:00"/>
    <meta property="og:title" content="Tânăr din Iaşi, înjunghiat de două ori la Balul Bobocilor, după un scandal cu o fată"/>
    <meta property="og:description" content="Un tânăr în vârstă de 22 de ani, din Iaşi, a ajuns la spital, după ce a fost înjunghiat de două ori în abdomen, în timpul unei petreceri de Balul Bobocilor, într-un club din oraş."/>
  </head>
  <body>
    <article>
      <h1>Tânăr din Iaşi, înjunghiat de două ori la Balul Bobocilor, după un scandal cu o fată</h1>
      <address><time datetime="2019-11-29T10:27:00+00:00">29 Nov 2019, 10:27</time> by <a rel="author">Alin Tarnovschi</a></address>
      <p>
        <b>
          <b>Un tânăr în vârstă de 22 de ani, din Iaşi, a ajuns la spital, după ce a fost înjunghiat de două ori în abdomen, în timpul unei petreceri de Balul Bobocilor, într-un club din oraş.</b>
        </b>
      </p>
      <p>Student la Facultatea de Drept din Iaşi, tânărul a mers noaptea trecută la Balul Bobocilor, într-un club din oraş.</p>
      <p>Acolo, acesta s-ar fi luat la ceartă cu o fată, iar la un moment dat, doi tineri, cetăţeni moldoveni, l-au bătut şi l-au înjunghiat de două ori în abdomen.</p>
      <p>"În jurul orei 1,20 am fost sesizaţi prin apel 112 de un tânăr de 22 de ani cu privire la faptul că, în timp ce se afla într-un club din municipiul Iaşi, a fost agresat fizic. Poliţiştii s-au deplasat la fata locului, unde au identificat mai multe persoane. În cauză a fost deschis un dosar penal pentru săvârşirea infracţiunii de loviri sau alte violenţe, iar cercetările continuă pentru stabilirea întregii situaţii de fapt", a precizat Ioana Bîlea, purtătorul de cuvânt al Inspectoratului de Poliţie al Judeţului Iaşi.</p>
      <p>Cei doi agresori, în vârstă de 22 şi 23 de ani, au fost aduşi la audieri de poliţişti.</p>
      <p>Potrivit medicilor, tânărul agresat a suferit un traumatism cranio-cerebral şi două plăgi înţepate în zona abdominală, însă starea acestuia este bună, iar viaţa nu i-a fost pusă în pericol.</p>
    </article>
  </body>
</html>