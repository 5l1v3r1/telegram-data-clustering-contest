<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/autopalya-hasznalat/"/>
    <meta property="og:site_name" content="FEMINA"/>
    <meta property="article:published_time" content="2019-11-29T10:50:00+00:00"/>
    <meta property="og:title" content="A magyarok egy része simán rükvercbe tenné a kocsit az autópályán"/>
    <meta property="og:description" content="Veszélyes tévhitekkel hajtanak fel az emberek az autópályára - derült ki egy friss felmérésből."/>
  </head>
  <body>
    <article>
      <h1>A magyarok egy része simán rükvercbe tenné a kocsit az autópályán</h1>
      <h2>Veszélyes tévhitekkel hajtanak fel az emberek az autópályára - derült ki egy friss felmérésből.</h2>
      <address><time datetime="2019-11-29T10:50:00+00:00">29 Nov 2019, 10:50</time> by <a rel="author">Femina</a></address>
      <p>Jobbról előzés az autópályán? Tartós haladás a leállósávban? Megfordulás a pálya kellős közepén? Az OTP Mobil legújabb, autópálya-ismereti felmérése alapján sok válaszadó szerint ezeknek semmi akadálya.</p>
      <p>Az autópályát használó magyar sofőrök többsége tisztában van a sztrádán alkalmazott KRESZ-szabályokkal, de bizonyos tévhitek továbbra is élnek a fejükben - derült ki a legújabb hazai, közlekedési ismereteket vizsgáló felmérésből, amelyet <b>Pető Attila</b> közlekedési szakértő az OTP Mobil Kft.-vel együttműködve készített.</p>
      <h3>Veszélyes tévhitek</h3>
      <p>A 2019 novemberében mintegy tízezer Simple by OTP-felhasználó körében végzett felmérésből kiderült, hogy a sofőrök harmada nem tudja, hogy mi a helyes lépés, ha autópályán haladva a visszapillantó tükörben egy megkülönböztető jelzést használó jármű tűnik fel. Életekbe kerülhet, ha nincs mindenki tisztában azzal, hogy ilyen esetekben a megkülönböztető jelzést használó jármű minél gyorsabb haladása érdekében a legbelső sávban haladóknak balra, a két külső sávban haladóknak jobbra kell húzódniuk.</p>
      <figure>
        <img src="https://kep.cdn.indexvas.hu/1/0/3056/30560/305608/30560891_321bfb7cd21eed2f62b29c99bd66b7e2_wm.jpg"/>
      </figure>
      <p>Számtalan baleset elkerülhető lenne akkor is, ha nem csak a sofőrök 91%-a ismerné azt a szabályt, miszerint jobbról előzni autópályán tilos. Százalékosan elenyésző arányban, de tízezer járművezetőből így is százan gondolják tévesen, hogy belátásuk szerint akár meg is fordulhatnak az autópályán. Közülük 27-en pedig rükvercbe is váltanának, ha a helyzetük úgy kívánná.</p>
      <p>Az egyik legtöbbet hallott szabály az autópálya-használattal kapcsolatban, hogy a leállósáv csak nagyon indokolt esetben használható: a KRESZ szerint egészen pontosan az autópályát civilként, tehát nem megkülönböztető jelzést használó jármű vezetőjeként csak akkor vehetjük igénybe, ha műszaki meghibásodás miatt a jármű továbbhaladásra képtelen. Ennek ellenére a sofőrök 30%-a egyéb esetekben - például a gyorsítósáv meghosszabbításaként - sem zárkózik el az igénybevételétől.</p>
      <h3>A matrica kötelező</h3>
      <p>Természetesen arról az alapszabályról sem szabad megfeledkezni, hogy az autópályákat csak érvényes matricával lehet használni. - Érdemes már bőven a lejárat előtt, akár már december elsejétől megváltani a 2020-as évre a pályamatricát a figyelmetlenségből adódó büntetést elkerülendő - figyelmeztet <b>Benyó Péter</b>, az OTP Mobil ügyvezető igazgatója.</p>
      <p>- Az előzetesen megvett matricák nagy népszerűségnek örvendenek: tavaly közel 10 100 darab éves országos és megyei matricát értékesítettünk az elővásárlás időszakában. Az e-pályamatrica érvényessége ráadásul bármikor könnyen ellenőrizhető a mobillal, ha applikációval vagy a Simple webes felületén vásároltad azt. Szintén előnyös lehet a mobilos vásárlás, ha útközben olyan megyébe térsz át, ahol nem rendelkezel vignettával. Ilyen esetben 60 percen belül még pótolható a matricavásárlás, így nem kell büntetésre számítani - tette hozzá Benyó Péter.</p>
      <p>
        <i>Fotók: Getty Images</i>
      </p>
      <p>
        <b>Teszteld magad! Átmennél most a KRESZ-vizsgán?</b>
      </p>
      <p>A jogosítvány megszerzését követően az ember elméletileg biztos lehet abban, hogy a forgalomban való részvételhez megfelelő tudás birtokában van, képes gyorsan helyes döntést hozni éles helyzetben. De vajon minden utakon közlekedő tökéletesen válaszolná meg a KRESZ-kérdéseket?</p>
      <figure>
        <img src="https://kep.index.hu/1/0/2725/27251/272511/27251105_2090041_e9c6262752e1d04337322dec4c4bf88b_wm.jpg"/>
        <figcaption>
          <a href="https://femina.hu/utazas/kresz-teszt-kviz/">Kvíz! 0 kép<br/><b>Átmennél most is a KRESZ-vizsgán? 10 gyors kérdés, és kiderül</b></a>
        </figcaption>
      </figure>
    </article>
  </body>
</html>