<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/politistul-demis-din-caracal-repus-in-functie-prin-hotarare-judecatoreasca-20101247"/>
    <meta property="og:site_name" content="Cancan.ro"/>
    <meta property="article:published_time" content="2019-11-29T10:41:29+00:00"/>
    <meta property="og:title" content="Poliţistul din Caracal demis pentru presupuse legături cu lumea interlopă a fost repus în funcţie printr-o hotărâre judecătorească"/>
    <meta property="og:description" content="Dan Dumitrescu, poliţistul din Caracal concediat de IPJ Olt la finalul lunii august, pentru presupuse legături cu lumea interlopă, a obţinut în instanţă"/>
  </head>
  <body>
    <article>
      <h1>Poliţistul din Caracal demis pentru presupuse legături cu lumea interlopă a fost repus în funcţie printr-o hotărâre judecătorească</h1>
      <address><time datetime="2019-11-29T10:41:29+00:00">29 Nov 2019, 10:41</time> by <a rel="author">Elena Ailuțoaei</a></address>
      <p>
        <b>Dan Dumitrescu, poliţistul din Caracal concediat de IPJ Olt la finalul lunii august, pentru presupuse legături cu lumea interlopă, a obţinut în instanţă suspendarea dispoziţiei prin care este dat afară din poliţie, până la finalizarea procesului pe care l-a intentat Inspectoratului de Poliţie Judeţean, în care cere anularea acestui act administrativ. (VEZI ȘI: <a href="https://www.cancan.ro/petreceri-cu-interlopi-la-barul-unui-politist-noi-dezvaluiri-despre-legaturile-clanurilor-din-caracal-cu-politia-20051192">NOI DEZVĂLUIRI DESPRE LEGĂTURILE CLANURILOR DIN CARACAL CU POLIŢIA)</a></b>
      </p>
      <p>Magistraţii Curţii de Apel Craiova au dispus, joi, printr-o hotărâre definitivă, ca poliţistul Dan Dumitrescu să-și reia atribuţiile în poliţie. Iniţial, solicitarea acestuia de suspendare a dispoziţiei conducerii IPJ fusese respinsă de Tribunalul Olt, însă judecătorii craioveni i-au dat câştig de cauză poliţiştului.</p>
      <h3>De ce a fost destituit agentul</h3>
      <p><a href="https://www.cancan.ro/politistul-concediat-la-caracal-si-ar-fi-batut-nevasta-iar-femeia-a-obtinut-ordin-de-protectie-20050902">Agentul Dumitrescu</a> a fost destituit din poliție întrucât numele său apare într-un dosar de proxenetism și cămătărie.</p>
      <p>
        <i>
          <b>„Motivul destituirii acestuia îl constituie săvârșirea abaterii disciplinare de «comportare necorespunzătoare, în serviciu, familie sau în societate, care aduce atingere onoarei, probității profesionale a polițistului sau prestigiului instituției», faptă prevăzută de art. 57, alin.(1), lit. «a» din legea nr. 360/2002 privind Statutul polițistului, cu modificările și completările ulterioare.</b>
        </i>
      </p>
      <p>
        <i>
          <b>Această decizie a fost adoptată după finalizarea cercetării prealabile a agentului de poliție în cauză, cercetare declanșată în urma apariției unor informații cu privire la posibila sa implicare într-un dosar penal.</b>
        </i>
      </p>
      <p><i><b>Este vorba despre un dosar penal în care se efectuează cercetări, de către polițiști din cadrul S.C.C.O. Olt, sub coordonarea D.I.I.C.O.T. – Biroul Teritorial Olt, pentru săvârșirea mai multor infracțiuni de criminalitate organizată, fiind efectuate mai multe percheziții domiciliare, inclusiv la locuința lucrătorului de poliție”,</b></i> a explicat IGPR. <b>(CITEȘTE AICI: <a href="https://www.cancan.ro/cazul-caracal-face-curatenie-in-sistem-conducerea-politiei-romane-manifesta-toleranta-zero-fata-de-abaterile-oamenilor-legii-un-agennt-a-fost-destituit-din-functie-20050485">UN POLIȚIST CARE PĂZEA CASA LUI GHEORGHE DINCĂ A FOST DESTITUIT PENTRU ABATERI DISCIPLINARE)</a></b></p>
      <h3>Dosarul de la DIICOT</h3>
      <p>În luna aprilie, procurorii DIICOT au efectuat 32 de percheziții la locuințele unor persoane bănuite de trafic de persoane, proxenetism și cămătărie. Printre acestea se afla și Dan Dumitrescu, polițist în cadrul Serviciului Rutier, care lucra la acea vreme în cadrul poliției de proximitate Caracal.</p>
      <p>
        <i>
          <b>„În urma cercetărilor, a reieşit faptul că, începând cu anul 2014, mai multe persoane violente ar fi constituit un grup infracţional organizat. Acestea ar fi acordat împrumuturi cu dobânzi între 20-100% lunar, iar, pentru a recupera sumele de bani, ar fi recurs la ameninţări, şantaj şi lipsire de libertate în mod ilegal a persoanelor vătămate.</b>
        </i>
      </p>
      <p><i><b>De asemenea, membrii grupării ar fi recrutat mai multe persoane pe care le-ar fi transportat în Germania, Anglia şi Italia, unde le-ar fi exploatat sexual prin obligarea la practicarea prostituţiei”</b></i>, au transmis reprezentanții DIICOT.</p>
    </article>
  </body>
</html>