<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550858.html/%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AA%DA%A9%D8%B1%D8%A7%D8%B1-%D9%BE%D8%A7%DB%8C%D8%A7%D9%86-%D8%B5%D9%81%DB%8C%D9%86-%D8%A7%D8%B3%D8%AA--%D8%AF%D8%B1%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D9%88-%D8%A8%D8%B3%DB%8C%D8%AC-%D9%85%D8%B1%D8%AF%D9%85%DB%8C-%D9%81%D8%AA%D9%86%D9%87----%D8%B1%D8%A7-%D8%AE%D9%86%D8%AB%DB%8C-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-29T10:42:00+00:00"/>
    <meta property="og:title" content="دشمن به دنبال تکرار پایان صفین است/ درایت رهبری و بسیج مردمی فتنه ۹۸ را خنثی کرد"/>
    <meta property="og:description" content="حجت الاسلام مهدی طائب گفت: به اذعان دشمنان که خودشان اعلام کردند 3 سال است منتظر چنین لحظه ای هستند و تمام توان اطلاعاتی و عملیاتی خود را در اتاق های فکر امریکایی و سعودی بسیج کرده بودند تا کشور را به آشوب بکشند، به فضل الهی این درایت هوشمندانه رهبری و بسیج مردمی بود که این فتنه نیز خنثی شد."/>
  </head>
  <body>
    <article>
      <h1>دشمن به دنبال تکرار پایان صفین است/ درایت رهبری و بسیج مردمی فتنه ۹۸ را خنثی کرد</h1>
      <h2>حجت الاسلام مهدی طائب:</h2>
      <address>
        <time datetime="2019-11-29T10:42:00+00:00">29 Nov 2019, 10:42</time>
      </address>
      <p>حجت الاسلام مهدی طائب گفت: به اذعان دشمنان که خودشان اعلام کردند 3 سال است منتظر چنین لحظه ای هستند و تمام توان اطلاعاتی و عملیاتی خود را در اتاق های فکر امریکایی و سعودی بسیج کرده بودند تا کشور را به آشوب بکشند، به فضل الهی این درایت هوشمندانه رهبری و بسیج مردمی بود که این فتنه نیز خنثی شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خبرنگار <a href="http://sobhtoos.ir/">صبح توس</a>، حجت الاسلام مهدی طائب، شب گذشته در اجتماع مدافعان ولایت در تربت حیدریه اظهار کرد: امروز شاهد تحقق هدف و ارزوی انبیای الهی بر روی کره زمین هستیم و ان نیروی کارامد، مومن و با بصیرت برای تشکیل تمدن نوین اسلامی است.</p>
      <p>وی تصریح کرد: مشکلی که انبیا از ابتدا داشتند این بود که یا نیروی کافی نداشتند و یا اینکه نیروها از ایمان و بصیرت لازم برخوردار نبودند و امروز به فضل الهی نیرویی بنام بسیج 20 میلیونی در حال شکل گیری و سازماندهی است که شاکله اصلی آن را ایمان و بصیرت تشکیل داده که در آزمون های سخت و دشوار سربلند بیرون آمده  و با تحقق این مهم بی شک اسرائیل از روی زمین محو و کنار خانه خدا برای ظهور امام عصر(عجل الله) اماده می شود.</p>
      <p>
        <b>درایت رهبری و بسیج مردمی فتنه 98 را خنثی کرد</b>
      </p>
      <p>طائب با انتقاد از نحوه اعلام و اجرای طرح افزایش نرخ بنزین، گفت: این اقدام هر چند باید اجرا می شد اما نحوه اعلام و اجرا مانند بیماری بود که بدون مُسکن و داروی لازم جراحی شد و با این بی تدبیری مسئولان دست اندر کار، برای کشور هزینه تراشی شد.</p>
      <p>وی با بیان اینکه درایت رهبری و بسیج مردمی به مانند همیشه فتنه 98 را خنثی کرد، افزود: به اذعان دشمنان که خودشان اعلام کردند 3 سال است منتظر چنین لحظه ای هستند و تمام توان اطلاعاتی و عملیاتی خود را در اتاق های فکر امریکایی و سعودی بسیج کرده بودند تا کشور را به آشوب بکشند، به فضل الهی این درایت هوشمندانه رهبری و بسیج مردمی بود که این فتنه نیز خنثی شد.</p>
      <p>طائب اظهار کرد: اگر رهبر معظم انقلاب اسلامی به این موضوع ورود نمی کردند نخستین کسی که در آتش این فتنه می سوخت شخص رئیس جمهور بود، اما رهبری انقلاب با درایت و رهنمودهای داعیانه خود ضمن حمایت از تصمیم سران قوا(البته نه نحوه اجرا و اعلام) این فتنه بزرگ را خنثی کردند.</p>
      <p>
        <b>دشمن به دنبال تکرار پایان صفین است</b>
      </p>
      <p>حجت الاسلام طائب با بیان اینکه دشمن در عرصه های مختلف از ملت ایران سیلی خورده، افزود: بعد از تمام تهدیدات، تحریم ها، فتنه و اشوب ها، امروز دشمن به دنبال تکرار پایان صفین است، چرا که در جنگ صفین سپاه امیر المومنین(علیه السلام) با معاویه، سپاه حضرت به بی بصیرتی یاران خود باختند و حاصل ان خروج خوارج و شهادت حضرت امیر به دست ابن ملجم یکی از رزمندگان سپاه امیر المومنین(علیه السلام) بود.</p>
      <p>وی خاطر نشان کرد: انچه که امروز بیش از همه مهم است، باید در کنار ارتقای توانمندی های مختلف، ایمان قوی و بصیرت لازم را ارتقا داد تا در برهه های فتنه، تحریم و تهدید در کنار اولیای خدا برای تشکیل تمدن بزرگ اسلامی قدم برداشت.</p>
      <p>انتهای پیام/</p>
    </article>
  </body>
</html>