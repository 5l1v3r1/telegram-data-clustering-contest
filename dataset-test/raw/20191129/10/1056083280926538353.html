<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805211/%D9%86%D9%82%D8%AF%D9%87%D8%A7%DB%8C%DB%8C-%D9%87%D8%B3%D8%AA-%D8%A7%D9%85%D8%A7-%D9%86%D8%A8%D8%A7%DB%8C%D8%AF-%D8%A8%D8%A7-%D8%AC%D8%B1%DB%8C%D8%A7%D9%86-%D9%86%D8%A7%D8%A8%D9%88%D8%AF%DA%A9%D9%86%D9%86%D8%AF%D9%87-%DA%A9%D8%B4%D9%88%D8%B1-%D9%87%D9%85%D8%B1%D8%A7%D9%87-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:20:34+00:00"/>
    <meta property="og:title" content="نقدهایی هست اما نباید با جریان نابودکننده کشور همراه شد"/>
    <meta property="og:description" content="ایسنا/قم امام جمعه موقت قم با بیان اینکه  نقشه جدیدی از سوی استکبار جهانی برای کاهش قدرت محور مقاومت از طریق اغتشاشات در جریان است بیان کرد: نقدهایی بر مسئولین وارد است، اما نباید با جریانی که عزم نابودی کشور را دارد همراه شد."/>
  </head>
  <body>
    <article>
      <h1>نقدهایی هست اما نباید با جریان نابودکننده کشور همراه شد</h1>
      <address><time datetime="2019-11-29T10:20:34+00:00">29 Nov 2019, 10:20</time> by <a rel="author">زینب شوندی</a></address>
      <p>ایسنا/قم امام جمعه موقت قم با بیان اینکه  نقشه جدیدی از سوی استکبار جهانی برای کاهش قدرت محور مقاومت از طریق اغتشاشات در جریان است بیان کرد: نقدهایی بر مسئولین وارد است، اما نباید با جریانی که عزم نابودی کشور را دارد همراه شد.</p>
      <p>آیت‌الله علیرضا اعرافی در خطبه‌های نماز جمعه قم که در مصلی قدس برگزار شد، گفت: لقمه حلال نقش مهمی در تربیت خود فرد و نسل وی دارد و مال حرام نیز سوخت فاسدی است که وقتی وارد بدن انسان شد روح وی را نیز تحت تاثیر قرار داده و وی را فاسد می‌کند، اگر اقتصاد جامعه‌ای به ربا و حرام‌خواری آلوده شد، روح مردم آن جامعه نیز فاسد خواهد شد.</p>
      <p>وی ادامه داد: این گناهان اقتصادی و آلودگی به مال حرام، زندگی دنیا را نیز تباه می‌کند و آثار مخربی را در نسل انسان به جای‌ می‌گذارد، به همین خاطر توجه به حلال بودن روزی از اصول تربیت فرزند است و وظیفه‌ی خانواده‌ها آگاهی به این اصول تربیتی و انتقال آن به فرزندانشان است.</p>
      <p>اعرافی بیان کرد: انتخاب درست نام از حقوق فرزند بر والدین و از  وظایف پدر و مادر است، این خاصیت ذهن انسان است که برای اشیا و اشخاص کدگذاری می‌کند، نام‌گذاری نیز یک کدگذاری فرهنگی و پیشرفته و یک نماد در جامعه است، نام و اسم هم در مباحث فلسفی و عرفانی و هم در مسائل اخلاقی بسیار مورد بحث و بررسی قرار گرفته است که نشان از اهمیت آن است.</p>
      <p>این عضو شورای نگهبان عنوان کرد: در حدیثی از امام صادق (ع) نقل می‌کنند که "روزی فردی همراه فرزندش به محضر رسول  خدا (ص) مشرف شد و پرسید که حق این فرزند بر من چیست، پیامبر پاسخ می‌دهند که اولین حق این فرزند بر تو انتخاب نام نیکو است." حرکت به سمت نام‌های غیر ارزشی نوعی تغییر فرهنگی را نشان می‌دهد چرا که نام‌ها یکی از شاخص‌های اجتماعی در ارزیابی فرهنگ جامعه هستند.</p>
      <p>
        <b>دو نگاه غلط در مسیر انقلاب</b>
      </p>
      <p>امام جمعه موقت قم بیان کرد: در بحث پیرامون بیانیه گام دوم گفته شد که این بیانیه ضمن اینکه ظاهر روان و گویایی دارد و در آن هم گذشته انقلاب تحلیل شده و هم افق‌های آینده آن بیان شده است، با این حال اگر این بیانیه را تحلیل کنیم، در لایه‌های عمیق آن به قواعدی که برای آینده انقلاب بیان شده می‌رسیم، در مسیر انقلاب دو نگاه غلط وجود داشته که باید از آن‌ها پرهیز شود، یکی این نگاه است صرفا آرمان‌ها را دیده و بر واقعیت‌های موجود چشم می‌بندد.</p>
      <p>وی ادامه داد: دیگر نگاه غلطی که بیشتر نیز رواج دارد، این است که واقعیت‌های پیش آمده فرد را تسلیم خود کرده و وی را از اهدافش دور سازد، این مسیر امروزه بسیاری را به اشتباه کشانده است، اما ملت ایران ملتی استوار در مسیر خداوند است که هم واقعیت‌ها را می‌بیند و هم آرمان‌هایش را، ملت ایران نسبت به خطوط اصلی خود بی‌مبالات نیست، هرچند فاصله بین بایدها و واقعیت‌ها انسان‌های آرمان‌خواه را آزار می‌دهد، اما این فاصله‌ی بین بایدها و واقعیت‌ها طی شدنی است.</p>
      <p>امام جمعه قم عنوان کرد: در اجرای سیاست‌های اقتصادی برنامه‌ریزی دقیق‌تر لازم است و شیوه‌های اعلام سیاست‌های اقتصادی باید بیش از گذشته مورد توجه قرار گیرد، در افزایش قیمت بنزین نیز می‌شد شیوه‌ی بهتری را در نظر گرفت، باید مسئولین عمق مشکلات مردم را بفهمند و روش خود را اصلاح کنند، حساب اغتشاش‌گران از مردم جدا است اما این مردم نیز مشکلات و نقدهای فراوانی دارند.</p>
      <p>
        <b>اقتصاد باید به سمت تولید و کاهش خام‌فروشی حرکت کند</b>
      </p>
      <p>وی ادامه داد: باید فرصت تحریم‌های موجود را مغتنم بشماریم و وابستگی خود را به خام‌فروشی نفت کاهش دهیم، اقتصاد ما باید به سمت تولید و کاهش خام‌فروشی حرکت کند، کنترل فرارمالیاتی، کنترل قاچاق، فسادزدایی و حمایت از تولید 4 اصل مورد نیاز برای حرکت به سمت اقتصادی توانمند است.</p>
      <p>اعرافی بیان کرد: نقشه جدیدی از سوی استکبار جهانی برای کاهش قدرت محور مقاومت از طریق اغتشاشات در جریان است که در عراق و لبنان و ایران می‌بینیم، طبق اظهارات مقام لبنانی نیروهای آمریکایی در لبنان رسما جلوی اقدامات نیروهای امنیتی بر ضد اغتشاش‌گران را می‌گرفتند، درست است که مسئولین باید خود را اصلاح کنند و نقدها وارد است، اما نباید با جریانی که عزم نابودی کشور را دارد همراه شد.</p>
      <p>
        <b>با عزم جدی‌تر مسئولان می‌توان شبکه ملی داخلی راه‌اندازی کرد</b>
      </p>
      <p>وی ضمن تشکر از حضور چشم‌گیر مردم در خنثی‌سازی فتنه اخیر ادامه داد: مطالبه‌ی ما از وزارت ارتباطات، شورای فضای مجازی و مسئولان مربوطه راه‌اندازی شبکه‌ی ملی داخلی است، مقوله‌ی شبکه داخلی از سال‌های گذشته مورد مطالبه‌ی رهبری بوده است، این شیوه در عین رفع‌نیازها از دخالت عناصر بیگانه در کشور جلوگیری می‌کند، این شبکه در برخی کشورها مانند چین به خوبی پاسخ داده است و با عزم جدی‌تر مسئولان مربوطه می‌توان در ایران نیز شبکه ملی داخلی را راه‌اندازی کرد.</p>
      <p>انتهای پیام</p>
    </article>
  </body>
</html>