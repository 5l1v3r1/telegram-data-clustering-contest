<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/osmani-dogovor-sa-srbijom-treba-da-se-zasniva-na-medjusobnom-prizanju/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-29T10:03:29+00:00"/>
    <meta property="og:title" content="Osmani: Dogovor sa Srbijom treba da se zasniva na međusobnom prizanju"/>
    <meta property="og:description" content="Zamenica predsednika Demokratskog saveza Kosova Vjosa Osmani smatra da dogovor sa Srbijom treba da se zasniva na međusobnom priznanju, kao i da je dijalog jedini način da razrešimo probleme sa susedima, uključujući i Srbiju, prenosi prištinska štampa."/>
  </head>
  <body>
    <article>
      <h1>Osmani: Dogovor sa Srbijom treba da se zasniva na međusobnom prizanju</h1>
      <address><time datetime="2019-11-29T10:03:29+00:00">29 Nov 2019, 10:03</time> by <a rel="author">FoNet</a></address>
      <p>
        <b>Zamenica predsednika Demokratskog saveza Kosova Vjosa Osmani smatra da dogovor sa Srbijom treba da se zasniva na međusobnom priznanju, kao i da je dijalog jedini način da razrešimo probleme sa susedima, uključujući i Srbiju, prenosi prištinska štampa.</b>
      </p>
      <p>Naravno, da nikada ne bismo dozvolili da se granice dovode u pitanje, kao ni bilo šta u vezi sa suverenitetom i funkcionalnošću Kosova kao nezavisne države, rekla je Osmani za portal Juropijan vestern Balkans (EWB).</p>
      <p>Demokratski savez Kosova veruje u slobodno, nezavisno i suvereno Kosovo, rekla je ona.</p>
      <p>Osmani je podsetila da je Ustavni sud Kosova rekao da Zajednica srpskih opština treba da bude osnovana, ali bez izvršnih ovlašćenja, što bi bilo u skladu sa Ustavom. Da, Zajednica može da postoji, ali bez izvršne vlasti.</p>
      <p>Namera je da se od Kosova napravi druga Bosna i da se ono učini disfunkcionalnim iznutra, što bi u budućnosti značilo zamrznuti konflikt, naglasila je ona.</p>
      <p>Verujem da je najbolje rešenje za Kosovo i Albaniju stvaranje sestrinskih odnosa i put ka Evropskoj uniji(EU).</p>
      <p>Kada postanemo članice EU, granica ionako neće biti, rekla je Osmani.</p>
      <p>Osmani smatra i da nova Vlada Kosova mora uspostaviti neku vrstu odnosa sa Srpskom listom, u kojem bi oni prava srpske zajednice na Kosovu stavili iznad onoga što im Aleksandar Vučić kaže.</p>
      <p>Parlament je tu da zaštiti interese svih građana, pa o tome moramo odlučivati zajedno. Moramo pronaći način da reformišeno odnos tako da sve zastupljene zajednice imaju koristi od njega, umesto da govore o bojkotu parlamenta, napomenula je Osmani.</p>
      <p>Tokom Haradinajevog mandata, kada je Srpska lista bila deo koalicije, oni su većinu vremena bojkotovali rad parlamenta, naglasila je Osmani i ocenila da to pokazuje da se Srpska lista vodi pogrešnom logikom apsolutnog zanemarivanja interesa srpske zajednice na Kosovu i zainteresovana je samo za dogovore sa Vučićem u Beogradu.</p>
      <p>To pokazuje da ni Vučiću, ni njima nije stalo do Srba koji žive na Kosovu, zaključila je Osmani.</p>
      <h3>Povezani tekstovi:</h3>
    </article>
  </body>
</html>