<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/onu-6-milioane-de-latino-americani-afectati-de-saracie-extrema_1408090.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T10:08:30+00:00"/>
    <meta property="og:title" content="ONU: 6 milioane de latino-americani, afectaţi de sărăcie extremă"/>
    <meta property="og:description" content="Şase milioane din aproximativ 620 de milioane de latino-americani vor ajunge în sărăcie extremă în 2019, un proces de sărăcire care se..."/>
  </head>
  <body>
    <article>
      <h1>ONU: 6 milioane de latino-americani, afectaţi de sărăcie extremă</h1>
      <address><time datetime="2019-11-29T10:08:30+00:00">29 Nov 2019, 10:08</time> by <a rel="author">Ionel Dancu, Reporter</a></address>
      <p>Şase milioane din aproximativ 620 de milioane de latino-americani vor ajunge în sărăcie extremă în 2019, un proces de sărăcire care se confirmă în această regiune din 2015, potrivit unui raport difuzat joi de Comisia Economică pentru America Latină şi Caraibe (ECLAC), relatează AFP, potrivit Agerpres.</p>
      <p>''În 2019, numărul persoanelor care trăiau în sărăcie a ajuns la 191 milioane, dintre care 72 în sărăcie extremă'', se arată în raport. Acest lucru echivalează cu şase milioane mai mulţi săraci decât cei 185 de milioane înregistraţi în 2018 de ECLAC.</p>
      <p>"Practic toate persoanele care se adaugă în acest an la aceste statistici ale sărăciei se încadrează direct în categoria de sărăcie extremă", subliniază raportul prezentat la Santiago de Chile. Aceasta se referă la gospodăriile al căror venit pe cap de locuitor nu le permite achiziţionarea coşului zilnic.</p>
      <p>Potrivit ECLAC, rata sărăciei ar urma să crească cu 0,7 puncte procentuale în acest an, de la 30,1 în 2018 la 30,8%.</p>
      <p>Sărăcia extremă ''afectează în principal copiii şi adolescenţii, femeile, indigenii şi afro-descendenţii, populaţia din mediul rural şi persoanele în şomaj'', se precizează în raport.</p>
      <p>''Aceasta este o situaţie de vulnerabilitate extremă, oamenii pot trece de la o situaţie la alta (de la sărăcie la sărăcie extremă) în caz de pierdere de loc de muncă, boală sau catastrofă (naturală)'', a spus Lais Abramo, directoare pentru dezvoltare socială în cadrul ECLAC.</p>
      <p>Creşterea slabă a economiilor regionale, care ar urma să avanseze în medie cu 0,1% în acest an, lipsa programelor sociale şi precaritatea locurilor de muncă explică această tendinţă pe care guvernele latino-americane se străduiesc să o inverseze.</p>
      <p>''Principala preocupare este că în 2019 perspectiva nu este foarte bună. Acesta este motivul pentru care tragem semnalul de alarmă şi subliniem ce trebuie făcut pentru a evita ca această stare de sărăcie să se agraveze, cum ar fi creşterea pensiilor de bază", a declarat, la rândul ei, Alicia Barcena, secretară executivă a ECLAC.</p>
    </article>
  </body>
</html>