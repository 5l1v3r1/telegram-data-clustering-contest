<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Razdavat-hrani-za-socialno-slabi-v-Severen-ot-3-dekemvri-917805"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-29T10:17:00+00:00"/>
    <meta property="og:title" content="Раздават храни за социално слаби в &quot;Северен&quot; от 3 декември"/>
    <meta property="og:description" content="Стартира раздаването на хранителни продукти от първа необходимост от 3 декември 2019 г. в &quot;Северен“...."/>
  </head>
  <body>
    <article>
      <h1>Раздават храни за социално слаби в "Северен" от 3 декември</h1>
      <address>
        <time datetime="2019-11-29T10:17:00+00:00">29 Nov 2019, 10:17</time>
      </address>
      <p>Стартира раздаването на хранителни продукти от първа необходимост от 3 декември 2019 г. в "Северен“. Това съобщи кметът на района <a href="https://www.plovdiv24.bg/novini/persons/4509.html">Стоян Алексиев</a>. Инициативата е на Агенцията за социално подпомагане в партньорство с Българския червен кръст (БЧК). </p>
      <p>Пакетите с храни са предназначени за лица и семейства, подпомагани от дирекциите "Социално подпомагане“ на различни основания – с целева помощ за отопление; с месечни помощи за отглеждане на деца до навършване на една година; с еднократна помощ за ученици, записани в първи клас; с месечни помощи за отглеждане на дете с трайно увреждане; с еднократни или месечни помощи, предназначени за превенция и реинтеграция на деца в риск.</p>
      <p>В основната целева група са включени още: лица и семейства, пострадали от бедствия и аварии и подпомогнати с еднократна помощ  и лица с трайни увреждания, с определено право на чужда помощ, имащи лични доходи до линията на бедност (до 348 лв.), които получават месечна финансова подкрепа по реда на Закона за хората с увреждания. </p>
      <p>В пакета, който ще получи всеки нуждаещ се, са включени общо близо 25 кг от 16 вида хранителни продукти от първа необходимост –брашно, ориз, спагети, лютеница, зелен фасул консерва, домати белени консерва, зелен грах, гювеч, конфитюр, говеждо в собствен сос, говежди кюфтета в бял сос, пиле фрикасе, консерва риба, зрял фасул, леща и олио. </p>
      <p>Пунктът за раздаване на хранителни продукти в район "Северен“ е на адрес: подблоковото пространство на  бул. "България“ № 180-190 с  работно време от 09:00 до 13:00 часа в периода от 03.12.2019 г. до 28.02.2020 г.</p>
    </article>
  </body>
</html>