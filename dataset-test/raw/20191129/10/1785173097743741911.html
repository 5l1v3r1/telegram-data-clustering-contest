<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/robert-negoita-anunta-ca-a-fost-chemat-pentru-audieri-in-cazul-plangerii-penale-pe-care-a-facut-o-si-care-care-vizeaza-retrocedarea-unor-spatii-verzi-1922402029002019111019184942"/>
    <meta property="og:site_name" content="News.ro"/>
    <meta property="article:published_time" content="2019-11-29T10:20:00+00:00"/>
    <meta property="og:title" content="Robert Negoiţă anunţă că a fost chemat pentru audieri, în cazul plângerii penale pe care a făcut-o şi care care vizează retrocedarea unor spaţii verzi"/>
    <meta property="og:description" content="Primarul Sectorului 3, Robert Negoiţă, anunţă că a fost invitat la audieri, în cazul plângerii penale pe care a făcut-o şi care care vizează retrocedarea unor spaţii verzi. Negoiţă precizează că au trecut aproape cinci luni de la depunerea plângerii care împotriva ”mafiei retrocedărilor”, timp în care hârtia a fost doar ”plimbată de la o instituţie la alta”."/>
  </head>
  <body>
    <article>
      <h1>Robert Negoiţă anunţă că a fost chemat pentru audieri, în cazul plângerii penale pe care a făcut-o şi care care vizează retrocedarea unor spaţii verzi</h1>
      <address><time datetime="2019-11-29T10:20:00+00:00">29 Nov 2019, 10:20</time> by <a rel="author">News.ro</a></address>
      <p>
        <b>Primarul Sectorului 3, Robert Negoiţă, anunţă că a fost invitat la audieri, în cazul plângerii penale pe care a făcut-o şi care care vizează retrocedarea unor spaţii verzi. Negoiţă precizează că au trecut aproape cinci luni de la depunerea plângerii care împotriva ”mafiei retrocedărilor”, timp în care hârtia a fost doar ”plimbată de la o instituţie la alta”.</b>
      </p>
      <p>”Au trecut aproape 5 luni de când am depus la Parchetul de pe lângă Înalta Curte de Casaţie şi Justiţie, plângerea penală referitoare la retrocedarea diferitelor spaţii verzi, locuri de joacă, parcuri, ori curţi de şcoli, din Sectorul 3. Astăzi, în sfârşit, am fost invitat să fac declaraţii şi să prezint documentele pe care le-am adunat, în toţi aceşti ani, despre mafia retrocedărilor din sectorul nostru”, a scris, vineri, Robert Negoiţă pe Facebook.</p>
      <p>Acesta consideră că este un progres.</p>
      <p>”Este un progres. Chiar dacă în toate aceste luni, aproape 5, plângerea penală doar a fost plimbată de la o instituţie la alta pentru ca, în cele din urmă, să ajungă la una dintre Secţiile de Poliţie din Bucureşti. Sper însă ca lucrurile să se pună în mişcare. Şi că, dincolo de toate demersurile pe care le facem noi pentru a ne recupera parcurile, şi organele de anchetă să facă lumină în aceste cazuri, iar cei care au făcut toate aceste nenorociri să plătească”, a mai scris Negoiţă, adăugând hastag-urile #StopMafieiRetrocedarilor #StopMafieiTerenurilor #S3CeiMaiBuni #Sectorul3CeiMaiBuni.</p>
      <p>În luna iulie, Robert Negoiţă a depus o plângere penală care vizează ”mafia retrocedărilor”, mai ales în Sectorul 3, ”cel mai vânat şi mai spoliat sector de către aceşti samsari ai combinaţiilor cu terenuri”.</p>
      <p>”Fie că vorbim despre situaţia celor 12 hectare din parcul Al.I. Cuza (fost IOR) sau vorbim despre Parcul Brâncuşi, ori despre alte zone verzi din Sectorul 3, schema acestei combinaţii, care, cred eu, are doar în aparenţă iz de legalitate, este una extrem de bine gândită, pusă la punct până în cele mai mici detalii. Şi beneficiază de suportul unei adevărate reţele care are ramificaţii în aproape toate structurile statului. Miza: miliarde de euro dobândite în urma retrocedării acestor spaţii verzi, prin exproprierea lor”, scria atunci Negoiţă într-o scrisoare deschisă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>