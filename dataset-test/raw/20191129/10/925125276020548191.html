<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/arsenal-fanus-i-nevilti-varantis-u-emery-nesuka-galvos-del-savo-ateities/73474"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-29T10:42:49+00:00"/>
    <meta property="og:title" content="&quot;Arsenal&quot; fanus į neviltį varantis U. Emery nesuka galvos dėl savo ateities"/>
    <meta property="og:description" content="Ketvirtadienį vakare Londono &quot;Arsenal&quot; komanda nurijo dar viena karčią piliulę – pustuščiame &quot;Emirates&quot; stadione nusileista Frankfurto &quot;Eintracht&quot; klubui."/>
  </head>
  <body>
    <article>
      <h1>"Arsenal" fanus į neviltį varantis U. Emery nesuka galvos dėl savo ateities</h1>
      <address>
        <time datetime="2019-11-29T10:42:49+00:00">29 Nov 2019, 10:42</time>
      </address>
      <p>Ketvirtadienį vakare Londono "Arsenal" komanda nurijo dar viena karčią piliulę – pustuščiame "Emirates" stadione nusileista Frankfurto "Eintracht" klubui.</p>
      <p>"Kanonieriai" be pergalės liko jau septintas rungtynes paeiliui. Tokiais prastais rezultatais nepatenkinti "Arsenal" gerbėjai reikalauja Unai Emery "galvos", tačiau pats strategas apie atleidimą ar pasitraukimą dar negalvoja.</p>
      <p>"Aš galvoju tik apie artėjančias rungtynes ir šių rungtynių analizę", – į klausimą dėl savo ateities atsakė U. Emery.</p>
      <p>"Turime atlikti analizę ir pažiūrėti, ką galime pataisyti prieš sekmadienį įvyksiančias rungtynes. Žaidėjai dabar nėra pačioje geriausioje būklėje, tačiau jeigu tęsime darbus ir žaisime visas rungtynes taip, kaip pirmajame kėlinyje, manau, kad galime kažko tikėtis", – tęsė strategas.</p>
      <p>"Arsenal" rungtynėse su "Eintracht" į priekį įsiveržė pirmojo kėlinio pabaigoje, tačiau varžovai "kanonierius" baudė antroje mačo pusėje.</p>
      <p>"Kontroliavome rungtynių eigą pirmajame kėlinyje, įmušėme įvartį ir, manau, kad nusipelnėme geresnio rezultato. Esu patenkintas komandos pasirodymo pirmajame kėlinyje. Žaidėme gerai tiek kolektyvine prasme, tiek individualiai.</p>
      <p>Antrasis kėlinys taip pat prasidėjo gana neblogai, tačiau po 15 minučių praradome kontrolę ir praleidome du įvarčius. Turėjome įmušti dar vieną įvartį, kas būtų leidęs tikėtis kitokios rungtynių baigties", – pridūrė ispanas.</p>
      <p>Tai, ar U. Emery vadovaus komandai artėjančiame mače su "Norwich", vis dar yra nemažas klaustukas.</p>
      <figure>
        <iframe data-src="https://twitter.com/brfootball/status/1200197078393270277?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>