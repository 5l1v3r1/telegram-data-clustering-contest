<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/hero-mustafa-interkonektorat-aleksandrupolis-obeshtava-balgarija-da-stane-istinski-energien-hab.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T10:49:00+00:00"/>
    <meta property="og:title" content="Херо Мустафа: САЩ са готови на &quot;твърди мерки&quot; срещу корупцията в България"/>
    <meta property="og:description" content="Американският посланик подчерта, че ще работи за ролята на България в региона"/>
  </head>
  <body>
    <article>
      <h1>Херо Мустафа: САЩ са готови на "твърди мерки" срещу корупцията в България</h1>
      <h2>Американският посланик подчерта, че ще работи за ролята на България в региона</h2>
      <address><time datetime="2019-11-29T10:49:00+00:00">29 Nov 2019, 10:49</time> by <a rel="author" href="https://btvnovinite.bg/author/?author=2001721" target="_blank">Габриела Наплатанова</a></address>
      <figure>
        <video src="https://vid.btv.bg/btvnews/2019/11/29/hero_1575022697-1.mp4"/>
      </figure>
      <p>САЩ имат готовност да прилагат всички мерки в своето законодателство срещу корумпирани български чиновници и семействата им, включително - забрана за пътуване. Това обяви американският посланик Херо Мустафа по време на лекция пред Атлантическия клуб.</p>
      <p>Тя подчерта важността на медийната свобода и върховенството на правото в България.</p>
      <p>В изказването си, което маркира пътя на двустранните отношения за следващите години, Херо Мустафа посочи като главни акценти и сътрудничеството в области като отбрана, енергетика и търговия. </p>
      <p>
        <b>Борба с корупцията и укрепване на върховенството на закона</b>
      </p>
      <p>Основен акцент в лекцията на н.пр. Херо Мустафа бяха конкретните насоки за развитие в борбата с корупцията, укрепване на върховенството на правото и медийната свобода. За целта посолството ще работи с българските си партньори.</p>
      <p>"С помощта на нашия нов съветник от Департамента по правосъдие, който ще пристигне в София само след няколко дни, планирам да работим едновременно с държавните органи и гражданския сектор за засилване върховенството на закона, насърчаване независимостта на съда и борба с корупцията", обяви американският посланик у нас.</p>
      <p>Тя подчерта, че при нужда ще се прилагат и "по-твърди мерки": "Една такава мярка се предвижда в раздел 7031(с) от разпоредбата за противодействие на клептокрацията и права на човека, включена в годишния закон за разпределение на бюджета на Държавния департамент. С това законодателство се подкрепят усилията на САЩ за борба с корупцията в световен мащаб, което пряко засяга интересите на външната политика, икономическата и националната сигурност на Съединените щати и на партньорските ни държави, която позволява да се  налага забрана за издаване на американска виза на чужди държавни служители и членовете на тяхното семейство, които са свързани с корупция".</p>
      <p>Подобни сериозни мерки ще бъдат в полза на България в дългосрочен план, тъй като стриктното придържане към върховенството на закона е неразривно свързано с политическото и икономическото процъфтяване на България, допълни Нейно превъзходителство.</p>
      <p>Тя постави редом до независимата съдебна система и борбата с корупцията и медийната свобода: „Само когато се чуят всички гласове и когато гражданите вярват на своето правителство и на държавните институции България може да достигне своя пълен потенциал. САЩ ще продължат да подкрепят българското гражданско общество, да насърчават свободното и прозрачно медийно пространство и да подчертават значимостта от закрила на човешките права.”</p>
      <figure>
        <img src="https://img.bg.sof.cmestatic.com/media/images/640x/Nov2019/2112035300.jpg"/>
        <figcaption>Снимка: Ладислав Цветков</figcaption>
      </figure>
      <p>Американското посолство в София ще продължи партньорството си с неправителствени организации, изявени с дейността си в този сектор.</p>
      <p>
        <b>Сътрудничество в областта на сигурността и отбраната</b>
      </p>
      <p>Херо Мустафа посочи, че САЩ инвестират повече от 350 милиона долара под формата на различни видове помощ за укрепване на сигурността, подпомагайки обучението и въоръжаването на българските въоръжени сили през последните 30 години. Повече от 5000 български военнослужещи и цивилни представители на министерствата на отбраната, вътрешните работи и външните работи са участвали в американски обучителни програми.</p>
      <p>От 2010 г. насам САЩ си партнират с местни общини, осъществявайки близо 60 проекта за изграждане и обновяване на училища и други обекти в цялата страна в подкрепа на българската стратегия за социално-икономическо развитие.</p>
      <p>Посредством Европейската инициатива за възпиране САЩ са инвестирали повече от 50 милиона долара за подобряване на военните съоръжения в България, където американски ротационни подразделения редовно се обучават съвместно със своите български колеги. "Едно от първите ми посещения извън София беше в нашата съвместна база в Ново село – един добър пример за това колко добре работят заедно нашите войски. Обхватът и честотата на нашето военно сътрудничество с България непрекъснато нарастват, като през 2019 г. имаме 200 съвместни военни мероприятия, включително 19 учения, спонсорирани от САЩ", отбеляза посланикът.</p>
      <p>По думите ѝ от присъединяването си към НАТО през 2004 г. България е ангажирана с "отстояването на силна и свободна Европа и действа като надежден съюзник на Балканите – регион от стратегическо значение за Съединените щати".</p>
      <p>Тя припомни и съвместните действия в Ирак, Афганистан, Либия, Косово и Босна.</p>
      <p>„Скорошната покупка на многоцелеви изтребители F-16 демонстрира, че България предприема активни действия за военна модернизация, за да бъде още по-способен съюзник и партньор”, акцентира посланик Мустафа. Според нея има потенциал за развитие на сътрудничеството във военната области за противодействие на морските и хибридни заплахи в Черноморския регион с увеличаване на военните учения.</p>
      <p>Тя допълни, че се търсят съвместни производства на продукция с военно предназначение.</p>
      <p>
        <b>Икономика, търговия, енергетика</b>
      </p>
      <p>Сътрудничеството в областта на икономиката, търговията и енергетиката е друг ключов сектор от двустранните. Отношения. Посланик Мустафа беше категорична, че от изключителна важност е газовият интерконектор с Гърция и достъпа до Александропулис за получаване на американски втечнен газ, който ще даде реална диверсификация на енергийните доставки за региона - след като газовия хъб беше специално споменат в двустранния документ за стратегическо партньорство със САЩ.</p>
      <p>„За разлика от проекта „Турски поток“, който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ. Но нека не спираме дотук. Хъбът ще спечели значително, ако има повече източници на газ.  Затова нека изградим връзки със съседните страни – на север към Румъния и в северозападна посока към Сърбия, през Балканите, Унгария и Австрия.  Ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията.”, отбеляза Нейно превъзходителство.</p>
      <p>Тя добави, че ще предложи експертна помощ от САЩ и в областта на ядрената енергетика.</p>
    </article>
  </body>
</html>