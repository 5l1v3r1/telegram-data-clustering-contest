<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23522075-timisoara-barbat-aruncat-etajul-5-sediului-nokia-desi-politistii-pompierii-alertati-sotia-acestuia-incercau-opreasca.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T10:02:00+00:00"/>
    <meta property="og:title" content="Timișoara: Un bărbat s-a aruncat de la etajul 5 al sediului Nokia, deși polițiștii și pompierii alertați de soția acestuia încercau să-l oprească"/>
    <meta property="og:description" content="Un bărbat a murit după ce s-a aruncat de la etajul 5 al sediului Nokia din Timișoara. Potrivit PressAlert.ro, acesta a sărit în gol sub ochii pompierilor și polițiștilor care veniseră alertați"/>
  </head>
  <body>
    <article>
      <h1>Timișoara: Un bărbat s-a aruncat de la etajul 5 al sediului Nokia, deși polițiștii și pompierii alertați de soția acestuia încercau să-l oprească</h1>
      <address><time datetime="2019-11-29T10:02:00+00:00">29 Nov 2019, 10:02</time> by <a rel="author">G.S.</a></address>
      <p><b>Un bărbat a murit după ce s-a aruncat de la etajul 5 al sediului Nokia din Timișoara. Potrivit <a href="https://www.pressalert.ro/2019/11/barbat-aruncat-etajul-5/">PressAlert.ro</a>, acesta a sărit în gol sub ochii pompierilor și polițiștilor care veniseră alertați de un apel la 112 al soției angajatului Nokia.<br/></b><br/>El își sunase soția spunându-i că se sinucide, iar aceasta a sunat la 112, alertând autoritățile.<br/><br/>Angajatul Nokia a forțat unul dintre geamurile din birou și s-a aruncat în gol, nu înainte de a-i scrie un mesaj soției, care era la parterul clădirii când s-a aruncat în gol. Ulterior, femeia a fost transportată în stare de șoc la spital de un echipaj de la Ambulanță.<br/><br/>„Polițistul îi tot spunea să coboare, să nu se arunce. A coborât de pe scaun de vreo două-trei ori. La un moment dat s-a întors din birou. Apoi a venit o autoscară a pompierilor, în momentul în care a văzut că întind autoscara s-a aruncat în gol”, a declarat un martor. Toată discuția dintre bărbat şi un poliţist a durat aproximativ 20 de minute. <br/><br/>Conform primelor date ale anchetei, bărbatul a decis să-și pună capăt zilelor pe fondul unei depresii provocate de problemele de la locul de muncă, notează sursa citată. Bărbatul era angajat al Nokia de 15 ani și avea doi copii.</p>
      <ul>
        <li>Nokia a preluat Alcatel-Lucent cu 15,6 miliarde euro în 2016, ca parte a tranzacției fiind și preluarea activităților Alcatel-Lucent care la Timișoara are peste 1.500 de angajați. Centrul dezvoltă tehnologii broadband wireless care sunt aplicate în domenii precum Internet of Things, big data și noile tehnologii de comunicații mobile.</li>
      </ul>
    </article>
  </body>
</html>