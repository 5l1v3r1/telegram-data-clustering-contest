<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1538114/epithesi-sto-londino-duo-nekroi-kai-treis-traumaties-skotothike-apo-pura-astunomikon-o-drastis"/>
    <meta property="og:site_name" content="naftemporiki.gr"/>
    <meta property="article:published_time" content="2019-11-29T10:56:07+00:00"/>
    <meta property="og:title" content="Επίθεση στο Λονδίνο: Δύο νεκροί και τρεις τραυματίες - Σκοτώθηκε από πυρά αστυνομικών ο δράστης"/>
    <meta property="og:description" content="Οι βρετανικές αστυνομικές αρχές επιβεβαίωσαν απόψε ότι δύο πολίτες έχασαν τη ζωή τους κατά την επίθεση με μαχαίρι που εξαπέλυσε ένας άνδρας στη Γέφυρα του Λονδίνου."/>
  </head>
  <body>
    <article>
      <h1>Επίθεση στο Λονδίνο: Δύο νεκροί και τρεις τραυματίες - Σκοτώθηκε από πυρά αστυνομικών ο δράστης</h1>
      <address>
        <time datetime="2019-11-29T10:56:07+00:00">29 Nov 2019, 10:56</time>
      </address>
      <p>Οι βρετανικές αστυνομικές αρχές επιβεβαίωσαν απόψε ότι δύο πολίτες έχασαν τη ζωή τους κατά τη διάρκεια επίθεσης με μαχαίρι που εξαπέλυσε ένας άνδρας στη Γέφυρα του Λονδίνου, ο οποίος έπεσε νεκρός από τα πυρά αστυνομικών.</p>
      <p>«Με βαριά καρδιά οφείλω να σας ενημερώσω ότι εκτός από τον ύποπτο, που σκοτώθηκε από αστυνομικούς, δύο από τους τραυματίες στην επίθεση δυστυχώς υπέκυψαν στο νοσοκομείο όπου είχαν μεταφερθεί», ανακοίνωσε η αρχηγός της Σκότλαντ Γιαρντ, Κρεσίντα Ντικ, σε συνέντευξη Τύπου που παραχώρησε.</p>
      <p>Σύμφωνα με την βρετανική αστυνομία, άλλοι τρεις τραυματίες παραμένουν για νοσηλεία σε νοσοκομεία.</p>
      <p>Η Ντικ ανέφερε ότι στο πλαίσιο των μέτρων που λαμβάνονται θα αυξηθούν οι περιπολίες, ένοπλων και άοπλων αστυνομικών. «Οι αρχές εργάζονται για να ελαχιστοποιήσουν οποιαδήποτε απειλή μπορεί να υπάρχει. Εργαζόμαστε με τη μέγιστη ταχύτητα για να καταλάβουμε τι ακριβώς συνέβη και αν έχει εμπλακεί κάποιος άλλος» πρόσθεσε η κ. Ντικ.</p>
      <p>Η επίθεση, την οποία η αστυνομία θεωρεί τρομοκρατική, σημειώθηκε στις 13.58 τοπική ώρα, με τον δράστη, οπλισμένο με μαχαίρι και φορώντας μια ψεύτικη ζώνη με εκρηκτικά, να επιτίθεται κατά ανυποψίαστων πολιτών. </p>
      <p>Νωρίτερα, <a href="http://www.naftemporiki.gr/story/1538086/epithesi-sto-londino-plirofories-gia-duo-nekrous-polites-skotothike-apo-astunomika-pura-o-drastis">ο επικεφαλής της αντιτρομοκρατικής αστυνομίας του Ηνωμένου Βασιλείου</a>, Νιλ Μπάσου, τόνισε πως ο άνδρας που πυροβολήθηκε και σκοτώθηκε από αστυνομικούς στη Γέφυρα του Λονδίνου έφερε επάνω του έναν ψεύτικο εκρηκτικό μηχανισμό.</p>
      <p>Ο πρωθυπουργός της Βρετανίας, Μπόρις Τζόνσον <a href="https://www.naftemporiki.gr/story/1538113/bretania-ektakti-sunedriasi-tis-kompra-gia-tin-epithesi-sto-londino">συγκάλεσε εκτάκτως απόψε συνεδρίαση της κυβερνητικής επιτροπής κρίσης</a> μετά την επίθεση με μαχαίρι στο Λονδίνο που προκάλεσε τον θάνατο δύο ανθρώπων.</p>
    </article>
  </body>
</html>