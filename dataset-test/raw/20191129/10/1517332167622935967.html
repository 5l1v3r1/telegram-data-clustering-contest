<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/incidente-statale-106-jonica-scontro-tra-3-auto-a-melito-di-porto-salvo-morti-marito-e-moglie/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T10:44:39+00:00"/>
    <meta property="og:title" content="Incidente Statale 106 Jonica, scontro tra 3 auto a Melito di Porto Salvo: morti marito e moglie"/>
    <meta property="og:description" content="Incidente mortale oggi sulla strada Statale 106 Jonica tra Reggio Calabria e Taranto al chilometro 29, nei pressi di Melito di Porto Salvo: in seguito allo scontro tra tre auto una coppia di coniugi è morta ed altre persone sono rimaste ferite. In via di accertamento la dinamica di quanto successo. Disagi al traffico: la Statale 106 è stata chiusa in entrambi i sensi di marcia."/>
  </head>
  <body>
    <article>
      <h1>Incidente Statale 106 Jonica, scontro tra 3 auto a Melito di Porto Salvo: morti marito e moglie</h1>
      <h2>Incidente mortale oggi sulla strada Statale 106 Jonica tra Reggio Calabria e Taranto al chilometro 29, nei pressi di Melito di Porto Salvo: in seguito allo scontro tra tre auto una coppia di coniugi è morta ed altre persone sono rimaste ferite. In via di accertamento la dinamica di quanto successo. Disagi al traffico: la Statale 106 è stata chiusa in entrambi i sensi di marcia.</h2>
      <address><time datetime="2019-11-29T10:44:39+00:00">29 Nov 2019, 10:44</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Rocambolesco incidente nella mattinata di oggi, venerdì 29 novembre, in <b>Calabria</b>, sulla strada<b> Statale 106 Jonica</b> tra Reggio Calabria e Taranto al chilometro 29, nei pressi di <b>Melito di Porto Salvo</b>. Sarebbero rimaste coinvolte <b>tre vetture</b> nello scontro che ha provocato la morte di due persone. Si tratterebbe, secondo le prime indiscrezioni, di una <b>coppia di coniugi</b> originari di Bova, ma si attendono conferme. L'uomo, 80 anni, è deceduto sul colpo, anche se i sanitari giunti sul posto hanno cercato di rianimarlo, mentre la moglie è morta appena arrivata in ospedale. Altri <b>quattro</b> sarebbero i <b>feriti</b>. L'impatto si è verificato intorno alle 09:40. Indagini sono in corso per stabilire l'esatta <b>dinamica</b> di quanto successo.</p>
      <p>Intanto, ci sono numerosi disagi anche alla <b>circolazione</b>: la Statale 106 è <b>chiusa al traffico</b> in entrambi i sensi di marcia. Sul posto sono intervenuti gli operatori del 118, vigili del fuoco e polizia. Si tratta di un tratto stradale tristemente noto per i suoi incidenti mortali, al punto che su Facebook è nato un gruppo, "Associazione Basta Vittime Sulla Strada Statale 106". "L'Associazione, con profondo dolore, comunica che nell'incidente stradale avvenuto pochi minuti fa sulla S.S.106 a Melito di Porto Salvo (RC) abbiamo avuto purtroppo due vittime mentre sono due i feriti in maniera grave. Sono tre le auto coinvolte. Sul posto è giunta la polizia stradale che ha scortato le ambulanze che hanno prestato i primi soccorsi alle persone coinvolte insieme agli uomini dei Vigili del Fuoco", hanno scritto in un post su Facebook, condividendo anche le foto di quanto successo.</p>
    </article>
  </body>
</html>