<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/salvini_contro_conte_mes_denuncia-6644273/news/2019-11-29/"/>
    <meta property="og:site_name" content="Agi"/>
    <meta property="article:published_time" content="2019-11-29T10:18:00+00:00"/>
    <meta property="og:title" content="Salvini replica a Conte: &quot;Non sono un bugiardo, in gioco i soldi degli italiani&quot;"/>
    <meta property="og:description" content="Il premier, dice il leader leghista, &quot;dal vecchio governo non ha avuto il mandato ad autorizzare nulla sul Mes&quot;"/>
  </head>
  <body>
    <article>
      <h1>Salvini replica a Conte: "Non sono un bugiardo, in gioco i soldi degli italiani"</h1>
      <h2>Il premier, dice il leader leghista, "dal vecchio governo non ha avuto il mandato ad autorizzare nulla sul Mes"</h2>
      <address><time datetime="2019-11-29T10:18:00+00:00">29 Nov 2019, 10:18</time> by <a rel="author">AGI - Agenzia Giornalistica Italia</a></address>
      <p>Il leader della Lega ribadisce le <a href="https://www.agi.it/politica/conte_salvini_scontro_mes_minacce-6642167/news/2019-11-28/">accuse</a> al premier <b>Giuseppe Conte</b>, il quale ha già annunciato di volerlo querelare per calunnia sul caso <b>Mes</b> per il quale <b>Matteo Salvini</b> aveva evocato "l'alto tradimento".</p>
      <p>Per la querela, Conte - ironizza Salvini in una intervista a La Stampa - "si metta in fila. Prima viene Carola". E sulla vicenda Mes ribadisce: "Conte dal vecchio governo Lega-Cinque Stelle ha avuto il mandato a non autorizzare nulla di quanto stiamo parlando. Per altro ci ha sempre rassicurato anche verbalmente. E invece buonanotte ai suonatori".</p>
      <p>"Ci sono - afferma Salvini - documenti e messaggi che confermano quello che dico". Il leader leghista non intende, tuttavia, mostrarli: "Non sono solito girare conversazioni private. Ma basta guardarsi gli atti parlamentari. Ho buona memoria di tutto e non lo dico come minaccia. Semplicemente non mi piace passare bugiardo o per fesso".</p>
      <p>Sull'eventualità di finire in tribunale con il premier, Salvini commenta che "è l'ultima strada che voglio percorrere. Preferisco che siano i cittadini, attraverso il voto, ad esprimere il proprio giudizio su come sono governati. Ma qui stiamo parlando dei risparmi degli italiani, non di un dibattito politico. E c'è poco da scherzare".</p>
      <h3>"Di Maio l'ha sempre pensata come noi"</h3>
      <p>Salvini aspetta di trovare al suo fianco anche il leader dei pentastellati: "Di Maio - dice - l'ha sempre pensata come noi. Quello che le dico io ora lo diceva lui con le stesse parole e con gli stessi contenuti. Nel programma dei Cinque Stelle si parla di liquidazione del trattato. Erano anche più arrabbiati di noi e mi auguro che non abbiano cambiato posizione".</p>
      <p>Salvini ha anche risposto ad alcune domande circa la Cina e la Russia. Che effetto gli ha fatto la visita di Grillo all'ambasciata cinese in Italia? "Un brutto effetto. Non si capisce a che titolo lo faccia. Chi rappresenti. Un conto è vedere un ministro, un conto è vedere un signore che non ha ruoli". Ma aggiunge: "È evidentemente il capo dei Cinque Stelle, come si è visto in questi giorni. Ma nessuno lo ha mai votato". Il leader leghista diffida più dei cinesi o dei russi? "Con i cinesi bisogna parlare, ma senza mai dimenticarsi della sicurezza nazionale. Non sono una democrazia". E la Russia? "In Russia si vota. Ci sono i giornali e i giudici. È diverso".</p>
    </article>
  </body>
</html>