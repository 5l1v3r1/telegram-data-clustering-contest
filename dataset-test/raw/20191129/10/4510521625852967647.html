<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/bani/pnl-anunta-taieri-drastice-cheltuieli-aplica-legea-pensiilor-domeniile-afectate-1_5de0f6cb5163ec4271882072/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-29T10:46:46+00:00"/>
    <meta property="og:title" content="PNL anunţă tăieri drastice de cheltuieli pentru a aplica legea pensiilor. Domeniile afectate"/>
    <meta property="og:description" content="Şeful Cancelariei premierului, Ionel Dancă, a anunţat vineri la RFI că Executivul Orban a identificat mai multe zone unde va aplica „măsuri severe de reducere a cheltuielilor bugetare”, în aşa fel încât să poată implementa legea pensiilor. Ionel Dancă a prezentat lista domeniilor de unde se vor tăia cheltuieli."/>
  </head>
  <body>
    <article>
      <h1>PNL anunţă tăieri drastice de cheltuieli pentru a aplica legea pensiilor. Domeniile afectate</h1>
      <address><time datetime="2019-11-29T10:46:46+00:00">29 Nov 2019, 10:46</time> by <a rel="author">Elena Deacu</a></address>
      <h4>Şeful Cancelariei premierului, Ionel Dancă, a anunţat vineri la RFI că Executivul Orban a identificat mai multe zone unde va aplica „măsuri severe de reducere a cheltuielilor bugetare”, în aşa fel încât să poată implementa legea pensiilor. Ionel Dancă a prezentat lista domeniilor de unde se vor tăia cheltuieli.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/bani/consiliul-fiscal-revizuirea-deficitului-fost-precedent-consolidarea-bugetara-imposibila-aplicarea-noii-legi-pensiilor-1_5de0e8af5163ec427187bc9c/index.html"/>
        <a href="https://adevarul.ro/economie/bani/ministrul-muncii-psd-intarziat-deliberat-recalcularile-pensii-nu-putut-onora-implicatiile-financiare-suplimentare-1_5ddfa7c65163ec42717feb97/index.html"/>
        <a href="https://adevarul.ro/economie/stiri-economice/florin-citu-Imi-asum-deficit-jur-35-pib-2020-1_5ddf81b95163ec42717e9c96/index.html"/>
      </related>
      <p>Ionel Dancă spune că Executivul este conştient de presiunile pe care le va pune asupra bugetului legea pensiilor, care prevede o majorare de 40% a pensiilor în septembrie 2020. „Suntem conştienţi de această presiune. În acelaşi timp, vorbim despre o lege adoptată în Parlament, iar viziunea Guvernului Orban este că această lege trebuie respectată, pentru că ne-am angajat în faţa cetăţenilor că vom respecta toate drepturile salariale şi drepturile la pensie legale în vigoare şi garantăm plata acestora”, a declarat Dancă, la <a href="https://www.rfi.ro/economie-116384-ionel-danca-masuri-severe-lege-pensii">RFI</a>.</p>
      <p>Şeful Cancelariei premierului susţine că „soluţii pentru a acoperi această cheltuială există în acest moment la nivelul proiectului de buget pentru anul viitor, vor fi prezentate public. Sigur că impactul va fi o creştere suplimentară a deficitului pentru anul viitor, probabil undeva cu un 1% din PIB. Vom aplica măsuri severe de reducere în altă zonă de cheltuieli bugetare, pentru a face spaţiu şi loc pentru această presiune”.</p>
      <p>
        <b>De unde se vor tăia fonduri</b>
      </p>
      <p>De unde va tăia Guvernul bani, pentru a putea susţine legea pensiilor? Ionel Dancă explică: „În zona de cheltuieli cu bunuri şi servicii, în zona de cheltuieli cu funcţionarea administraţiei publice. Noi ne-am asumat un program amplu de restructurare şi eficientizare a administraţiei publice. Un prim pas a fost făcut prin reducerea numărului de ministere de la 26 la 16 ministere, iar etapa următoare este cea legată de reorganizarea acestor ministere, prin comasarea mai multor agenţii şi instituţii subordonate, astfel încât să avem un aparat administrativ mult mai suplu şi eficient, care să răspundă nevoilor reale ale cetăţenilor. Există spaţiu în această zonă de reducere a cheltuielilor. De asemenea, vorbim despre alte zone, unde am putea gândi mai multe măsuri, care să lase resursa bugetară pentru alte priorităţi, vorbim despre zona cheltuielilor cu dobânzile. Chiar în rectificarea bugetară vreau să vă menţionez că au fost diminuate sumele pentru cheltuielile cu dobânzile cu aproximativ 500 de milioane de lei. În acelaşi timp, ne propunem o îmbunătăţire a colectării veniturilor bugetare. Numai din TVA, dacă este să ne uităm strict pe execuţia bugetară pentru anul în curs, avem un nivel al încasărilor sub program de aproximativ 4 miliarde de lei, or acest lucru nu poate fi tolerat şi considerăm că există spaţiu pentru o mai bună colectare a veniturilor fiscale, anul viitor. De asemenea, din zona de venituri nefiscale, prin declanşarea unor programe de investiţii, de acţiuni care să vizeze creşterea veniturilor bugetare, printr-o mai bună gestiune a companiilor de stat”.</p>
      <p>
        <b>
          <a href="https://adevarul.ro/news/politica/psd-acuza-experimentele-sociale-pnl-stabilirea-salariului-minim-economie-abordare-comunista-1_5de0fa2f5163ec4271883867/index.html">PSD acuză „experimentele sociale” ale PNL în stabilirea salariului minim pe economie: „Abordare comunistă”</a>
        </b>
      </p>
      <hr/>
    </article>
  </body>
</html>