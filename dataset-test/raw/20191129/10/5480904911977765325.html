<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/maresova-zvazuje-ze-se-ve-sporu-s-tv-nova-odvola/1826634?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T10:01:00+00:00"/>
    <meta property="og:title" content="Marešová zvažuje, že se ve sporu s TV Nova odvolá"/>
    <meta property="og:description" content="Praha - Zdravotní sestra Věra Marešová, které má televize Nova podle rozsudku zaplatil milion korun kvůli reportážím o jejím trestním stíhání, zvažuje, že se proti rozhodnutí odvolá. Mimo jiné chce, aby mělo přiznané zadostiučinění preventivní funkci. Na dotaz ČTK to uvedl její právní zástupce Jan Poláček. Dodal, že se Marešová rozhodne poté, co obdrží písemné odůvodnění rozsudku. Televize má ženě platit odškodnění kvůli tomu, že ve článcích a reportážích nerespektovala presumpci neviny."/>
  </head>
  <body>
    <article>
      <h1>Marešová zvažuje, že se ve sporu s TV Nova odvolá</h1>
      <address><time datetime="2019-11-29T10:01:00+00:00">29 Nov 2019, 10:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zdravotní sestra Věra Marešová, které má televize Nova podle rozsudku zaplatil milion korun kvůli reportážím o jejím trestním stíhání, zvažuje, že se proti rozhodnutí odvolá. Mimo jiné chce, aby mělo přiznané zadostiučinění preventivní funkci. Na dotaz ČTK to uvedl její právní zástupce Jan Poláček. Dodal, že se Marešová rozhodne poté, co obdrží písemné odůvodnění rozsudku. Televize má ženě platit odškodnění kvůli tomu, že ve článcích a reportážích nerespektovala presumpci neviny.</p>
      <p>V žalobě požaduje Marešová 12 milionů korun, poukazovala na to, že ji novináři označovali například jako "sestru smrt" či "vraždící sestru. Obvodní soud pro Prahu 5 jí v polovině listopadu přiznal milion korun. Rozsudek není pravomocný, případným odvoláním by se zabýval Městský soud v Praze. Ten nedávno ženě pravomocně přiznal 900.000 korun v obdobném sporu s vydavatelstvím Czech News Center.</p>
      <p>"Klientka silně zvažuje podání odvolání, protože je přesvědčena, že by bylo namístě přiznání vyšší míry zadostiučinění s ohledem na masivnost zásahu do jejích osobnostních práv a porušení presumpce neviny, jakož i potřebu zohlednění preventivní funkce zadostiučinění, tj. dání jasného signálu, že tímto způsobem nelze o probíhajícím trestním stíhání informovat," sdělil ČTK Poláček. Televize už ve čtvrtek uvedla, že o dalším postupu rozhodne, až dostane rozsudek písemně.</p>
      <p>Odškodnění požaduje zdravotní sestra i po vydavatelstvích Mafra (6,7 milionu korun), Economia (dva miliony korun), VLM (2,6 milionu korun) a televizi Prima (6,7 milionu korun). V těchto případech zatím soudy nerozhodly.</p>
      <p>Marešová čelila obžalobě z toho, že v letech 2010 až 2014 podávala pacientům v rumburské nemocnici silné dávky draslíku, po kterých jim selhalo srdce. Marešová byla obviněna z šesti vražd, soudy ji osvobodily. Nepodařilo se prokázat, že se skutky vůbec staly. Kvůli nezákonnému rozhodnutí o svém trestním stíhání a za ztížení společenského uplatnění se Marešová v jiném řízení domáhá od státu pěti milionů korun.</p>
    </article>
  </body>
</html>