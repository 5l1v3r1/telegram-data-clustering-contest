<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221383/neprijemny-sok-pre-clena-reprezentacneho-kadra-zelali-si-to-tak-nic-tomu-nenasvedcovalo"/>
    <meta property="og:site_name" content="Športky.sk"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="Nepríjemný šok pre člena reprezentačného kádra: Želali si to tak, nič tomu nenasvedčovalo!"/>
    <meta property="og:description" content="DUNAJSKÁ STREDA - Slovenský futbalový obranca Kristián Koštrna už nie je hráč FC DAC 1904 Dunajská Streda. Člen širšieho reprezentačného kádra, ktorý bol pri neúčasti Zsolta Kalmára kapitánom ..."/>
  </head>
  <body>
    <article>
      <h1>Nepríjemný šok pre člena reprezentačného kádra: Želali si to tak, nič tomu nenasvedčovalo!</h1>
      <address>
        <time datetime="2019-11-29T10:30:00+00:00">29 Nov 2019, 10:30</time>
      </address>
      <p>DUNAJSKÁ STREDA - Slovenský futbalový obranca Kristián Koštrna už nie je hráč FC DAC 1904 Dunajská Streda. Člen širšieho reprezentačného kádra, ktorý bol pri neúčasti Zsolta Kalmára kapitánom žlto-modrých, po dohode s vedením klubu vo fortunaligovom mužstve predčasne skončil. Informovalo o tom piatkové vydanie denníka Šport.</p>
      <p>Koštrna sa rozlúčil s Dunajskou Stredou takmer po dvaapolročnom pôsobení. <i><b>"Po prehre 0:5 v Michalovciach sme mali ďalší deň na programe regeneráciu a nič nenasvedčovalo môjmu koncu. V pondelok sme mali voľno a v utorok si ma zavolal športový riaditeľ s tým, že klub si želá, aby sme ukončili spoluprácu. V tejto súvislosti musím povedať, že v lete sa mi končila zmluva a v DAC si chcú chystať mužstvo do budúcnosti. Dohodli sme sa, že už nebudem ďalej pôsobiť v Dunajskej Strede, opustím klub, nebudem s mužstvom ani trénovať a od januára môžem mať nový tím,"</b></i> povedal pravý krajný obranca pre denník Šport.</p>
      <p>Dvadsaťpäťročný Koštrna, ktorý strávil dorastenecké roky v anglickom Wolverhamptone, musí teraz riešiť svoju futbalovú budúcnosť.<i><b> "V prvom rade si chcem oddýchnuť a od januára by som rád začal v novom tíme. Uvidíme, či zostanem na Slovensku. Určite to nevylučujem. V prvom rade by som sa chcel pozrieť po zahraničnom klube, som však otvorený aj angažmánu v poprednom tíme našej ligy," </b></i>dodal bývalý mládežnícky reprezentant SR, ktorý pred príchodom do Dunajskej Stredy pôsobil v rakúskom Parndorfe a v bulharskom Pirine Blagoevgrad.</p>
      <footer><b>Zdroj:</b> TASR<br/><b>Foto:</b> SITA/Ivan Kopčáni</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221379/sklamany-sporar-si-sype-popol-na-hlavu-moj-dotyk-nebol-perfektny-toto-velke-muzstva-dokazu"/>
        <a href="https://sportky.zoznam.sk/c/221377/stvormesacna-zasluzna-robota-kozaka-motivacny-odkaz-mladeho-kouca-pre-belasych-zverencov"/>
        <a href="https://sportky.zoznam.sk/c/221365/trener-belasych-potlacal-svoj-hnev-rozhodli-veci-ku-ktorym-sa-nebudem-vyjadrovat"/>
        <a href="https://sportky.zoznam.sk/c/221363/boli-tam-viacere-kontroverzne-situacie-hraci-slovana-reaguju-na-smolny-zaver-a-prehru"/>
      </related>
    </article>
  </body>
</html>