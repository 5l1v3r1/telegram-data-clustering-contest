<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014699/%D8%A8%D8%B1%D8%AE%DB%8C-%D8%AF%D9%86%D8%A8%D8%A7%D9%84-%D8%AA%D9%86%D8%B4-%D9%BE%DB%8C%D8%B4-%D8%A7%D8%B2-%D8%A8%D8%A7%D8%B2%DB%8C-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84-%D9%87%D8%B3%D8%AA%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T10:52:30+00:00"/>
    <meta property="og:title" content="برخی دنبال تنش پیش از بازی با استقلال هستند"/>
    <meta property="og:description" content="مدیرعامل باشگاه سپاهان گفت: برخی به سراغ بازی ما با استقلال در سال‌ها پیش و اتفاقات آن رفته‌اند، این کار چه نتیجه‌ای به جز ایجاد تنش دارد؟!"/>
  </head>
  <body>
    <article>
      <h1>برخی دنبال تنش پیش از بازی با استقلال هستند</h1>
      <h2>تابش:</h2>
      <address>
        <time datetime="2019-11-29T10:52:30+00:00">29 Nov 2019, 10:52</time>
      </address>
      <p>
        <i>مدیرعامل باشگاه سپاهان گفت: برخی به سراغ بازی ما با استقلال در سال‌ها پیش و اتفاقات آن رفته‌اند، این کار چه نتیجه‌ای به جز ایجاد تنش دارد؟!</i>
      </p>
      <p>به گزارش مشرق، <b>مسعود تابش </b>در خصوص صعود تیم <b>سپاهان </b>به مرحله بعدی جام‌حذفی اظهار داشت: بازی‌های حذفی شرایط خاص خودشان را دارند، تیم ما بازی خوبی انجام داد اما فرصت‌های خیلی زیادی را هم از دست دادیم که امیر قلعه‌نویی هم از این بابت گله‌مند بود. در فوتبال اگر گل نزنید گل می‌خورید، نمی‌خواهم وارد مسائل فنی بشوم اما به هر حال چون دستی بر آتش داشته‌ام در این مورد صحبت می‌کنم.</p>
      <blockquote>بیشتر بخوانید:<br/><a href="https://www.mashreghnews.ir/news/1014662/%DB%B4-%DA%86%D9%87%D8%B1%D9%87-%D8%AE%D8%A7%D8%B5-%D8%B3%D9%BE%D8%A7%D9%87%D8%A7%D9%86-%D9%85%D9%82%D8%A7%D8%A8%D9%84-%D8%A7%D8%B3%D8%AA%D9%82%D9%84%D8%A7%D9%84">۴ چهره خاص سپاهان مقابل <i>استقلال</i></a></blockquote>
      <p>تابش افزود: پیکان هم تیم بسیار قابل احترامی است و از تیم‌های خوب با برنامه لیگ ما به حساب می‌آید. آنها مربی بسیار خوب و با اخلاقی به نام حسین فرکی دارند. با این که در زمین ما بازی می‌کردند به هیچ وجه رو به ضد فوتبال نیاوردند. یک بازی جوانمردانه خوب و البته سخت برگزار شد اما به هر حال در جام‌حذفی مهم این است که به مرحله بعد صعود کنید.</p>
      <p>* درخواست جریمه از سوی سرمربی نداشته‌ایم</p>
      <p>مدیرعامل باشگاه سپاهان در مورد گله‌مندی سرمربی تیم و اینکه آیا ممکن است بازیکنان با جریمه مالی مواجه شوند، عنوان کرد: در آئین‌نامه جرایم مالی به صورت مشخص تعریف شده‌اند. مواردی مانند بی‌انضباطی، اخطار و اخراج بی‌مورد به صورت اتوماتیک در قراردادها پیش‌بینی شده که در مواقع خودش آنها را اجرا می‌کنیم. گله‌مندی قلعه‌نویی به خاطر بحث عدم دقت و موارد فنی بود و در صورت درخواست او اقدامات لازم را انجام می‌دهیم. اگر سرمربی درخواستی نداشته باشد  وارد این مسأله نمی‌شویم.</p>
      <p>وی افزود: قطعاً تصمیمات سرمربی هم در جهت ارتقاء شرایط تیم است، تا به حال چنین درخواستی از ما نشده و طبیعتا اقدامی نخواهیم کرد. به هر حال ممکن بود در بازی با پیکان یک گل دیگر دریافت کنیم و مانند بازی تراکتور مقابل 90 ارومیه کار به ضربات پنالتی کشیده شود.</p>
      <p>* بازی ما با استقلال بازی قدری خواهد شد</p>
      <p>تابش در مورد بازی حساس سپاهان مقابل استقلال تصریح کرد:‌ بازی مهمی پیش رو داریم، استقلال تیم بزرگی است که در هفته‌های اخیر نتایج خیلی خوبی گرفتهاست البته ما هم تیم خیلی خوبی داریم که نتایج خوبی گرفته است. بازی قدری خواهد شد و ما تلاش می‌کنیم با کمترین تنش و در فضایی سالم و بدون حاشیه برگزار شود.با توجه به اینکه میزبان هستیم تلاش می‌کنیم برنده این مسابقه باشیم.</p>
      <p>* برخی رسانه‌ها به دنبال ایجاد تنش هستند</p>
      <p>وی تاکید کرد: بعضی از رسانه‌ها نمی‌دانم با چه هدفی رفته‌اند و به بازی با مقابل استقلال در سال‌ها پیش که اتفاقاتی در آن افتاد پرداخته‌اند. چه لزومی دارد؟ جز تنش و ناراحتی چه چیزی را در پی خواهد داشت؟‌ خیلی از هواداران شاید آن بازی را ندیده باشند یا شاید یادشان نباشد. به جای اینکه فضا را تلطیف کنند با طرح این مسائل جوسازی و حاشیه‌سازی می‌کنند. مشکلی برای این بازی نداریم و آماده میزبانی از تیم استقلال هستیم.</p>
      <p>تابش تاکید کرد: مطرح کردن این مسائل جز ایجاد تنش چه نتیجه‌ای خواهد داشت؟ مگر فصل گذشته با استقلال بازی نکردیم و در آن بازی زیبا ثانیه‌های آخر گل خوردیم. پس از آن چه مشکلی پیش آمد چرا در مورد این بازی صحبت نمی‌کنند شاید اگر در آن بازی شکست نمی‌خوردیم قهرمان می‌شدیم. رسانه‌ها باید کمک کنند که این بازی در فضایی آرام برگزار شود و آرزو می‌کنم فردا تماشاگران یک بازی جذاب و تماشایی را شاهد باشند.</p>
      <p>*من دیگر زیر بار خسارت نمی‌روم</p>
      <p>مدیرعامل باشگاه سپاهان در مورد اطلاعیه‌ این باشگاه پیش از بازی با استقلال و تعیین وسیله ایاب و ذهاب برای خبرنگاران که برخی رسانه‌ها از آن به عنوان این که باشگاه سپاهان نمی‌خواهد زیر بار پرداخت خسارات برود،‌گفت:‌ تمام خساراتی که تا کنون پرداخت کرده‌ام مربوط به بیرون از ورزشگاه بوده است. برای همان بازی هم اعلام کرده بودیم که وسیله ایاب و ذهاب برای اصحاب رسانه پیش‌بینی شده اما اگر کسی دوست دارد وسیله نقلیه خودش را بیاورد مسائل دیگر به عهده خودش است.</p>
      <p>تابش تصریح کرد: ماشین‌هایی که خسارت دیدند حتی در پارکینگ ورزشگاه هم نبودند، در بلوار ورودی ورزشگاه پارک شده بودند به هر حال ما آمادگی کامل برای سرویس‌دهی به اصحاب رسانه را داریم و دیگر هم زیر بار خسارت نمی‌روم. رسانه‌ها هم بهتر است به آرام شدن فضا کمک کنند من دوست ندارم زیر بار خسارت بروم و تا به حال نزدیک به یک میلیارد تومان فقط خسارت داده‌ام.</p>
      <p>* برای انتقال اسماعیلی‌فر هیچ جلسه‌ای با مدیرعامل ذوب‌آهن نداشته‌ام</p>
      <p> تابش در مورد اینکه عنوان می‌شود برای انتقال دانیال اسماعیلی‌فر از ذوب‌آهن به سپاهان با مدیرعامل باشگاه همشهری دیدار و گفت‌وگو کرده است، گفت:‌ خدا شاهد است من هم این را از بقیه شنیده‌ام و در این مورد نه صحبتی و نه جلسه‌ای با جناب محمدی داشته‌ام. در حال حاضر صلاح نمی‌دانیم تا نیم‌فصل در خصوص جو بازیکنان صحبت کنیم. الان هم امیر قلعه‌نویی نه لیستی داده و نه درخواستی داشته است.</p>
      <p>مدیرعامل سپاهان خاطرنشان کرد: تیم خوبی داریم ممکن است تا دو ماه دیگر شرایط طوری باشد که مجبور به جذب بازیکن شویم اما فعلاً چنین قصدی نداریم. ضمن اینکه این کار اصلاً حرفه‌ای نیست. دانیال اسماعیلی‌فر بازیکن ذوب‌آهن است و این تیم هم باید با تمام بازیکنانش و با تمام قوا در مسابقات حاضر شود. اصلا به خودمان اجازه نمی‌دهیم که در این مورد حتی حرفی بزنیم. شاید در نیم‌فصل دو باشگاه بنشینند و به صورت حرفه‌ای در مورد مسائلی صحبت کنند اما تا به حال و در حال حاضر به هیچ وجه جلسه‌ای با مدیرعامل باشگاه ذوب‌آهن نداشته‌ام. اتفاقا چند روز قبل هم با او در جلسه‌ای بودم و گفتم هر کمکی که نیاز داشته باشم و در عهده ما باشد حتماً انجام می‌دهیم. ذوب‌آهن در هفته گذشته به پیروزی رسید و مدتی است که شرایط خوبی به خودش گرفته و ما همیشه 100 درصد خواهان پیشرفت تیم همشهری خودمان هستیم.</p>
      <p>*10 هزار تومان پول بلیت در روزگاری که یک عدد گوجه‌فرنگی 5 هزار تومان می‌شود، پولی نیست!</p>
      <p> وی در مورد اینکه به نظر می‌رسد اعضای تیم سپاهان از هواداران به خاطر استقبال کم گله‌مند هستند ،عنوان کرد: زمانی عده‌ای می‌گفتند که بلیت مسابقات گران است اما انصافاً 10 هزار تومان در شرایط فعلی که یک عدد گوجه‌فرنگی در حدود 5 هزار تومان می‌شود، این مبلغ پولی نیست. هزینه‌های برگزاری مسابقات‌مان حدود دو برابر درآمد بلیت‌فروشی‌مان است.</p>
      <p>تابش ادامه داد: برخی به من پیام می‌دهند اعتراض می‌کنند این همه پول را می‌خواهید چه کار کنید!؟ برای پرداخت هزینه‌های برگزاری یک مسابقه پولی را هم روی درآمد بلیت‌فروشی می‌گذارم. با اصرار برخی دوستان هزینه بلیت را نیم‌بها کردیم اما باز هم استقبال کم بود. هزاران نفر در روز در فضای مجازی پیام می‌دهند صحبت می‌کنند و حتی ایراد و انتقاد می‌گیرند اما آنها در روز مسابقه کجا هستند؟! من در بازی پرسپولیس هم دیدم هواداران استقبال خوبی نداشتند. هواداران تیم‌های پر طرفدار باید از بازی‌های تیم‌شان استقبال بیشتری داشته باشند شما وقتی به سینما می‌روید، شاید رفت و برگشت و هزینه‌های  جانبی آن در مجموع حدود 60 هزار تومان تمام شود.</p>
      <p>مدیرعامل سپاهان تاکید کرد: سال گذشته برخی بازی‌های لیگ یک هم بلیت‌شان 10 هزار تومانی بود هواداران فکر می‌کنند درآمد زیادی داریم. من هم متعجبم از اینکه چرا این همه هوادار که در فضای مجازی حضور دارند در روز مسابقات در ورزشگاه نیستند. می‌دانیم که هواداران میلیونی داریم و فقط مختص اصفهان نیست و حتی در خارج از کشور هم سپاهان هوادار دارد. شاید در تمرینات هواداران بیشتری نسبت به مسابقات برای تشویق تیم بیایند. درخواستم این است که آنها به نقش جهان بیایند و از بازی‌ها استقبال کنند. این ورزشگاه ظرفیت 70 هزار نفری دارد امکانات خوبی هم فراهم شده بیایند و از این فوتبال لذت ببرند. ضمن اینکه از آنها می‌خواهم در بازی استقلال فقط تیم خودشان را تشویق کنند. وقتی هوادار،  من را در ورزشگاه صدا می‌زند انرژی می‌گیرم اما آنها باید بدانند بدرفتاری با تیم مقابل اثری روی بازیکن ما ندارد. هواداران در بازی فردا نشان بدهند که فرهنگ بالایی دارند و میزبانان خوبی هستند.</p>
      <p>* نگرانی بابت میزبانی بازی‌های لیگ قهرمانان آسیا نداریم</p>
      <p>مدیرعامل باشگاه سپاهان در مورد اینکه نگرانی‌هایی وجود دارد که بازی‌های آسیایی این تیم در ورزشگاه فولادشهر برگزار شود، خاطر نشان کرد: خیر، هیچ نگرانی وجود ندارد در نقش‌جهان اقدامات زیادی صورت گرفته و به زودی هم اعلام می‌کنیم بازی‌های لیگ قهرمانان در نقش‌جهان برگزار می‌شود. این ورزشگاه به خوبی تجهیز شده و تا بازی‌های آسیایی کاملاً آماده می‌شود.</p>
      <p>*در جریان ساز و کار حق پخش اینترنتی نیستیم</p>
      <p>تابش در پاسخ به این سؤال که آیا در خصوص حق پخش اینترنتی عدد یا درصدی به آنها اعلام شده،‌گفت:‌خیر، هنوز چیزی اعلام نشده اما از آن استقبال می‌کنیم. این اتفاق می‌تواند مقدمه‌ای برای دریافت حق پخش تلویزیونی که منبع اصلی درآمد یک باشگاه فوتبال است، باشد. با این حال هنوز در جریان ساز و کار حق پخش اینترنتی نیستیم. باید ببینیم که باشگاه‌ها از آن بهره‌مند می‌شوند یا خیر. سازمان لیگ باید جلساتی را با باشگاه‌ها برگزار کند و توضیحات و توجیهات لازم را به آنها ارائه بدهد.</p>
      <p>* پرواز پرنده‌ها هم باعث هجمه علیه ما می‌شود!</p>
      <p>وی در مورد اینکه موضوع دعوت امیر قلعه‌نویی به کمیته اخلاق هم به عنوان مسأله‌ای برای ایجاد هجمه علیه سپاهان تبدیل شده و آیا زمانی برای حضور او در این کمیته به باشگاه سپاهان اعلام شده، اظهار داشت: خیر، چیزی به ما اعلام نشده و من هم در جریان این مسأله نیستم. شرایط بگونه‌ای شده که حتی اگر پرنده‌ها هم بالای سرمان پرواز کنند، علیه ما هجمه درست می‌شود؟</p>
      <p>منبع: فارس</p>
    </article>
  </body>
</html>