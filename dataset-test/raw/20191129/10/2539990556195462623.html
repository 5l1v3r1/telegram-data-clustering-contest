<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2412712,Euro-2020-Anglik-z-polskimi-korzeniami-pod-lupa-Brzeczka"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T10:21:00+00:00"/>
    <meta property="og:title" content="Euro 2020: Anglik z polskimi korzeniami pod lupą Brzęczka?"/>
    <meta property="og:description" content="Matty Cash, 22-letni zawodnik Nottingham Forest, ma znajdować się pod obserwacją Jerzego Brzęczka i sztabu szkoleniowego reprezentacji Polski. Babcia angielskiego piłkarza pochodziła z Polski, co może być jego przepustką do kadry."/>
  </head>
  <body>
    <article>
      <h1>Euro 2020: Anglik z polskimi korzeniami pod lupą Brzęczka?</h1>
      <address>
        <time datetime="2019-11-29T10:21:00+00:00">29 Nov 2019, 10:21</time>
      </address>
      <p>
        <b>Matty Cash, 22-letni zawodnik Nottingham Forest, ma znajdować się pod obserwacją Jerzego Brzęczka i sztabu szkoleniowego reprezentacji Polski. Babcia angielskiego piłkarza pochodziła z Polski, co może być jego przepustką do kadry.</b>
      </p>
      <p>Matty Cash to jeden z czołowych graczy Nottingham Forest, najczęściej występował na prawej pomocy, w tym sezonie jednak w większości meczów wychodził na boisko jako defensor. Przeważnie jest pierwszym wyborem trenera Sabriego Lamouchiego, a jego zespół spisuje się w tym sezonie zaskakująco dobrze - po 17 rozegranych spotkaniach ma na swoim koncie 32 punkty, zajmuje czwarte miejsce, które daje prawo do gry w barażach o Premier League.</p>
      <p>"The Athletic" informuje, że Cash jest pod obserwacją skautów Jerzego Brzęczka. Niedawno przedłużył też umowę z klubem, co tylko potwierdza jego dobrą dyspozycję.</p>
      <figure>
        <iframe data-src="https://twitter.com/DTathletic/status/1200075181689061377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Babcia 22-latka pochodziła z Polski, co pozwala brać go pod uwagę w kontekście powołań na mecze, podczas których biało-czerwoni będą przygotowywać się do zbliżającego się Euro 2020.</p>
      <p>Jerzy Brzęczek w ostatnich spotkaniach stawiał przede wszystkim na Bartosza Bereszyńskiego i Tomasza Kędziorę, jednak na ten moment trudno powiedzieć, by któryś z nich był w stanie wzorowo wypełnić dziurę po odejściu Łukasza Piszczka.</p>
      <p>Wiadomo też, że Cash może mieć problemy z tym, by przekonać do siebie Zbigniewa Bońka, który niedawno krytycznie wypowiadał się o pomyśle na to, by w kadrze szansę dostał Sonny Kittel, niemiecki skrzydłowy Hamburgera SV, który otrzymał polski paszport. </p>
      <figure>
        <iframe data-src="https://twitter.com/NFFCNewsApp/status/1200122238638448644?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- We wszystkich reprezentacjach gramy Polakami, nie chcemy zawodników, którzy poczuli się Polakami tylko dlatego, że reprezentacja awansowała na jakaś imprezę - mówił prezes PZPN.</p>
      <p>Polscy piłkarze w czerwcu przyszłego roku po raz czwarty wystąpią w mistrzostwach Europy. W turnieju finałowym zagrali w 2008 roku w Austrii i Szwajcarii, cztery lata później, gdy wraz z Ukrainą byli współgospodarzami imprezy, oraz w 2016, kiedy we Francji dotarli do ćwierćfinału.</p>
      <related>
        <a href="https://polskieradio24.pl/43/7669"/>
      </related>
      <p>W sobotę w Bukareszcie biało-czerwoni poznają przynajmniej dwóch rywali w Euro 2020. Będzie to ich czwarty z rzędu występ w imprezie tej rangi. Wcześniej jednak długo awans do kontynentalnych mistrzostw był dla nich nieosiągalny.</p>
      <p>Turniej finałowy odbędzie się w 12 krajach Starego Kontynentu w dniach 12 czerwca - 12 lipca przyszłego roku. Mecz otwarcia - w Rzymie, półfinały i finał na Wembley w Londynie.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2411975,El-Euro-2020-fortuna-za-awans-dla-bialoczerwonych-Lewandowski-zarobi-mniej-niz-dwoch-graczy"/>
      </related>
    </article>
  </body>
</html>