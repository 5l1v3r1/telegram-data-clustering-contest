<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715710-thanatos-lechonas-%C2%ABh-oikogeneia-eiche-enhmerosei-pos-echei-allergia-sth-sygkekrimenh-antiviosh%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-29T10:52:00+00:00"/>
    <meta property="og:title" content="Θάνατος λεχώνας: «Η οικογένεια είχε ενημερώσει πως έχει αλλεργία στη συγκεκριμένη αντιβίωση»"/>
    <meta property="og:description" content="Αδυνατεί να συνειδητοποιήσει η οικογένειά της 29χρονης από την Κατερίνη τον απροσδόκητο θάνατό της από αλλεργικό σοκ, λόγω της αντιβίωσης που της χορηγήθηκε μόλις έφερε"/>
  </head>
  <body>
    <article>
      <h1>Θάνατος λεχώνας: «Η οικογένεια είχε ενημερώσει πως έχει αλλεργία στη συγκεκριμένη αντιβίωση»</h1>
      <address>
        <time datetime="2019-11-29T10:52:00+00:00">29 Nov 2019, 10:52</time>
      </address>
      <p>Αδυνατεί να συνειδητοποιήσει η οικογένειά της 29χρονης από την Κατερίνη τον απροσδόκητο θάνατό της από αλλεργικό σοκ, λόγω της αντιβίωσης που της χορηγήθηκε μόλις έφερε στον κόσμο την κόρη της.<br/><br/>Μιλώντας στον ΑΝΤ1, η δικηγόρος της οικογένειας Γιάννα Παναγοπούλου έκανε λόγο για πάρα πολύ τραγική υπόθεση, σημειώνοντας πως η οικογένεια είχε ενημερώσει το νοσοκομείο και τους γιατρούς ότι η νεαρή γυναίκα έχει αλλεργία σε συγκεκριμένη αντιβίωση.<br/><br/>Όμως αμέσως μετά την καισαρική φαίνεται πως τη χορηγήθηκε αντιβίωση στην οποία ήταν αλλεργική, με αποτέλεσμα να υπάρξει αλλεργική αντίδραση και τελικά η άτυχη γυναίκα να χάσει τη ζωή της.<br/><br/>Η οικογένεια θα κινηθεί νομικά για να διακριβωθούν οι συνθήκες και τα αίτια θανάτου, σημείωσε η δικηγόρος, προσθέτοντας πως «η κοπέλα δεν ήταν επείγον περιστατικό, εισήχθη στο νοσοκομείο για προγραμματισμένο τοκετό, οι γιατροί λαμβάνουν κάποιο ιστορικό πριν κάνουν εισαγωγή».<br/><br/>Σήμερα αναμένεται και η νεκροψία-νεκροτομή, που θα γίνει στη Θεσσαλονίκη, και παράλληλα με τον ιατροδικαστή που την έχει αναλάβει η οικογένεια θα ζητήσει να υπάρχει και δικός της τεχνικός σύμβουλος.<br/><br/>«Ο πόνος είναι πάρα πολύ μεγάλος, μια ολόκληρη οικογένεια βρίσκεται σε απόλυτη συντριβή. Περίμεναν το χαρμόσυνο γεγονός στο νοσοκομείο και η ευτυχία τους κατέληξε σε απόλυτη τραγωδία» κατέληξε η κα Παναγοπούλου.<br/><br/>Για την υπόθεση έχει διαταχθεί ΕΔΕ.</p>
      <figure>
        <iframe src="https://www.youtube.com/embed/DZqDxVFYfBM" width="560" height="315" data-service="Youtube" scrolling="no"/>
      </figure>
    </article>
  </body>
</html>