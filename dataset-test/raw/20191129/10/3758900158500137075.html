<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-pasazerow-czekaja-ogromne-utrudnienia-na-stacji-krakow-glown,nId,3361156"/>
    <meta property="og:site_name" content="RMF24"/>
    <meta property="article:published_time" content="2019-11-29T10:15:00+00:00"/>
    <meta property="og:title" content="Pasażerów czekają ogromne utrudnienia na stacji Kraków Główny"/>
    <meta property="og:description" content="W nocy z piątku na sobotę (29 – 30.11) zaczną obowiązywać utrudnienia dla podróżujących pociągami przez stację Kraków Główny. Problemy będą związane z instalacją nowego systemu sterowania ruchem."/>
  </head>
  <body>
    <article>
      <h1>Pasażerów czekają ogromne utrudnienia na stacji Kraków Główny</h1>
      <address><time datetime="2019-11-29T10:15:00+00:00">29 Nov 2019, 10:15</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>W nocy z piątku na sobotę (29 – 30.11) zaczną obowiązywać utrudnienia dla podróżujących pociągami przez stację Kraków Główny. Problemy będą związane z instalacją nowego systemu sterowania ruchem.</b>
      </p>
      <figure>
        <img src="https://i.iplsc.com/zdjecie-ilustracyjne/0009F9SUVX4RG1T2-C123-F4.jpg"/>
        <figcaption>Zdjęcie ilustracyjne<cite>/PKP PLK /</cite></figcaption>
      </figure>
      <p>Podczas prac wszystkie rozjazdy, czyli miejsca, na których przejeżdżające pociągi zmieniają tor, będą wyłączane i ponownie uruchamiane. Docelowo nowy system ma znacznie usprawnić ruch na największej stacji kolejowej w Krakowie, wcześniej jednak<b> pasażerów czekają dwa tygodnie utrudnień</b>. Najbardziej odczują je pasażerowie Kolei Małopolskich.</p>
      <h3>Utrudnienia dla pasażerów Kolei Małopolskich</h3>
      <p>Zmiany będą dotyczyły trasy SKA1 Wieliczka Rynek Kopalnia - Kraków Lotnisko oraz SKA3 Kraków Główny - Tarnów.</p>
      <p><b>Zmiany na trasie SKA1 Wieliczka Rynek Kopalnia - Kraków Lotnisko</b><br/><br/>Zamiast jednej, do 14 grudnia będą kursowały pociągi dwóch relacji: <b>Kraków Lotnisko - Kraków Główny</b> oraz <b>Kraków Płaszów - Wieliczka Rynek Kopalnia</b>. Oznacza to, że podróżujący z Wieliczki będą kończyli przejazd w Płaszowie. Jeśli będą chcieli dojechać do centrum Krakowa, będą musieli przesiąść się na tramwaj. Istotne jest, że w tramwajach linii 3 i 50 i autobusie linii 304 będą honorowane bilety kolejowe.</p>
      <figure>
        <img src="https://i.iplsc.com/zmiany-w-kursowaniu-pociagow-kolei-malopolskich/0009F9TRIUQ4FSNY-C123-F4.png"/>
        <figcaption>Zmiany w kursowaniu pociągów Kolei Małopolskich<cite>/Koleje Małopolskie /</cite></figcaption>
      </figure>
      <p><b>ZOBACZ RÓWNIEŻ:</b><b> <a href="https://www.rmf24.pl/fakty/polska/news-tragedia-na-torach-w-krakowie-pociag-smiertelnie-potracil-me,nId,3355732">Tragedia na torach w Krakowie. Pociąg śmiertelnie potrącił mężczyznę</a></b><br/><br/><b>Bez zmian będzie funkcjonowała autobusowa komunikacja zastępcza na lotnisko w Balicach</b> - te kursy uzupełniają rozkład kolejowy. Część z nich zostanie jednak przyspieszona tak, by były dostosowane do kursowania pociągów SKA. Natomiast pociągi będą jeździły tylko do i ze stacji Kraków Główny.</p>
      <p><b>Zmiany na trasie SKA3 Kraków Główny - Kraków<br/></b><br/>Na tej trasie szykują się duże zmiany w godzinach odjazdów pociągów. Ponadto część pociągów będzie kończyło kurs na stacji Kraków Olsza.</p>
      <h3>Utrudnienia dla pasażerów Przewozów Regionalnych</h3>
      <p>Problemy mogą też mieć pasażerowie Przewozów Regionalnych. Pociągi, które kursują na trasie z Rzeszowa do Katowic i Wodzisławia Śląskiego pojadą <b>objazdem przez stację Kraków Olsza</b>. Nie będą się zatrzymywały na stacji Kraków Główny. Co więcej, niektóre pociągi jadące od strony <b>Trzebini na odcinku Zabierzów - Kraków Główny </b>obsługiwane będą komunikacją zastępczą.</p>
      <h3>Utrudnienia dla pasażerów PKP InterCity</h3>
      <p>Zmiany dotyczą też pociągów kursujących na trasie Przemyśl - Świnoujście - Przemyśl, <b>one nie będą się zatrzymywały na stacjach: Krzeszowice, Trzebinia, Jaworzno Szczakowa</b>. Pociągi pojadą okrężną drogą od Krakowa do Mysłowic. Z Krakowa do Mysłowic pojadą autobusy zastępcze.</p>
      <p>Z kolei pociąg, który o godzinie 15:08 odjeżdża z Krakowa do Olsztyna <b>będzie zaczynał bieg w stacji Kraków Płaszów</b> i pojedzie okrężną drogą z pominięciem stacji Kraków Główny.</p>
      <p><b>NIE PRZEGAP:</b> <a href="https://www.rmf24.pl/fakty/polska/news-maszynisci-pilnie-potrzebni-branzy-grozi-luka-pokoleniowa,nId,3359258"><u><b>Maszyniści pilnie potrzebni. Branży grozi luka pokoleniowa</b></u></a></p>
    </article>
  </body>
</html>