<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805218/%D9%85%D8%AC%D9%84%D8%B3-%D8%A8%D8%A7%DB%8C%D8%AF-%D8%AF%D8%B1-%D8%B1%D8%A7%D8%B3-%D9%87%D9%85%D9%87-%D8%A7%D9%85%D9%88%D8%B1-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:31:20+00:00"/>
    <meta property="og:title" content="مجلس باید در راس همه امور باشد"/>
    <meta property="og:description" content="ایسنا/گیلان امام جمعه اسالم «مجلس در راس همه امور است» را یک واقعیت دانست؛ نه فقط یک شعار و گفت: مجلس باید تلاش کند تا واقعا در راس امور باشد."/>
  </head>
  <body>
    <article>
      <h1>مجلس باید در راس همه امور باشد</h1>
      <address><time datetime="2019-11-29T10:31:20+00:00">29 Nov 2019, 10:31</time> by <a rel="author">طاهره رفعتی</a></address>
      <p>ایسنا/گیلان امام جمعه اسالم «مجلس در راس همه امور است» را یک واقعیت دانست؛ نه فقط یک شعار و گفت: مجلس باید تلاش کند تا واقعا در راس امور باشد.</p>
      <p>حجت‌الاسلام والمسلمین محمدجواد باقری ارومی در خطبه های نماز جمعه اسالم، ضمن تبریک ولادت با سعادت امام حسن عسکری(ع) و حضرت عبدالعظیم حسنی، به تبیین وظایف منتظران در عصر غیبت پرداخت و اظهار کرد: ادیان و کتب آسمانی به بیان اخبار و بشارت‌های ظهور منجی اشاره کرده‌اند.</p>
      <p>وی با اشاره به خسارت‌های وارد شده به کشور در جریان اغتشاشات اخیر، گفت: بررسی علت‌های بروز چنین حوادثی به خوبی روشن می‌کند که ما در یک جنگ جدید و تمام‌عیار با دشمنان خود قرار داریم؛ جنگی که دشمن دیگر به خودش زحمت درگیری و جابجایی نیرو و تجهیزات نمی‌دهد، بلکه با نفوذ بر افکار و اندیشه‌ها و هدایت آنها به سمت خواسته‌های خود یک جامعه را وارد یک جنگ می‌کند و خسارت و زیان آن برای هر دو طرف قضیه از یک جامعه خواهد بود.</p>
      <p>امام جمعه اسالم، قطعی چند روزه اینترنت را به واسطه جلوگیری از صدمات و خسارت‌های بیشتر در جریان اغتشاشات اخیر دانست و تصریح کرد: با عنایت به توسعه ارتباطات و فضای مجازی ضروری است که سواد رسانه‌ای جامعه را بالا ببریم تا در موارد حساس این‌چنینی در تشخیص حق و باطل دچار خطا و اشتباه نشویم و کشور به خاطر قطعی اینترنت خسارت نبیند.</p>
      <p>باقری، راه‌اندازی شبکه ملی اطلاعات را یکی از راه‌حل‌های اصلی و مورد تاکید رهبر معظم انقلاب دانست که تاکنون اقدام موثری برای آن صورت نگرفته و عنوان کرد: راه‌اندازی شبکه ملی اطلاعات و تقویت پیام‌رسان‌های داخلی نیز علاوه بر تضمین امنیت، مدیریت فضای مجازی را آسان خواهد کرد تا در هنگام بروز مسائل امنیتی نیاز به قطع کردن کامل اینترنت نداشته باشیم.</p>
      <p>وی با بیان اینکه دولت برای تامین بودجه خود راه‌های متعدد و متنوعی پیش رو دارد، اضافه کرد: دولت با اندکی تدبیر و برنامه‌ریزی کارشناسانه می‌تواند کسری بودجه را جبران کند و دچار حواشی و تبعات نشود لذا توجه به اقتصاد مقاومتی به عنوان یک راهبرد براساس حمایت از تولید داخلی و رونق تولید و ساماندهی نظام مالیاتی کشور از جمله بهترین راهکارهاست.</p>
      <p>امام جمعه اسالم با گرامیداشت دهم آذرماه، سالروز شهادت آیت‌الله سید حسن مدرس و گرامیداشت روز مجلس، یادآور شد: اینکه حضرت امام(ره) فرمودند «مجلس در راس همه امور است» یک واقعیت است و فقط شعار نیست. مجلس باید تلاش کند تا واقعا در راس امور باشد. وقتی مجلس با تکیه بر قدرت نظارتی خود در راس امور قرار گرفت دیگر شاهد تک‌روی دستگاه‌های مختلف نخواهیم بود.</p>
      <p>وی با اشاره به شروع نام‌نویسی نامزدهای انتخاباتی مجلس یازدهم، خاطرنشان کرد: امیدوارم انتخابات پیش رو انتخاباتی پرشور و با حضور گسترده و منسجم مردم باشد و کسانی که واقعا توانایی و صلاحیت خدمت به مردم را دارند وارد میدان شوند و مردم هم براساس شاخص‌ها نامزد اصلح را انتخاب کنند و روانه مجلس کنند؛ چرا که اگر مجلس ما قوی شد قانونگذاری و نظارت بر اجرای قوانین هم قوی خواهد شد.</p>
      <p>انتهای پیام</p>
    </article>
  </body>
</html>