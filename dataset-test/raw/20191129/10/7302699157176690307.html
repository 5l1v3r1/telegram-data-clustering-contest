<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000114336"/>
    <meta property="og:site_name" content="MGR Online"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="“สองนายกฯ-สองมาตรฐาน”? (ตอนหนึ่ง)"/>
    <meta property="og:description" content="ชาติไทยมีกฎหมายมาตรฐานเดียวเท่านั้น! แต่มี “นักการเมือง” กับ “เจ้าหน้าที่รัฐ” เลวกลุ่มหนึ่ง มักบังคับใช้กฎหมายแบบ“สองมาตรฐาน”มาตลอด!"/>
  </head>
  <body>
    <article>
      <h1>“สองนายกฯ-สองมาตรฐาน”? (ตอนหนึ่ง)</h1>
      <address><time datetime="2019-11-29T10:24:00+00:00">29 Nov 2019, 10:24</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011827701.JPEG"/>
      </figure>
      <p><b>“สอดแนมการเมือง” </b><br/><b>“ชัชวาลย์ ชาติสุทธิชัย”</b><br/><br/><b>ชาติไทยมีกฎหมายมาตรฐานเดียวเท่านั้น! </b>แต่มี <b>“นักการเมือง”</b> กับ <b>“เจ้าหน้าที่รัฐ”</b> เลวกลุ่มหนึ่ง มักบังคับใช้กฎหมายแบบ<b>“สองมาตรฐาน</b>”มาตลอด!<br/><br/>โดยรัฐบาลทั้ง <b>“เลือกตั้ง” </b>และ<b>“รัฐประหาร”</b>ที่ผ่านมา มักใช้วาทกรรมหลอกประชาชนทั้งชาติว่า รัฐบาลพวกตนปฏิบัติตามกฎหมาย ไม่มีการกระทำ <b>“สองมาตรฐาน”</b> เด็ดขาด ด้วยรัฐบาลต้องทำให้ชาติไทยเป็นนิติรัฐ เพราะทุกคนต้องอยู่ภายใต้กฎหมายเดียวกัน<br/><br/>แถมบางรัฐบาลยังชอบคุยโม้โดยไม่ละอายปากว่า ใครจะมีอำนาจใหญ่โตขนาดไหน? จะรวยล้นฟ้าหรือยากจน ถ้าทำผิดกฎหมาย ก็ต้องถูกลงโทษทั้งสิ้น เพราะคุกมีไว้ขังทุกคนที่ทำผิดกฎหมายนะเว้ยเฮ้ย..<br/><br/>แต่เรื่องจริงมิได้อิงนิยายในสังคมไทยนั้น <b>“ผู้มีอำนาจ</b>” และ<b>“เจ้าหน้าที่รัฐ</b>”เลวกลุ่มหนึ่ง มักทำให้ผู้คนในสังคมเห็นว่า <b>“คนมีอำนาจ-คนใกล้ชิดรัฐบาล-คนร่ำรวย ฯลฯ”</b> กระทำผิดไม่ว่าเรื่องเล็กหรือใหญ่ มักได้เจ้าหน้าที่ในกระบวนการยุติธรรม ช่วยกันเล่นแร่แปรธาตุจากผิดหนักเป็นเบา จากผิดเป็นไม่ผิด กระทั่งปล่อยคนผิดหลบคดีความลอดรักแร้ไปได้ ทำให้“<b>คนชั่ว-ทำชั่ว</b>”โดยไม่เกรงกลัวกฎหมาย..<br/><br/>ยุครัฐบาลเลือกตั้งเครือข่าย “<b>ทักษิณ ชินวัตร”</b> คำว่า <b>“สองมาตรฐาน”</b> เป็นคำยอดฮิตติดลมบน เพราะเรื่องและการกระทำแบบเดียวกัน มักมีการปฏิบัติที่แตกต่างกันราว “<b>ฟ้ากับดิน” ไ</b>ม่ว่าจะด้วยจงใจหรือรู้เท่าไม่ถึงการณ์ โดย “<b>ผู้มีอำนาจ”</b> และ <b>“เจ้าหน้าที่รัฐ”</b> เลวกลุ่มหนึ่ง ด้วยการละเลย-ละเว้นต่อการปฏิบัติหน้าที่ ทำให้การโกงชาติและความอยุติธรรม เพิ่มมากขึ้นในสังคมไทย<br/><br/>การปฏิบัติแบบ <b>“สองมาตรฐาน</b>” เกิดขึ้นอย่างมากมาย ทั้งในวงนักการเมืองและข้าราชการ จากระบบอุปถัมภ์ที่ฝังรากลึกในสังคมมาเนิ่นนาน จนเกิดการให้คุณให้โทษ และการเล่นพรรคเล่นพวก ด้วยการปฏิบัติที่แตกต่างกันเสมอ สื่อให้เห็นถึงความเหลื่อมล้ำต่ำสูง ในสังคมไทยทุกยุคทุกสมัย จนสร้างทัศนคติกับความเคยชิน ให้ผู้คนตกอยู่ในสภาพจำยอมมาจนทุกวันนี้..<br/><br/>เรื่อง “<b>สองมาตรฐาน”</b> ถือเป็นอุปสรรคใหญ่ ที่ขวางขัดฉุดรั้งการฟื้นฟูและการพัฒนาระบอบประชาธิปไตย จนประชาชนไทยเรียกร้อง <b>“ผู้นำชาติ”</b> เร่งแก้ไขให้ลดน้อยหรือหมดไป เช่น<br/><br/>ยุครัฐบาลเลือกตั้ง<b> “ทักษิณ”</b> และเครือข่าย ก็มีเหตุการณ์ “<b>สองมาตรฐาน”</b> เกิดขึ้นมากมาย จนเกิดการเรียกร้องให้รัฐบาล <b>“ทักษิณ”</b> ลดหรือยุติการกระทำในเรื่อง“<b>สองมาตรฐาน</b>” ทันที<br/><br/>ส่วนยุครัฐบาลรัฐประหา <b>ร“บิ๊กตู่”</b> ที่มีอำนาจเผด็จการนานกว่า 5 ปี จนถึงยุครัฐบาลเลือกตั้ง “<b>บิ๊กตู่</b>”ในวันนี้ พรรคการเมืองเครือข่าย “<b>ทักษิณ” ที่</b>เป็นฝ่ายค้าน รวมทั้ง <b>“พรรคอนาคตใหม่</b>” ของ<b> “บิ๊กธร” </b>กับพวกพ้อง ก็มีการเรียกร้องให้ <b>“บิ๊กตู่”</b> ยุติการกระทำ “<b>สองมาตรฐาน</b>” ที่ไม่เป็นธรรม และส่งผลร้ายต่อชาติและประชาชน..<br/><br/>อืม..เรื่อง “<b>ผู้มีอำนาจ” </b>มีพฤติกรร<b> “สองมาตรฐาน</b>” มักเกิดขึ้นทุกยุคทุกสมัย โดย<b> “ผู้มีอำนาจ</b>”มักจะ “<b>ปากพูดอย่าง-ทำอีกอย่าง</b>” ชอบโกหกประชาชนอย่างหน้าตาเฉยว่า “<b>รัฐบาลนี้ไม่เคยปฏิบัติสองมาตรฐานกับใคร” </b>หรือ “รัฐบาลนี้ให้ความยุติธรรมกับทุกฝ่ายเสมอ” ฯลฯ<br/><br/>เอาล่ะ..คราวนี้มาดูตัวอย่าง <b>“สองมาตรฐาน”</b> ทั้งของรัฐบาลเลือกตั้งเครือข่าย “ทั<b>กษิณ” </b>และรัฐบาล “<b>นายกฯ รัฐประหารบิ๊กตู่</b>” ซึ่งได้แปลงโฉมมาเป็นรัฐบาล “<b>นายกฯ เลือกตั้งบิ๊กตู่”</b> ที่ล้วนทำเรื่อง “<b>สองมาตรฐาน”</b> ด้วยกันทั้งคู่ เช่น<br/><br/>ในยุค <b>“ทักษิณ”</b> ด้วยเหตุที่ได้เสียงสส.ท่วมท้นเกินครึ่งสภาฯ เป็นประวัติการณ์ ทำให้ “<b>ทักษิณ”</b> เหิมเกริมจนลืมตัว หลงเชื่อว่า..ประชาชนรักฉัน(ทักษิณ)มากกว่าใครในชาติไทย กับ ฉัน(ทักษิณ)จะทำอะไรก็ได้ในประเทศนี้ จึงทำให้ “ทั<b>กษิณ”</b>กล้าพูดกล้าทำในเรื่อง <b>“สองมาตรฐาน”</b> แถมยังกล้าโกงชาติอย่างมโหฬารต่อเนื่อง..<br/><br/>เรื่อง <b>“สองมาตรฐาน”</b> จาก “<b>คำพูดแบบเปิดเผย”</b> ของ “<b>ทักษิณ”</b> แสดงความด้อยวุฒิภาวะ ในฐานะ“<b>ผู้นำชาติ”</b> ที่มาจากระบอบประชาธิปไตยเลือกตั้งแบบไทยๆ โดย “<b>ทักษิณ”</b>ได้พูดคราครั้งครม.สัญจรไป จ.นครสวรรค์ เมื่อวันที่ 1 พฤศจิกายน 2548 <br/><br/>“..นครสวรรค์ได้มอบความไว้วางใจให้กับเรา ด้วยการเลือกสส.รัฐบาลทั้งจังหวัด แน่นอนครับอันนี้ก็ตรงไปตรงมา ก็ต้องได้รับสิทธิ์ในการจะต้องดูแลเป็นพิเศษก่อนนะครับ อันนี้..ผมไม่อ้อมค้อมนะครับ..แต่เราก็ต้องดูแลคนทั้งประเทศ แต่..เวลามันจำกัด ก็ต้องเอาเวลาไปจังหวัดที่ไว้วางใจเราเป็นพิเศษก่อน จังหวัดที่ไว้วางใจเราน้อย ก็ไปทีหลัง ไม่ใช่ไม่ไป แต่ไปทีหลัง..ต้องเรียงคิวกัน..”<br/><br/>เรื่องข้างต้นมิใช่แค่<b> “พูด” “ทักษิณ </b>”ในฐานะนายกฯ “<b>ทำ”</b> จริงๆนะ เพราะมีการเปิดโปงว่า ยุคนั้นสส.จังหวัดต่างๆของฝ่ายค้าน โดยเฉพาะภาคใต้ที่พรรคประชาธิปัตย์ชนะเลือกตั้ง ได้รับเงินงบประมาณน้อยเกินควร แถมเม็ดเงินฯที่ได้ ยังลงถึงพื้นที่ช้าเกินควรอีกด้วย..<br/><br/>โอ๊ย!..เรื่อง “<b>สองมาตรฐาน”</b> ของ <b>“ทักษิณ”</b>มีมากมาย โดยเฉพาะกรณีคดีความต่างๆ ของ <b>“ทักษิณ</b>” มักถูก “<b>ทักษิณ”</b>ให้ร้ายป้ายสีจาก<b>“ขาวเป็นดำ-ดำเป็นขาว”</b>อยู่เสมอ เช่น ถ้าศาลพิพากษาว่า..ทักษิณไม่มีความผิด <b>“ทักษิณ</b>” ก็จะชื่นชมศาลฯว่ามีความยุติธรรม! แต่ถ้าคราใดศาลตัดสินว่า..ทักษิณมีความผิด “ทักษิณ”จะโวยวายทันทีว่า “ศาลฯ ไม่ยุติธรรม”<br/><br/>อืม.. ว่าแล้ว..กรณี <b>“ศาลฯ ยกฟ้องโอ๊ค</b>” ที่ไปพัวพันกับเงิน 10 ล้านบาทของ “<b>กฤษฎามหานคร”.</b>. วันนี้ “<b>ทักษิณ</b>” คงมีความสุขสุดเหวี่ยง และคงชมแล้วชมอีกว่า <b>“ศาลฯ ยุติธรรมจริงๆ ที่ยกฟ้องลูกสุดที่รักของเรา</b>”..ว้าว..กรี๊ดส์ส์ส์..<br/><br/>นั่นคือ “<b>ทักษิณ”</b> นักการเมืองทุนสามานย์ อดีต“<b>นายกฯ</b>” ซึ่งเคยพูดในวาระ “<b>วันเด็ก”</b> เมื่อวันที่ 13 มกราคม 2549 ณ ทำเนียบรัฐบาลว่า..<br/><br/>“..ในสมัยก่อนคำขวัญวันเด็กก็จะเน้นเรื่อง การมีวินัย ความซื่อสัตย์ ตรงต่อเวลา อะไรต่ออะไร ซึ่งบังเอิญยุคสมัยมันเปลี่ยน ผมอยากเห็นเด็กไทยเติบโตขึ้นมาฉลาดและคิดเป็น ถ้าไม่ฉลาดและคิดไม่เป็น มันจะเป็นเหยื่อ เพราะโลกเศรษฐกิจทุนนิยม เป็นโลกที่คนฉลาดได้เปรียบ คนฉลาดน้อยกว่าถูกกิน ปลาใหญ่กินปลาเล็ก คนฉลาดกินคนโง่กว่า เป็นโลกที่ชอบไม่ชอบก็ต้องอยู่กับมัน”<br/><br/>อืม..นั่นเป็น<b> “คำสอน</b>” เด็กและบอกผู้คนทั่วไป ให้ยอมรับสภาพ <b>“ปลาใหญ่เขมือบปลาเล็กอย่างเสรี”</b> โดยไร้ซึ่งความเอื้ออาทร อีกทั้งรัฐบาลจะไม่ปกป้องผู้ด้อยกว่า โดยปล่อยให้ “<b>คนขี้โกง-กิน-คนซื่อสัตย์”</b>ได้อย่างเต็มที่นั่นเอง <br/><br/><b>“ทักษิณ</b>” ยึดถือเงินทองและอำนาจเป็นสรณะ เพราะ“<b>ทักษิณ” </b>รู้ว่า <b>“อำนาจสร้างเงินทอง-เงินทองสร้างอำนาจ”</b> วันนี้ <b>“ทักษิณ</b>” ยังมีเงินทองมหาศาล จึงยากจะวางมือจากการแย่งชิงให้ได้มาซึ่งอำนาจ<br/><br/>หลายคนเคยเรียกร้องให้ <b>“ก้าวข้ามทักษิณ</b>” แต่จนวันนี้หลายคนก็ยังก้าวข้าม<b> “ทักษิณ</b>”ไม่ได้! หลายคนเรียกร้องให้ <b>“ทักษิณ”</b> ก้าวข้าม <b>“อำนาจ</b>” แต่ความหวังดีต่อ “<b>ทักษิ</b>ณ” เหล่านั้น ก็ต้องพังทลายลงครั้งแล้วครั้งเล่า เพราะ<b>“ทักษิณ</b>”ยังติดหนึบใน“<b>อำนาจ”</b>และ“<b>เงินทอง”</b><br/><br/>นั่นทำให้โอกาสทองของการได้เป็น<b>“วีรบุรุษชาติ</b>” ของอดีต“<b>นายกฯทักษิณ” </b>กลับกลายเป็น“<b>โมฆะบุรุษ</b>” แถมผู้คนมิใช่น้อย มอง<b>“ทักษิณ</b>”เป็น<b>“ทรราช”</b>ไปเลย<br/><br/>อย่างไรก็ตาม..มนุษย์ทุกคนมิใช่มีแต่เรื่องเลวร้ายไปเสียทั้งหมด<b> “ทักษิณ” </b>ก็ทำเรื่องดีๆให้กับประชาชนมิใช่น้อย ดังนั้น แม้ “<b>บิ๊กตู่ ”</b>เคยร่วมกับ “<b>บิ๊กบัง”</b> ทำรัฐประหารล้มรัฐบาลยุค <b>“ทักษิณ</b>” แถมรัฐประหารครั้งล่าสุด หลังโค่นล้มรัฐบาล <b>“ยิ่งลักษณ์” “บิ๊กตู่” </b>ยังเป็นทั้งผู้นำรัฐประหารและนายกฯเองด้วย <br/><br/>แต่เพราะในยามมีอำนาจเผด็จการนานกว่า 5 ปี<b> “บิ๊กตู่”</b> มิได้ปราบคนโกงชาติจริงจัง! มิได้ลดความเหลื่อมล้ำในการกระจายรายได้ ให้ผู้มีรายได้น้อยและคนจนอย่างเป็นธรรม แถมยังทำให้สภาพ “ร<b>วยกระจุกจนกระจาย</b>” พุ่งปรี๊ดติดอันดับต้นๆ ของโลก ฯลฯ<br/><br/>ที่สำคัญ <b>“บิ๊กตู่</b>”ไม่ได้ปฏิรูปชาติก่อนเลือกตั้ง มีแต่ทำผลงานทั่วไปให้กับชาติเท่านั้น <br/><br/><b>“บิ๊กตู่”</b> จึงไม่สามารถครองใจประชาชน เอาชนะผลงานที่ผ่านมาของ<b> “ทักษิณ”</b>ได้เท่าที่ควร นั่นทำให้ “<b>บิ๊กตู่</b>” ชนะเลือกตั้งได้เสียง สส. ในสภาแบบปริ่มน้ำ จึงเป็นได้แค่นายกฯและรัฐบาล <b>“เป็ดง่อย” </b>ในวันนี้ไงล่ะ<br/><br/><i>(อ่าน“สองนายกฯ-สองมาตรฐาน” ตอนต่อไป วันพุธหน้า)</i></p>
    </article>
  </body>
</html>