<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/donald-trump-duyurdu-gorusme-yeniden-basladi-1287739-dunya/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-29T10:47:00+00:00"/>
    <meta property="og:title" content="Donald Trump duyurdu! Görüşme yeniden başladı"/>
    <meta property="og:description" content="ABD Başkanı Donald Trump, Şükran Günü dolayısıyla Afganistan'daki Amerikan askerlerine sürpriz bir ziyaret gerçekleştirdi ve Taliban ile görüşmelere yeniden başladıklarını duyurdu."/>
  </head>
  <body>
    <article>
      <h1>Donald Trump duyurdu! Görüşme yeniden başladı</h1>
      <h2>ABD Başkanı Donald Trump, Şükran Günü dolayısıyla Afganistan'daki Amerikan askerlerine sürpriz bir ziyaret gerçekleştirdi ve Taliban ile görüşmelere yeniden başladıklarını duyurdu.</h2>
      <address>
        <time datetime="2019-11-29T10:47:00+00:00">29 Nov 2019, 10:47</time>
      </address>
      <p>Afganistan'ın başkenti Kabil dışındaki Bagram Hava Üssü'ne giden Trump, "Taliban anlaşmak istiyor ve biz de onlarla görüşüyoruz, aynı zamanda bir ateşkes olması gerektiğini söylüyoruz" dedi.</p>
      <p>Trump, Eylül ayında <a href="http://www.gazetevatan.com/arama/?Keyword=Afganistan">Afganistan</a>'daki çatışmalara son vermek için <a href="http://www.gazetevatan.com/arama/?Keyword=Taliban">Taliban</a>'la yaklaşık bir yıldır sürdürülen görüşmelere son verdiğini açıklamıştı.</p>
      <p>Amerikalı <a href="http://www.gazetevatan.com/arama/?Keyword=siyaset">siyaset</a>çi, Camp David'de Afganistan Cumhurbaşkanı Eşref Gani ve Taliban liderleriyle düzenlenecek olan gizli görüşmeyi de iptal etmişti.</p>
      <p>ABD'nin 18 yıldır devam eden operasyonlarını sonlandırmak için Taliban'la yürüttüğü görüşmeler, Taliban'ın düzenlediği saldırıda bir Amerikan askerinin hayatını kaybettiği gerekçesiyle durdurulmuştu.</p>
      <p>Afganistan'daki Taliban örgütünün başmüzakerecisi Şir Muhammed Abbas Stanikzay ise aylardır süren müzakereleri anlaşmaya varmak üzereyken durduran Trump görüşmelere devam etmek isterse "kapılarının açık olduğunu" duyurmuştu.</p>
      <p>Başkan Trump, 2016'daki seçim kampanyası sırasında Afganistan'daki savaşa son verme vaadinde bulunmuştu.</p>
      <p>Ancak daha sonra askerlerin tamamını geri çekmek yerine, asker sayısını 8 bin 600'e indirmek istediğini açıkladı. Şu an Afganistan'da 13 bin Amerikan askeri var.</p>
      <p>Trump, Amerikalı askerlerle gerçekleştirdiği Şükran Günü yemeğinde ise, "Şükran Günü'nde buradan başka olmak istediğim bir yer yok" dedi.</p>
      <p>ABD'nin dahil olduğu 'süresiz' savaşları bitirmek istediğini uzun zamandır vurgulayan Trump, aynı zamanda Afganistan'la olan savaşın cephede değil siyasi bir şekilde çözüme ulaştırılabileceğini de ifade etti.</p>
      <p>Taliban geçen hafta üç yıldır elinde tuttuğu bir Amerikalı ve bir Avustralyalı tutsağı üç adet yüksek düzey mahkum karşılığında teslim etmişti. (BBC Türkçe)</p>
    </article>
  </body>
</html>