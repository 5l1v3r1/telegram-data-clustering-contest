<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/consumi/2019/11/29/cyber-monday-2019-offerte/?utm_medium=marketing&amp;utm_campaign=wired&amp;utm_source=Twitter"/>
    <meta property="og:site_name" content="Wired"/>
    <meta property="article:published_time" content="2019-11-29T10:04:45+00:00"/>
    <meta property="og:title" content="Il Black Friday non vi basta? Ecco le offerte del Cyber Monday"/>
    <meta property="og:description" content="Sconti su prodotti di tecnologia, su Amazon ed eBay ma anche da Unieuro e Mediaworld. Prezzi stracciati anche per voli con Ryanair e soggiorni su Booking"/>
  </head>
  <body>
    <article>
      <h1>Il Black Friday non vi basta? Ecco le offerte del Cyber Monday</h1>
      <address><time datetime="2019-11-29T10:04:45+00:00">29 Nov 2019, 10:04</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>Sconti su prodotti di tecnologia, su Amazon ed eBay ma anche da Unieuro e Mediaworld. Prezzi stracciati anche per voli con Ryanair e soggiorni su Booking</h3>
      <p>Oltre <b>16 milioni</b> <b>di italiani</b> sono pronti a spendere quasi <b>2 miliardi</b> di euro in un giorno e circa il <b>47%</b> dei <b>negozi</b> in tutto il Paese attiverà <b>promozioni e sconti</b> su molti prodotti. Sono queste le stime di <a href="https://www.confesercenti.it/blog/black-friday-confesercenti-swg-il-rito-si-consolida-oltre-16-milioni-di-italiani-pronti-a-comprare-spesa-prevista-17-miliardi/">Confesercenti</a> per il <a href="https://www.wired.it/economia/consumi/2019/11/19/black-friday-2019-data/">Black Friday 2019</a>, ma una volta concluso il weekend nero dello shopping ci si prepara già per il <a href="https://www.wired.it/economia/business/2016/11/21/black-friday-cyber-monday/"><b>Cyber Monday</b></a><b>,</b> ovvero il lunedì <b>“cibernetico”</b> dedicato soprattutto agli<b> acquisti online</b>.</p>
      <p>Meno famoso del venerdì che lo precede, il Cyber Monday è una tradizione piuttosto recente, ma che si sta diffondendo con sempre maggiore forza. Nato nel <b>2005</b> come occasione per sfruttare le migliori offerte di <b>tecnologia</b> sui <b>siti di ecommerce</b> e nelle grandi <b>catene di elettronica</b>, negli ultimi anni sta conquistando anche altri <b>settori,</b> come per esempio quello dei <b>portali di viaggio</b>, che in certi casi ne approfittano per <b>prolungare le promozioni</b>.</p>
      <p>Nelle ventiquattrore di lunedì 2 dicembre, quindi, oltre alle offerte valide solo sui siti dei principali rivenditori di <b>tecnologia</b> come <a href="https://www.mediaworld.it/offerte/cyber-monday">Mediaworld,</a> <a href="https://www.unieuro.it/online/">Unieuro,</a> che prolunga le offerte fino a lunedì, o sulle principali piattaforme di shopping online come <a href="https://www.amazon.it/Cyber-Monday/b?ie=UTF8&amp;node=8986736031">Amazon</a> o <a href="https://www.ebay.it/deals">eBay,</a> saranno da tenere d’occhio anche i siti delle <b>compagnie aeree</b> o quelli di <b>prenotazione viaggi, </b>che si sono già mosse per il <b> </b><a href="https://www.wired.it/economia/consumi/2019/11/22/black-friday-2019-voli-viaggi/">Black Friday</a>.</p>
      <p>Per esempio, <a href="https://www.ryanair.com/it/it/pianifica-il-viaggio/esplora/Offerte-di-viaggio-per-il-Cyber-Monday-2019">Ryanair</a> mette a disposizione biglietti <b>scontati</b> a partire da <b>9,99 euro</b> sulle principali tratte europee per chi viaggia tra <b>dicembre e gennaio</b>, e aggiunge promozioni anche sull’<b>autonoleggio</b>. Il sito di prenotazione di alberghi <a href="https://www.booking.com/dealspage.it.html">Booking</a>, invece, propone sconti a partire dal <b>40%</b> per molte destinazioni unendo <b>Black Friday </b>e<b> Cyber Monday</b>.</p>
      <p>Anche il sito di prenotazione viaggi <a href="https://www.volagratis.com/it/offerte-speciali/black-friday.html">Volagratis</a> ha deciso di prolungare le offerte del venerdì nero fino a <b>includere il Cyber Monday</b>, e propone <b>voucher</b> di sconto da <b>20</b>, <b>40</b> e <b>80 euro</b> su spese minime rispettivamente di 199, 499 e 999 euro. Nella sola giornata di lunedì, invece, la compagnia <a href="https://www.flixbus.it/">Flixbus</a> sta pensando a un’offerta limitata a una particolare<b> fascia oraria</b> e solo <b>sull’app</b> della compagnia per proporre viaggiare in Italia e all’estero a <b>5,99 euro.</b></p>
      <p>Per quanto riguarda invece le raccomandazioni per evitare <a href="https://www.wired.it/economia/consumi/2019/11/18/black-friday-sicurezza/">truffe</a> e soprattutto di cadere vittima di <a href="https://www.wired.it/economia/consumi/2019/11/25/black-friday-2019-phishing/">cyber attacchi</a>, valgono tutte le precauzioni messe in campo per il Black Friday, ma soprattutto è bene scegliere<b> siti verificati</b> e garantiti e utilizzare modalità di pagamento con <b>autenticazione a più fattori</b>, così da non avere brutte sorprese.</p>
    </article>
  </body>
</html>