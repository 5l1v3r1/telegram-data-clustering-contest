<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/charlie-s-angels-jexi-si-zavera-intre-premierele-weekendului-in-cinematografele-romanesti-1922404829002019111019184951"/>
    <meta property="og:site_name" content="News.ro"/>
    <meta property="article:published_time" content="2019-11-29T10:48:00+00:00"/>
    <meta property="og:title" content="„Charlie's Angels”, „Jexi” şi „Zavera”, între premierele weekendului în cinematografele româneşti"/>
    <meta property="og:description" content="Filmul de acţiune „Îngerii lui Charlie/ Charlie's Angels”, regizat de Elizabeth Banks, comedia „Într-o relaţie cu telefonul meu/ Jexi” şi drama românească „Zavera” se numără între premierele weekendului în cinematografele din ţară."/>
  </head>
  <body>
    <article>
      <h1>„Charlie's Angels”, „Jexi” şi „Zavera”, între premierele weekendului în cinematografele româneşti</h1>
      <address><time datetime="2019-11-29T10:48:00+00:00">29 Nov 2019, 10:48</time> by <a rel="author">Patricia Marinescu</a></address>
      <p>
        <b>Filmul de acţiune „Îngerii lui Charlie/ Charlie's Angels”, regizat de Elizabeth Banks, comedia „Într-o relaţie cu telefonul meu/ Jexi” şi drama românească „Zavera” se numără între premierele weekendului în cinematografele din ţară.</b>
      </p>
      <p>Al treilea lungmetraj din franciza <b>„Charlie’s Angels”</b>, filmul regizat de Banks le are în distribuţie pe Kristen Stewart, Naomi Scott şi Ella Balinska. Cei trei „îngeri” acţionează la comanda misteriorului Charles Townsend.</p>
      <p>Când un inginer de sistem dezvăluie detalii despre o tehnologie periculoasă, „îngerii lui Charlie” intră în acţiune şi îşi riscă viaţa pentru a apăra lumea.</p>
      <p>„Charlie’s Angels” a debutat la televiziunea americană în 1976, cu Farrah Fawcett, Kate Jackson şi Jaclyn Smith în rolul unor detectivi privaţi care primesc misiuni din partea unui şef discret. În 2000, serialul a fost adaptat pentru marile ecrane, cu Lucy Liu, Cameron Diaz şi Drew Barrymore în rolurile principale. O continuare a fost lansată în 2003, „Charlie’s Angels: Full Throttle”.</p>
      <p>Comedia <b>„Într-o relaţie cu telefonul meu/ Jexi”</b>, scrisă şi regizată de Jon Lucas şi Scott Moore, cunoscuţi pentru „Marea mahmureală”, îi are în distribuţie pe Adam Devine, Alexandra Shipp şi Rose Byrne.</p>
      <p>Phil este dependent de telefonul lui. Nu are prieteni, îşi petrece tot timpul făcând topuri în cultura pop, iar viaţa lui amoroasă nu există. Totuşi, statutul său pe Facebook e pe cale să se schimbe.</p>
      <p>Când se vede nevoit să îşi schimbe telefonul, cel mai nou model cumpărat vine cu o aplicaţie surprinzătoare: „Jexi” – o asistentă virtuală inteligentă. Cu ajutorul ei, Phil începe să se organizeze mai bine şi să aibă viaţă socială. Pe măsură ce se detaşează de folosirea telefonului, „Jexi” se transformă într-un coşmar din dorinţa de a-l păstra de Phil doar pentru ea.</p>
      <p>Lungmetrajul <b>„Zavera”</b>, al treilea scris şi regizat de Andrei Gruzsniczki, îl are în centru pe Ştefan Caragioiu (Dorian Boguţă), inginer constructor în vârstă de 50 de ani. Existenţa lui intră într-un blocaj odată cu moartea celui mai bun prieten al său, arhitectul Nic Papahonţu (Şerban Pavlu), de care e legat prin tot ce a făcut până acum. Nic reprezintă tot ceea ce şi-ar fi dorit Ştefan de la viaţă: carismă, talent, dezinvoltură, o mare cultură şi o ştiinţă a oamenilor. El moare accidental, iar Ştefan este obligat să deschidă ochii asupra vieţii din jurul lui şi să ia decizii. Descoperă că toate adevărurile în care a crezut până acum se clatină serios, inclusiv prietenia lui cu Nic.</p>
      <p>Din distribuţie mai fac parte Ioana Flora, Medeea Marinescu, Florentina Năstase, Coca Bloos şi Ioan Isaiu.</p>
      <p>Comedia <b>„Se-ncinge treaba!/ Playing With Fire”</b>, regizată de Andy Fickman, cu John Cena în distribuţie, va avea, de asemenea, premiera vineri pe marile ecrane româneşti. Filmul are în centru o echipă de pompieri care trebuie să aibă grijă de trei copii pe care i-a salvat dintr-un incendiu.</p>
      <p>Thrillerul <b>„Valan - Valea îngerilor”</b>, de Béla Bagota, are în centru un poliţist dedicat cauzei de a găsi cât mai multe fete dispărute. Traumatizat de dispariţia surorii lui în urmă cu două decenii, în mijlocul evenimentelor din România din decembrie 1989 el are o misiune la Braşov. Este nevoit să revină în satul natal, Valan, pentru a stabili dacă un cadavru găsit în munţi aparţine surorii lui.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>