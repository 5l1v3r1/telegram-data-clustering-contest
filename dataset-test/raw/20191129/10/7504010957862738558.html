<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/play/televisione/2019/11/29/i-simpson-chiusura-in-vista-danny-elfman/"/>
    <meta property="og:site_name" content="Wired"/>
    <meta property="article:published_time" content="2019-11-29T10:11:01+00:00"/>
    <meta property="og:title" content="I Simpson: la chiusura è nell’aria"/>
    <meta property="og:description" content="Il compositore della colonna sonora dei Simpson, Danny Elfman, si è lasciato sfuggire un'indiscrezione: “Le prossime stagioni saranno le ultime”"/>
  </head>
  <body>
    <article>
      <h1>I Simpson: la chiusura è nell’aria</h1>
      <address><time datetime="2019-11-29T10:11:01+00:00">29 Nov 2019, 10:11</time> by <a rel="author" href="https://www.wired.it/author/parmelli/" target="_blank">Paolo Armelli</a></address>
      <h3>Il compositore della colonna sonora Danny Elfman si è lasciato sfuggire un'indiscrezione: “Le prossime stagioni saranno le ultime”</h3>
      <figure>
        <img src="https://images.wired.it/wp-content/uploads/2019/11/29112232/Simpsons-Classic-Couch_1.jpg"/>
      </figure>
      <p>Sul podio delle serie animate più longeve di sempre, <b><i>I Simpson</i></b> sono in onda da una trentina d’anni e, lo scorso febbraio, si sono aggiudicati un <a href="https://www.wired.it/play/televisione/2019/02/07/simpson-rinnovo-stagioni/">rinnovo</a> che li porterà<b> fino alla 32esima stagione</b>, ovvero <b>fino al 2021</b>.<br/>Sebbene ormai siano in molti a pensare che le avventure di <b>Homer e famiglia</b> non abbiano più lo <a href="https://www.wired.it/play/televisione/2018/11/08/dati-simpson-crisi/">smalto di una volta</a>, la creatura di <b>Matt Groening</b> continua a essere un tassello importante del panorama televisivo americano e internazionale, forse uno dei motivi che ha spinto Disney all’acquisto lo scorso anno (<b>è Fox che produce I Simpson</b> da sempre).</p>
      <p>Ma, mentre tutte le stagioni delle vicende di Springfield sono destinate a sbarcare sulla <b>piattaforma di streaming Disney+</b>, c’è chi dice che ben presto arriverà la parola fine. Si tratta di <b>Danny Elfman</b>, uno dei più importanti compositori delle musiche dei film e delle serie americane (nel suo curriculum ci sono molti titoli di Tim Burton, saghe come <i>Men in Black, Spider-Man </i>e<i> Justice League</i>, il telefilm <i>Desperate Housewives</i>). Elfman è anche autore dell’<b>indimenticabile motivetto</b> che accompagna la sigla iniziale de<i> I Simpson</i>. Intervistato dal sito <a href="https://www.joe.ie/movies-tv/danny-elfman-simpsons-finished-687660"><i>Joe</i></a>, Elfman si è lasciato sfuggire un’<b>indiscrezione</b> quando gli è stato chiesto se davvero la serie animata non è più ai livelli di un tempo: “<i>Beh, da quello che ho sentito sta per concludersi. Quindi vedrà la fine anche questa discussione</i>”, ha dichiarato.</p>
      <p>Ovviamente, da parte della produzione <b>non sono arrivate conferme ufficiali</b> a riguardo, però si può ipotizzare che le stagioni previste fino al 2021 possano segnare una parabola conclusiva. D’altronde lo stesso Elfman non si aspettava un <b>successo così lungo</b>: “<i>Sono sbalordito e meravigliato che sia durata così tanto. Quando mi hanno chiesto di comporne la colonna sonora, ho scritto questo pezzo folle aspettandomi che nessuno lo ascoltasse, per me la serie non aveva alcuna possibilità</i>”.<br/>Oltre tre decenni dopo, è stato in qualche modo smentito. E i fan della prima ora cominciano già a pensare a un <b>degno finale</b>.</p>
      <p>
        <i>[Aggiornamento delle ore 17,50 del 29 novembre: il produttore dei Simpson <b>Al Jean</b> ha fatto sapere via Twitter che la serie continua.  “Con tutto il rispetto per Elfman, ma stiamo producendo la stagione 32 che partirà il prossimo anno, e non ci sono piani per fermarci dopo di quella”.]</i>
      </p>
    </article>
  </body>
</html>