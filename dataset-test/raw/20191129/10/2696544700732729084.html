<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191129_SZEPkartyaval_is_lehet_majd_kisvonatozni"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="SZÉP-kártyával is lehetne kisvonatozni – hátha így megtelik Orbán felcsúti fantomjárata?"/>
    <meta property="og:description" content="Módosítják a SZÉP-kártya kibocsátását és felhasználását szabályozó kormányrendeletet, ahogy előre beígérték, így a belvízi személyszállításon belül a keskeny nyomközű, vagyis kisvasút díját is ki lehet majd ilyen módon fizetni."/>
  </head>
  <body>
    <article>
      <h1>SZÉP-kártyával is lehetne kisvonatozni – hátha így megtelik Orbán felcsúti fantomjárata?</h1>
      <address><time datetime="2019-11-29T10:24:00+00:00">29 Nov 2019, 10:24</time> by <a rel="author">Gergely Zsófia</a></address>
      <p>
        <b>Módosítják a SZÉP-kártya kibocsátását és felhasználását szabályozó kormányrendeletet, ahogy előre beígérték, így a belvízi személyszállításon belül a keskeny nyomközű, vagyis kisvasút díját is ki lehet majd ilyen módon fizetni.</b>
      </p>
      <p>Egy birtokunkba került <a href="https://hvg.hu/itthon/20190709_Tenyleg_meghosszabbitjak_Bicskeig_jon_az_Orbankormany_milliardos_kisvasut_fejlesztese">kormányzati előterjesztés alapján még júliusban szivárogtattuk ki</a>, hogy újabb milliárdos kisvasút-fejlesztésre készül az Orbán-kormány. A nagyszabású, több ütemre tagolt elképzelés megvalósítása már egy hónappal később elindult: <a href="https://hvg.hu/gazdasag/20190802_A_kormany_meg_13_milliardot_ad_kisvasutfejlesztesre">bejelentették, hogy a következő 3 évben összesen közel 13 milliárd forintot </a>költenek adott vonalakra.</p>
      <p>Ahogy megírtuk, többek közt Varga Mihály tárcáját bízták meg annak kidolgozásával, hogyan lehetne Széchenyi Pihenő Kártyával (SZÉP-kártyával) is kisvasúton utazni. Ez készült el egy névtelenséget kérő, kormányzati forrásunk szerint, így várhatóan hamarosan</p>
      <blockquote>módosítják a SZÉP-kártya kibocsátását és felhasználását szabályozó kormányrendeletet.</blockquote>
      <p>A birtokunkba került tervezetben egyébként <a href="https://hvg.hu/itthon/20190709_Tenyleg_meghosszabbitjak_Bicskeig_jon_az_Orbankormany_milliardos_kisvasut_fejlesztese">azzal indokolták</a>, hogy kisvasutazáshoz is használni lehessen a SZÉP-kártyát, hogy ez például „balatoni hajókázás” esetén is adott lehetőség. Lehet, hogy a kormány ettől várja az utasok számának növekedését, ugyanis például a felcsúti kisvasutat is az elindítása óta kritikák érik amiatt, hogy mennyire kevesen használják. Az <i>Átlátszó </i><a href="https://atlatszo.hu/2018/08/29/tovabbra-is-veszteseges-az-elmult-egy-evben-10-napon-jart-utasok-nelkul-a-felcsuti-kisvasut/">írt </a>arról, hogy a felcsúti vonal mennyire veszteséges, de az is előfordult, hogy 10 napon teljesen utasok nélkül járt fel és alá.</p>
      <p>Máshol jobb a helyzet, a kormányzati javaslatban ugyanis az szerepel, hogy a kisvasutak összutaslétszáma évente mintegy 1,5 millió fő, ráadásul a legtöbb vonalon az elmúlt években utasszám-növekedést tapasztaltak.</p>
      <p>A jogszabályokban több kisebb, inkább technikai jellegű változás is lesz, de úgy tudjuk, az is felmerült, hogy megszüntetnék a kártyán belüli zsebeket, vagyis alszámlákat. Ezt egyelőre még vizsgálják, mert kihatása lenne az adózásra is, és törvénymódosítást igényel, de állítólag szükség lenne rá az adminisztrációs terhek csökkentése, és a "valós munkavállalói igények" vagyis a maradványösszegek jobb felhasználása miatt.</p>
      <figure>
        <img src="https://img0.hvg.hu/image.aspx?id=ee74f09b-b8e8-4fca-8e40-a8d4cda5e795&amp;view=b2dea50f-cee1-4f6e-b810-034566fbfb2e"/>
        <figcaption>Megy a felcsúti (kis)gőzös<cite>© Stiller Ákos</cite></figcaption>
      </figure>
    </article>
  </body>
</html>