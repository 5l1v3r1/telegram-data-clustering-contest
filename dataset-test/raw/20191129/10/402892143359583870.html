<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/politika/298355-par-saeimas-atsauksanas-referenduma-ierosinasanu-parakstijusies-jau-40-000-cilveku.htm"/>
    <meta property="og:site_name" content="nra.lv"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Par Saeimas atsaukšanas referenduma ierosināšanu parakstījušies jau 40 000 cilvēku"/>
    <meta property="og:description" content="Kopš 15.novembra, kad sākās parakstu vākšana par referenduma ierosināšanu 13.Saeimas atsaukšanai, par šo iniciatīvu portālā &quot;Latvija.lv&quot; elektroniski parakstījušies vismaz 40 000 cilvēki."/>
  </head>
  <body>
    <article>
      <h1>Par Saeimas atsaukšanas referenduma ierosināšanu parakstījušies jau 40 000 cilvēku</h1>
      <address><time datetime="2019-11-29T10:45:00+00:00">29 Nov 2019, 10:45</time> by <a rel="author">©Vladislavs Proškins/F64 Photo Agency</a></address>
      <p>Kopš 15.novembra, kad sākās parakstu vākšana par referenduma ierosināšanu 13.Saeimas atsaukšanai, par šo iniciatīvu portālā "Latvija.lv" elektroniski parakstījušies vismaz 40 000 cilvēki.</p>
      <p>Parakstu vākšanas aktivitāte otrajā nedēļā ir krietni samazinājusies, salīdzinot ar pirmo nedēļu. Pirmajā nedēļā tika savākti apmēram 36 000 parakstu, savukārt otrajā nedēļā - ap 4000 parakstu.</p>
      <blockquote>Parakstu vākšanas iniciatoru - Centra partijas (CP) - pārstāvji norādījuši, ka kopējais par referenduma ierosināšanu savāktais parakstu skaits ir lielāks, nekā uzrādās portālā "Latvija.lv", jo par referenduma rosināšanu var parakstīties, arī apliecinot parakstu pie zvērināta notāra, dzīvesvietas deklarēšanas vietā pašvaldībā, bāriņtiesā, kura veic notariālas darbības, vai novadā pie pagasta vai pilsētas pārvaldes vadītāja.</blockquote>
      <p>Parakstu vākšanas termiņš noslēgsies 2020.gada 14.novembrī. Ja likumā noteiktajā termiņā tautas nobalsošanas ierosināšanai nepieciešamais parakstu skaits - 154 865 - tiks savākts, par šo jautājumu būs jānotiek tautas nobalsošanai.</p>
      <p>Par Saeimas atsaukšanu ir parakstījušies ievērojami vairāk cilvēku nekā par abām divām citām iniciatīvām, par kurām arī iespējams parakstīties portālā "Latvija.lv". Salīdzinājumam - par grozījumiem likumā "Par nekustamā īpašuma nodokli" kopš 18.maija elektroniski parakstījušies ap 13 820 cilvēkiem, bet par izmaiņām tautas nobalsošanas un likumu ierosināšanas kārtībā kopš 20.septembra parakstījušies vismaz virs 3250 cilvēki.</p>
      <p>LETA jau ziņoja, ka Centrālā vēlēšanu komisija novembrī nolēma parakstu vākšanai reģistrēt gan biedrības "Varu Latvijas tautai", gan CP Saeimas atsaukšanas ierosināšanas iniciatīvu.</p>
      <p><a href="https://nra.lv/politika/298355-par-saeimas-atsauksanas-referenduma-ierosinasanu-parakstijusies-jau-40-000-cilveku.htm#">Lasīt visu</a>  </p>
    </article>
  </body>
</html>