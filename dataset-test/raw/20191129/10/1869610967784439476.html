<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/medic-ginecolog-sarcina-expune-mai-mult-femeile-la-riscul-aparitiei-carentei-de-fier-deficitul-de-fier-poate-influenta-si-fatul-18630530"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T10:05:00+00:00"/>
    <meta property="og:title" content="Medic ginecolog: Sarcina expune mai mult femeile la riscul apariţiei carenţei de fier. Deficitul de fier poate influenţa şi fătul"/>
    <meta property="og:description" content="Carenţa de fier poate avea la bază o serie de cauze, dar cea mai comună rămâne pierderea de fier prin sângerări de lungă durată. Sarcinile, ca şi sângerările mai abundente, mai dese sau prelungite prin..."/>
  </head>
  <body>
    <article>
      <h1>Medic ginecolog: Sarcina expune mai mult femeile la riscul apariţiei carenţei de fier. Deficitul de fier poate influenţa şi fătul</h1>
      <h2>Carenţa de fier poate avea la bază o serie de cauze, dar cea mai comună rămâne pierderea de fier prin sângerări de lungă durată. Sarcinile, ca şi sângerările mai abundente, mai dese sau prelungite prin menstră, expun mai mult femeile riscului de carenţă de fier, avertizează Prof. Dr. Vlad Tica, medic primar în obstetrică–ginecologie.</h2>
      <address>
        <time datetime="2019-11-29T10:05:00+00:00">29 Nov 2019, 10:05</time>
      </address>
      <p>Deficitul de fier poate fi o problemă cu care femeile se confruntă pe perioada sarcinii în cazul unei anemii preexistente, a alimentaţiei neadecvate sau, în caz de necesitate, a absenţei suplinirii cu preparate cu fier, spune Prof. Dr. Vlad Tica.</p>
      <p>Această carenţă poate afecta sarcina prin risc uşor de naştere prematură dar şi fătul, prin risc de greutate mică la naştere.</p>
      <p>Totodată, poate exista şi un risc de tulburare în dezvoltarea cognitivă a acestuia, spune medicul.</p>
      <p>Femeile au nevoie de mai mult fier pe perioada sarcinii întrucât volumul sangvin în această perioadă creşte mai mult decât cantitatea de hemoglobină, ceea ce determină, în multe cazuri, o anemie de sarcină.</p>
      <p>
        <b>Redăm mai jos interviul integral realizat cu Prof. Dr. Vlad Tica, <i>medic primar</i> în <i>obstetrică</i>–<i>ginecologie:</i></b>
      </p>
      <p>
        <b>Reporter: Care este rolul fierului în organism?</b>
      </p>
      <p><b>Prof. Dr. Vlad Tica</b>: Fierul este unul din mineralele esenţiale din organism, implicat în procese metabolice, în sinteza ADN-ului, dar şi în producţia de energie la nivel celular şi în menţinerea unei bune imunităţi. De asemenea, fierul intră în componenţa a numeroase ţesuturi. Printre acestea, se numără tegumentele, mucoasele şi fanerele. Deficitul de fier duce la modificări ale fanerelor: unghii friabile, cu striaţii longitudinale, uneori cu aspect concav, ale mucoaselor, mai ales de la nivel digestiv, cu cheilita angulară, dificultate la înghiţire, etc. Şi, cel mai important, este rolul fierului în formarea hemoglobinei, necesară transportului oxigenului de către eritrocite.</p>
      <p>
        <b>Reporter: Ce este carenţa de fier?</b>
      </p>
      <p><b>Prof. Dr. Vlad Tica:</b> Carenţa de fier se poate defini drept scăderea nivelului sideremiei şi a saturaţiei transferinei, dar şi scăderea depozitelor de fier - măsurate prin nivelul feritinei serice.</p>
      <p>
        <b>Reporter: Care sunt semnele ce pot indica o posibilă carenţă de fier în organism?</b>
      </p>
      <p><b>Prof. Dr. Vlad Tica:</b> În primul rând, sunt semnele unei eventuale anemii feriprive: oboseală, scăderea toleranţei la efort, palpitaţii, ameţeli, irascibilitate, scăderea capacităţii de concentrare asociate palorii, modificărilor fanerelor mai sus descrise precum disfagiei - dificultate la înghiţire.</p>
      <p>
        <b>Reporter: Care sunt cauzele acestei deficienţe?</b>
      </p>
      <p><b>Prof. Dr. Vlad Tica:</b> Cauzele sunt multiple. Se pot datora unui deficit de aport alimentar, fierul fiind mai uşor de absorbit din alimentele de origine animală, dar şi unui deficit de absorbţie (rezecţii gastrice – atenţie la gastric sleeve, gastrite cu hipoclorhidrie, afecţiuni intestinale, etc). Altă cauză este necesarul crescut de fier în cazul copiilor şi adolescenţilor în creştere sau în perioada sarcinii. Cea mai frecventă cauză însă este pierderea de fier prin sângerări de lungă durată.</p>
      <p>
        <b>Reporter: Sunt femeile mai expuse riscului de carenţă de fier decât bărbaţii? De ce?</b>
      </p>
      <p><b>Prof. Dr. Vlad Tica:</b> După cum am descris la întrebarea anterioară, sarcinile ca şi sângerările mai abundente, mai dese sau prelungite prin menstră, expun mai mult femeile riscului de carenţă de fier.</p>
      <p>
        <b>Reporter: Au femeile nevoie de o cantitate mai mare de fier alimentar pe perioada menstruaţiei?</b>
      </p>
      <p><b>Prof. Dr. Vlad Tica:</b> Nu neapărat în perioada menstruaţiei, depozitele de fier ale organismului pot suplini pierderile fiziologice din cursul menstruaţiei.</p>
      <p>
        <b>Reporter: Cât de importantă este cantitatea de fier depozitată în organism pentru o femeie care se gândeşte să rămână însărcinată?</b>
      </p>
      <p><b>Prof. Dr. Vlad Tica:</b> Este important, deoarece depozitele sunt primele spoliate şi ultimele care se refac.</p>
      <p>
        <b>Reporter: Este deficitul de fier o problemă cu care femeile se confruntă pe perioada sarcinii? Cum poate influenţa această carenţă sarcina şi fătul?</b>
      </p>
      <p><b>Prof. Dr. Vlad Tica:</b> Poate fi, în cazul unei anemii preexistente, a alimentaţiei neadecvate sau, în caz de necesitate, a absenţei suplinirii cu preparate cu fier. Există un risc uşor de naştere prematură şi risc de greutate mică la naştere. Poate exista şi un risc de tulburare în dezvoltarea cognitivă a copilului.</p>
      <p>
        <b>Reporter: De ce au femeile nevoie de mai mult fier pe perioada sarcinii?</b>
      </p>
      <p><b>Prof. Dr. Vlad Tica:</b> Volumul sanguin în sarcină creşte mai mult decât cantitatea de hemoglobină, ceea ce determină, în multe cazuri, o anemie de sarcină.</p>
      <p>
        <b>Reporter: Ce fel de tratament se impune în momentul în care se constată prezenţa unei carenţe de fier în organism?</b>
      </p>
      <p><b>Prof. Dr. Vlad Tica:</b> Bineînţeles, după îndepărtarea cauzei deficitului de fier (oprirea sângerărilor, corectarea aportului, etc), administrarea de preparate cu fier sub controlul hemogramei.</p>
      <p>
        <b>Reporter: Ce recomandări aveţi pentru cei de acasă?</b>
      </p>
      <p><b>Prof. Dr. Vlad Tica:</b> Pregestaţional: regim alimentar adecvat, controlul hemogramei. În sarcină, regim alimentar adecvat, control medical în primul trimestru de sarcină (şi, ulterior), controlul hemogramei şi, adecvat, conform indicaţiilor medicului (de familie şi obstetrician).</p>
      <p>Acest material face parte dintr-o campanie de conştientizare a problemei carenţei de fier, campanie susţinută de Vifor Pharma România.</p>
      <p>Alte informaţii referitoare la acest subiect se pot găsi pe <a href="http://www.ziuacarenteidefier.ro/">www.ziuacarenteidefier.ro</a> şi <a href="https://carentadefier.ro/ro">https://carentadefier.ro/ro</a> .</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>