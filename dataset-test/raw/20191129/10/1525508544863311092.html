<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783754/%D8%AF%D9%88%D9%84%D8%AA-%D9%82%DB%8C%D9%85%D8%AA-%D9%87%D8%A7-%D8%B1%D8%A7-%DA%A9%D9%86%D8%AA%D8%B1%D9%84-%DA%A9%D9%86%D8%AF-%D8%AF%D8%B4%D9%85%D9%86-%D9%87%D9%85%DA%86%D9%86%D8%A7%D9%86-%D9%85%D8%AA%D8%B1%D8%B5%D8%AF-%D8%B6%D8%B1%D8%A8%D9%87-%D8%B2%D8%AF%D9%86-%D8%A8%D9%87-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:52:13+00:00"/>
    <meta property="og:title" content="امام جمعه مشهد: دولت قیمت ها را کنترل کند/ دشمن همچنان مترصد ضربه زدن به کشور است"/>
    <meta property="og:description" content="مشهد - امام جمعه مشهد با بیان اینکه دشمن همچنان درصدد ضربه به کشور در موقعیت های مختلف است گفت: مردم هوشیارند و در مقابل حرکت های مشکوک دشمن صف خود را از اغتشاشگران جدا کرده اند."/>
  </head>
  <body>
    <article>
      <h1>امام جمعه مشهد: دولت قیمت ها را کنترل کند/ دشمن همچنان مترصد ضربه زدن به کشور است</h1>
      <address>
        <time datetime="2019-11-29T10:52:13+00:00">29 Nov 2019, 10:52</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت‌الله سید احمد علم‌الهدی ظهر امروز در خطبه‌های نماز جمعه که در حرم رضوی برگزار شد، طبق تعریف قرآن در خصوص ماهیت اعتدال در مصرف و زندگی، اظهار کرد: اعتدال در مصرف قوام نامیده شده است؛ ثروت باید تا مرز استوارسازی زندگی و تأمین موارد ضروری زندگی مصرف شود و بیشتر از آن اسراف تلقی می‌شود.</p>
      <p>وی با اشاره با روایتی از امام صادق (ع) در خصوص ثروت، افزود: ایشان خطاب به یکی از اصحاب می‌فرمایند که فکر کردی اگر خدا به کسی ثروت زیاد داد به این معنی است که او را خیلی دوست دارد و اگر کسی فقیر باشد مغضوب خدا است؟ هرگز چنین امری وجود ندارد؛ ثروت متعلق به خداوند است و این مال به امانت پیش افراد گذاشته می‌شود؛ پس در واقع هیچ اختیاری نسبت به آن ندارند و خداوند صرفاً اجازه تصرف این مال را به بندگانش می‌دهد و این تصرف، اجازه محدودی در خوردن، پوشیدن، نکاح و حمل‌ونقل است.</p>
      <p>امام‌جمعه مشهد مقدس بابیان اینکه خانواده‌ای که  به‌ریز و به‌پاش می‌کند، یک خانواده اسلامی نیست، ادامه داد: این سبک زندگی غیردینی است اما کسی که مانور ثروت و دارایی در دیدگان مردم نداشته باشد زندگی حلال و اسلامی دارد.</p>
      <p>وی در ادامه ضمن اشاره به رعایت اعتدال در بودجه کشور، بیان کرد: به بودجه کشوری نسبت به زندگی شخصی خودمان بایستی توجه بیشتری داشته باشیم؛ زیرا این بیت‌المال مسلمین است.</p>
      <p>آیت‌الله علم‌الهدی بابیان اینکه بودجه مهم نیست بلکه برنامه مهم است، اظهار کرد: این برنامه می‌خواهد برای مردم اجرا شود و تأثیرش را در زندگی و آبادانی کشور می‌گذارد.</p>
      <p>امام‌جمعه مشهد بابیان اینکه آفت اعتدال اقتصادی تبلیغات صداوسیما و اجناس است که مردم را تهییج بر اسراف می‌کند، عنوان کرد: این تحریک در مصرف است و با اعتدال اقتصادی سازگاری ندارد.</p>
      <p>وی ضمن اشاره به وجود عوامل تحریک در مصرف، افزود: این عوامل باعث گرانی‌ها و ایجاد دغدغه‌ها در زندگی شده است. خرج زندگی نباید بی‌بندوبار باشد و در حقیقت همه شادی‌های یک زن و مرد جوان در طلایی‌ترین دوره عمرشان قربانی این مصرف‌گرایی می‌شود.</p>
      <p>نماینده ولی‌فقیه در خراسان رضوی ضمن اشاره به حرکت عظیم مردم در راهپیمایی علیه اشرار جداسازی صف خود از اغتشاش‌گران، گفت: ارزشمندی این حرکت به حدی رسید که مقام معظم رهبری فرمودند «من از این حرکت مردم، سپاسگزار هستم؛ عظمت حرکت مردمی را ثابت می‌کند من کسی نیستم که تشکر کنم و خداوند از این مردم شاکر است». وقتی نایب امام زمان (عج) می‌گویند خدا از عمل شما شاکر است، یعنی ارزشمندترین عبادتی است که مقبول خدا قرارگرفته است.</p>
      <p>امام‌جمعه مشهد بابیان اینکه تبلور مردم‌سالاری دینی در نظام ما حضور مردم درصحنه نظام است و در هیچ نظامی، مکتبی و دکترین سیاسی سابقه ندارد، ادامه داد: مردمی که این‌قدر عزیز و ارزشمند هستند، نباید از طرح‌های مدیریتی کشور غافلگیر شوند، این یک گناه نابخشودنی است و خلاف انسانیت و اسلامیت است.</p>
      <p>آیت‌الله علم‌الهدی با اشاره به اینکه مهار مصرف بنزین تنها عارضه‌اش مسائل امنیتی نبوده و نیست گفت: اصلاح قیمت بنزین عارضه امنیتی دارد اما نباید از مردم بترسیم، مردمی که این‌قدر با صمیمیت در عرصه حضور دارند، آن‌وقت ما بیاییم به دستگاه امنیتی واگذار کنیم؟ این فکر با صمیمیت مردم نسبت به‌نظام منافات دارد.</p>
      <p>وی بابیان اینکه عارضه امنیتی اصلاح قیمت بنزین فقط مربوط به عوامل اجنبی‌پرست و دشمن است، افزود: این‌ها از هر موقعیتی برای خرابکاری استفاده می‌کنند درحالی‌که مردم ما هشیار و دستگاه‌های امنیتی نیز مراقب اوضاع هستند. اشراری که در مقابل اصلاح قیمت بنزین هستند، هنوز  وجود دارند. عارضه قیمت بنزین همچنان در دست یک عده افراد سودجو است.</p>
      <p>آیت‌الله علم‌الهدی با اشاره به اینکه در این اتفاقات مشهد سبیل دشمن بود، گفت: اگر تمام کشور آمادگی شهر مشهد و استان خراسان رضوی را در خصوص هماهنگی دستگاه‌های امنیتی و آمادگی مردم و بسیج داشت، مشکلی به وجود نمی‌آمد.</p>
      <p>نماینده ولی‌فقیه در خراسان رضوی بابیان اینکه تنظیم بازار وظیفه دولت است، گفت: از جهتی هم پیشگیری از جرم وظیفه دستگاه قضایی است و باید با ضابطانی که در دستگاه‌های امنیتی هستند از حرام‌خوری‌ها و سودجویی‌ها جلوگیری کنند.</p>
      <p>وی در انتها بابیان اینکه مردم در تنگناهای معیشتی هستند، اظهار کرد: نباید اجازه دهیم که دشمنان بگویند تحریم اقتصادی اثر کرده است؛ تمام فروشگاه‌های ما پر از اجناس است و هیچ کمبودی در کشور وجود ندارد، اما دزدی و حرام‌خواری مردم را مستأصل می‌کند.</p>
    </article>
  </body>
</html>