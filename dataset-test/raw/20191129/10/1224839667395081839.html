<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/idiwtikopoiisi-ypiresias-kathariotitas-dimoy-kataggellei-a-113848.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-29T10:51:00+00:00"/>
    <meta property="og:title" content="Ιδιωτικοποίηση της υπηρεσίας Καθαριότητας Δήμου καταγγέλλει η ΠΟΕ-ΟΤΑ"/>
    <meta property="og:description" content="Κάνοντας λόγο για πολιτική μετάλλαξη, για ιδιωτικοποίηση της υπηρεσίας Καθαριότητας, καταγγέλλει την Δημοτική Αρχή Χερσονήσου, η ΠΟΕ-ΟΤΑ, με ανακοίνωσή της."/>
  </head>
  <body>
    <article>
      <h1>Ιδιωτικοποίηση της υπηρεσίας Καθαριότητας Δήμου καταγγέλλει η ΠΟΕ-ΟΤΑ</h1>
      <address>
        <time datetime="2019-11-29T10:51:00+00:00">29 Nov 2019, 10:51</time>
      </address>
      <p>Κάνοντας λόγο για πολιτική μετάλλαξη, για ιδιωτικοποίηση της υπηρεσίας Καθαριότητας, καταγγέλλει την Δημοτική Αρχή Χερσονήσου, η ΠΟΕ-ΟΤΑ, με ανακοίνωσή της.</p>
      <p>«Η Δημοτική Αρχή Χερσονήσου υπέστη πολιτική... μετάλλαξη. Από εκεί που ως αντιπολίτευση κατήγγειλε την εκχώρηση της Υπηρεσίας Καθαριότητας του Δήμου στους ιδιώτες, που προωθούσε η προηγούμενη Δημοτική Αρχή, έρχεται τώρα που ανέλαβε την διοίκηση να πράξει αυτό ακριβώς. Φαίνεται πώς τα συμφέροντα είναι μεγάλα και το να μην υποκύψει σε αυτά δύσκολο.</p>
      <p>Η Δημοτική Αρχή Χερσονήσου του κ. Ι. Σέγκου λοιπόν, που σύσσωμα καταψήφιζε τις εργολαβίες των προκατόχων της, επιχειρηματολογώντας μάλιστα για το ασύμφορο του κόστους για τον Δήμο, ακολουθώντας τώρα την ίδια ακριβώς πολιτική, εισηγείται στο Δημοτικό Συμβούλιο την ανάθεση της αποκομιδής των σύμμεικτων απορριμμάτων και του καθαρισμού των κοινοχρήστων χώρων σε ιδιώτη-εργολάβο. Σπεύδει δε, να δεσμεύσει τον Δήμο για τέσσερα (4) χρόνια, επιχειρώντας να αναθέσει έργο της τάξεως των δέκα έξι (16) και πλέον εκατομμυρίων ευρώ.</p>
      <p>Επικαλούμενη το άρθρο 178 του «Αναπτυξιακού» Νόμου (Ν.4635/2019) που ψήφισε πρόσφατα η κυβέρνηση της Νέας Δημοκρατίας, αλλά κυρίως συνεχίζοντας την απαξίωση της υπηρεσίας Καθαριότητας από προσωπικό και μηχανολογικό εξοπλισμό που είχαν επιβάλλει οι προηγούμενες διοικήσεις του Δήμου, επιχειρεί την επιμήκυνση της ιδιωτικοποίησης της υπηρεσίας Καθαριότητας για άλλα τέσσερα (4) χρόνια αναθέτοντας την σε εργολάβο.</p>
      <p>Στην κατεύθυνση της προηγούμενης Δημοτικής Αρχής να μην ενταχθεί στο άρθρο 24 του Νόμου 4479/2017 για προσλήψεις μόνιμου προσωπικού, που ο πολυήμερος αγώνας των εργαζομένων στους Δήμους ανάγκασε την τότε κυβέρνηση να νομοθετήσει, κινείται και η σημερινή Δημοτική Αρχή Χερσονήσου που δεν έχει προβλέψει στον προγραμματισμό προσλήψεων μόνιμου προσωπικού για το 2020 προσλήψεις για την υπηρεσία Καθαριότητας.   </p>
      <p>Γίνεται ξεκάθαρο ότι και η Δημοτική Αρχή του κ. Ι. Σέγκου επιλέγει να εξυπηρετήσει τα συμφέροντα των εργολάβων σε βάρος του Δήμου, των εργαζομένων και των δημοτών που θα κληθούν αργά ή γρήγορα να πληρώσουν τα κόστος της ιδιωτικοποίησης και τα κέρδη του εργολάβου.</p>
      <p>Με μεσαιωνικές σχέσεις εργασίας, κακοπληρωμένους και με εξοντωτικά ωράρια στο προσωπικό που απασχολούν, οι εργολάβοι μόνο στόχο έχουν το κέρδος, αδιαφορώντας για την ποιότητα των υπηρεσιών που πληρώνονται πλουσιοπάροχα. Ο Δημόσιος και Κοινωνικός χαρακτήρας των υπηρεσιών, με μόνιμο προσωπικό και τον απαραίτητο μηχανολογικό-τεχνολογικό εξοπλισμό είναι αυτά που εγγυώνται την ποιότητα και την οικονομία των υπηρεσιών των Δήμων προς όφελος των Δημοτών.</p>
      <p>Η Εκτελεστική Επιτροπή της Π.Ο.Ε.-Ο.Τ.Α. καλεί το Δημοτικό Συμβούλιο Χερσονήσου να σκεφτεί τα συμφέροντα του Δήμου και να σταματήσει να εξυπηρετεί τα συμφέροντα των εργολάβων. Οι δε εργαζόμενοι, θα πρέπει να αγωνιστούν για να διασφαλίσουν τα συμφέροντα τους, όπως και τον Δημόσιο και Κοινωνικό χαρακτήρα των προσφερόμενων υπηρεσιών στους Δημότες.</p>
      <p>Η Π.Ο.Ε.-Ο.Τ.Α. θα είναι αρωγός και συμπαραστάτης σε αυτή τους την προσπάθεια. Άλλωστε, όπως έχει τονίσει, ο αγώνας μετά την ψήφιση του άρθρου 178 μεταφέρεται στα Δημοτικά Συμβούλια των Δήμων. Εκεί θα πρέπει να αντιμετωπιστεί κάθε προσπάθεια εκχώρησης των υπηρεσιών Καθαριότητας, Ηλεκτροφωτισμού και Πρασίνου στους ιδιώτες.</p>
      <p>Για την Εκτελεστική Επιτροπή της Π.Ο.Ε.-Ο.Τ.Α.</p>
      <p>Ο Πρόεδρος                                                                      Ο Γεν. Γραμματέας</p>
      <p>Νίκος Τράκας                                                                   Βασίλης Πετρόπουλος»</p>
    </article>
  </body>
</html>