<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/akpli-baskan-ufuk-altintas-93-isciyi-isten-cikardi-258348h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-29T10:05:00+00:00"/>
    <meta property="og:title" content="AKP'li başkan Ufuk Altıntaş 93 işçiyi işten çıkardı"/>
    <meta property="og:description" content="Aydın Bozdoğan'ın AKP'li Belediye Başkanı Ufuk Altıntaş tarafından işten çıkarılan 93 işçi, duruma isyan ederek &quot;Gerekirse karda kışta Ankara'ya yürürüz&quot; dedi. Altıntaş, daha önce de 88 işçiyi işten çıkarmıştı."/>
  </head>
  <body>
    <article>
      <h1>AKP'li başkan Ufuk Altıntaş 93 işçiyi işten çıkardı</h1>
      <address><time datetime="2019-11-29T10:05:00+00:00">29 Nov 2019, 10:05</time> by <a rel="author">Yeni Çağ Gazetesi</a></address>
      <p>
        <b>Aydın Bozdoğan'ın AKP'li Belediye Başkanı Ufuk Altıntaş tarafından işten çıkarılan 93 işçi, duruma isyan ederek "Gerekirse karda kışta Ankara'ya yürürüz" dedi. Altıntaş, daha önce de 88 işçiyi işten çıkarmıştı.</b>
      </p>
      <p>Birgün’den Mahir Bağış’ın haberine göre; 14 yıldır Bozdoğan Belediyesi’nde çalışan Serdar Ateş, “Belediye başkanı göreve geldikten sonra sürekli işçiyle uğraştı. Geldiği ilk ayda onlarca işçiyi işten çıkarttı” dedi.</p>
      <p>Belediyenin el değiştirmesinden sonra maaşlarının düzensiz yatırıldığını ifade eden Ateş, “Maliyetin yüksek olduğu gerekçesiyle işten çıkarıldık. Aramızda 20-22 yıllık çalışan, kredi borcu olan, çocuklarını üniversitede okutan arkadaşlarımız var. Kış günü büyük bir mağduriyet yaşıyoruz ve tazminatlarımızın ne zaman ödeneceğinin de belli olmadığını söylüyorlar” dedi. Ateş, başkanın görüşme taleplerini reddettiğini de söyledi.</p>
      <p>
        <b>İCRA KAPIMDA</b>
      </p>
      <p>19 yıldır belediyede şoför olarak çalışan Hakan Kılıç ise şöyle konuştu: “Yönetim değiştiğinden bu yana aylarca maaşlarımızı ya alamadık ya da eksik aldık. Seçimlerden bir ay önce kredi çekip borçlandım. Maaşları alamayınca da banka tarafından icra geldi ve arabama el koymak istediler. Başkanı arayıp durumu anlattım, içeride olan alacaklarımı istedim. Başkanın cevabı ise ‘Belediyeye güvenip kredi borcuna girmeyecektiniz’ oldu. Memlekette büyük bir işsizlik krizi var ve ne yapacağımı bilmiyorum.”</p>
      <p>
        <b>ANKARA’YA YÜRÜYECEĞİZ</b>
      </p>
      <p>Belediye-İş Aydın Şube Başkanı Hidayet Yaman da Belediye Başkanı’nın seçim kampanyası sürecinde hiç kimseyi işten çıkartmayacağına dair söz verdiğini anımsatarak, “Başkan seçim vaatlerini yerine getirmek yerine tam tersini yapıyor. Çıkarılan işçilerin tamamı vasıflı elaman ve işten çıkarmalar hizmete yapılan bir engeldir” ifadelerini kullandı.</p>
      <p>CHP’li yönetimin zamanında kimsenin işten çıkarılmadığını ve maaşların düzenli yatırıldığını söyleyen Yaman, “Bu saatten sonra üretim yapmama, temizliğe çıkmama gibi iş durdurma kararları alacağız, bunlar bizim yasal hakkımız” dedi. İşçilerin işe geri alınmasını istediklerini belirten Yaman, “Vali ve kaymakamla görüşeceğiz, sonuç alamazsak karda kışta Ankara’ya yürüyeceğiz” diye konuştu.</p>
      <related>
        <a href="https://www.yenicaggazetesi.com.tr/koray-aydindan-akpye-topal-ordek-benzetmesi-254777h.htm"/>
        <a href="https://www.yenicaggazetesi.com.tr/aksener-akpli-vekili-gokalpin-sozuyle-elestirdi-253726h.htm"/>
      </related>
    </article>
  </body>
</html>