<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191129_04743503"/>
    <meta property="og:site_name" content="De Standaard"/>
    <meta property="article:published_time" content="2019-11-29T10:48:00+00:00"/>
    <meta property="og:title" content="Pompeii stelt nieuwe sites open voor bezoekers"/>
    <meta property="og:description" content="Voor het eerst kunnen toeristen die de historische stad Pompeii bezoeken, de grootste thermen op de site bezichtigen. Ook een huis met een recent ontdekt e..."/>
  </head>
  <body>
    <article>
      <h1>Pompeii stelt nieuwe sites open voor bezoekers</h1>
      <address>
        <time datetime="2019-11-29T10:48:00+00:00">29 Nov 2019, 10:48</time>
      </address>
      <p>
        <b>Voor het eerst kunnen toeristen die de historische stad Pompeii bezoeken, de grootste thermen op de site bezichtigen. Ook een huis met een recent ontdekt erotisch fresco wordt voortaan opengesteld.</b>
      </p>
      <p>In de oude Romeinse stad Pompeii werd vorig jaar een fresco gevonden waarop een erotisch tafereel uit de Griekse mythologie staat afgebeeld. De vondst was impressionant: de goed bewaarde afbeelding dateert uit 79 na Christus of nog vroeger, toen de antieke stad nog niet onder het as en puin van de vulkaan Vesuvius werd bedolven.</p>
      <p>Het fresco toont een scène uit de Griekse mythologie waarbij Zeus in de gedaante van een zwaan de koningsdochter Leda verleidt en zwanger maakt. Een verhaal dat erg populair bleek bij de inwoners van Pompeii: in verschillende huizen werden verwijzingen naar de erotische prent teruggevonden. Leda is een belangrijke figuur in de geschiedenis: ze zou de moeder zijn van Helena van Troje maar ook van de tweeling Castor en Pollux, stuk voor stuk figuren die nadien eveneens een grote rol hebben gespeeld.</p>
      <figure>
        <img src="https://static.standaard.be/Assets/Images_Upload/2019/11/29/63366390-1297-11ea-977b-60992e1bba35_web_scale_0.1128987_0.1128987__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <p>Het is niet de eerste keer dat archeologen dergelijke fresco’s ontdekken, maar deze afbeelding is wel heel goed bewaard gebleven. Bovendien verliep de opgraving niet van een leien dakje. Het was volgens de archeologen die eraan meewerkten ‘de meest intensieve opgraving sinds de jaren 60’.</p>
      <p>Het huis waarin de prent zich bevond, zal voortaan worden opengesteld voor bezoekers van de historische site. Het gaat om een herenhuis op de Via del Vesuvio. De archeologen geloven dat de woning toebehoorde aan een rijke koopman die zijn rijkdom wilde weerspiegelen door cultuur en kunst in huis te halen.</p>
      <figure>
        <img src="https://static.standaard.be/Assets/Images_Upload/2019/11/29/8a6861d4-1297-11ea-977b-60992e1bba35_web_scale_0.1128987_0.1128987__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <p>Ook het centrale badhuis, Terme Centrali, geeft voor het eerst haar geheimen prijs aan het grote publiek. Dit badhuis is groter dan de andere baden in de stad en was nog in opbouw toen de Vesuvius uitbarstte. De Terme Centrali moesten het kroonjuweel van Pompeii worden.</p>
      <p>
        <b>Bedolven door Vesuvius</b>
      </p>
      <p>Pompeii raakte in het jaar 79 na Christus bedolven onder een meters dikke laag vulkanische as en brokstukken na een uitbarsting van de vulkaan Vesuvius. De site is vandaag erg populair bij toeristen én archeologen: omdat het leven van de inwoners van Pompeii in één klap werd stilgezet én bewaard, is de plek een zeldzame bron voor wetenschappers. Inmiddels is ongeveer 60 procent van Pompeii opgegraven.</p>
      <figure>
        <img src="https://static.standaard.be/Assets/Images_Upload/2019/11/29/9f2ec89c-1297-11ea-977b-60992e1bba35_web_scale_0.1128987_0.1128987__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/29/9c6ac214-1297-11ea-977b-60992e1bba35_web_scale_0.1128987_0.1128987__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/29/979154d8-1297-11ea-977b-60992e1bba35_web_scale_0.1128987_0.1128987__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/29/8eb89862-1297-11ea-977b-60992e1bba35_web_scale_0.3703704_0.3703704__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
    </article>
  </body>
</html>