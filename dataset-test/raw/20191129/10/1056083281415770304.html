<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805219/%D9%85%D8%AC%D8%A7%D9%85%D8%B9-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%B8%D8%A7%D9%84%D9%85%D8%A7%D9%86%D9%87-%D8%B9%D9%84%DB%8C%D9%87-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%B3%DA%A9%D9%88%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:31:24+00:00"/>
    <meta property="og:title" content="مجامع بین‌المللی در برابر تحریم های ظالمانه علیه مردم ایران سکوت نکنند"/>
    <meta property="og:description" content="وزیر بهداشت، درمان و آموزش پزشکی درپی مذاکرات بعمل آمده در جلسات قرارگاه تامین دارو و تجهیزات پزشکی، طی نامه‌ای اهداف ظالمانه و غیرانسانی تحریم های مذکور را برای مدیرکل سازمان جهانی بهداشت تشریح کرد."/>
  </head>
  <body>
    <article>
      <h6 class="kicker">نامه وزیر بهداشت به مدیرکل سازمان جهانی بهداشت؛</h6>
      <h1>مجامع بین‌المللی در برابر تحریم های ظالمانه علیه مردم ایران سکوت نکنند</h1>
      <address>
        <time datetime="2019-11-29T10:31:24+00:00">29 Nov 2019, 10:31</time>
      </address>
      <p>وزیر بهداشت، درمان و آموزش پزشکی درپی مذاکرات بعمل آمده در جلسات قرارگاه تامین دارو و تجهیزات پزشکی، طی نامه‌ای اهداف ظالمانه و غیرانسانی تحریم های مذکور را برای مدیرکل سازمان جهانی بهداشت تشریح کرد.</p>
      <p>به گزارش ایسنا به نقل از وبدا، متن نامه به شرح زیر است:</p>
      <p>«جناب آقای دکتر تدروس؛</p>
      <p>همانگونه که استحضار دارید مردم شجاع ایران، قربانی توطئه ها و تحریم های اقتصادی که توسط دولت ایالات متحده آمریکا اعمال گردیده، شده اند.</p>
      <p>محدودیت های شدید اعمال شده با اقدامات تهدیدی یکجانبه امریکا، غیرممکن ساختن تهیه و واردات غذا، دارو و تجهیزات پزشکی برای تمام مردم ایران را هدف گرفته است. بنا بر ادعای آمریکا، این تحریم های شدید ظاهراً شامل داروها، غذا و تجهیزات پزشکی نمی شود، در حالیکه عملا توقف مراودات بانکی در سیستم های بین المللی بانکی و اعمال محدودیت های جدید با درخواست اطلاعات دقیق درباره شرکت های ایرانی که طرف معامله شرکت خارجی قرار می گیرند، نمی تواند به غیر از تلاش های عمدی برای توقف واردات و تهیه چنین کالاهایی برای مردم نیازمند تلقی گردد.</p>
      <p>همانطور که آقای دکتر روحانی، ریاست محترم جمهوری اسلامی ایران، در مراسم افتتاحیه شصت وششمین اجلاس وزرای بهداشت منطقه مدیترانه شرقی هم بیان داشتند، آمریکا با تحریم کردن ملت ایران نه تنها مرتکب تروریسم اقتصادی شده، بلکه عملا باعث جنایت علیه بشریت شده است. ایجاد موانع جدی برای واردات دارو و تجهیزات پزشکی بر کیفیت و فرآیند درمان بسیاری از بیماران تاثیر منفی گذاشته است. این تحریم ها به طور خاص مانع از تهیه داروهای رادیوتراپی برای بیماران مبتلا به سرطان، تهیه سوخت کوبالت و سیکلتورن پت اسکن و گامانایف و حتی پانسمان های مراقبتی برای درمان کودکان با بیماری پروانه ای(EB) شده است. دو شرکت دارویی آمریکایی که داروهای خاص برای بیماران مبتلا به سارکوئیدوزیس را تولید می کنند، آشکارا صادرات این داروها به ایران را متوقف نموده اند. تمام این حرکت‌ها مخالف با اهداف جهانی پوشش همگانی سلامت و شعار «هیچ کس نباید مورد غفلت قرار گیرد» و ارائه خدمات سلامت برای همگان است.</p>
      <p>جمهوری اسلامی ایران همواره به دنبال ارتباطات سازنده و محترمانه بر اساس علائق مشترک و احترام متقابل بوده است. در مقابل، ایالات متحده همیشه در پی سرپیچی از قوانین بین المللی و منشورهای سازمان ملل بوده است. خروج یکجانبه آمریکا از برجام نمونه ای از سرپیچی های یکجانبه و غیرقانونی است.</p>
      <p>مایلم به استحضار برساند بیماران ایرانی حتی در معرض خطرات مرگ و میر و عوارض جانبی ناشی از کمبود داروها و تجهیزات پزشکی هستند.</p>
      <p> به عنوان وزیر بهداشت، درمان و آموزش پزشکی، مسئول فراهم آوردن دارو و خدمات پزشکی به هموطنان خود می باشم و البته به این امر تاکید دارم که این بحران قابل پبشگیری است. اعتقاد دارم سازمان جهانی بهداشت به عنوان سازمان اصلی مسئول اجرای پوشش همگانی سلامت، در مورد این موضوع مهم ساکت ننشیند. لازم به ذکر است موارد سکوت در برابر این گونه ظلم ها باعث شرم و روسیاهی جوامع بین المللی شده است.</p>
      <p>مردم مظلوم ایران شاهد سکوت جامعه بین المللی در برابر جنایات صدام حسین در موضوع استفاده از سلاح های شیمییایی بوده اند. امیدوارم جامعه بین المللی در برابر این بحران نیز دچار خطا نگردند. مسئولین سازمان ملل باید در برابر اقدامات نقض کننده قوانین از جمله حقوق بشر و قوانین بشر دوستانه، یکجانبه گرایی و اصول دیپلماسی بین المللی پاسخگو باشند.</p>
      <p>مهم تر از همه، شهروندان بیگناه، قربانیان اولیه چنین اقداماتی توسط ایالات متحده بوده اند.</p>
      <p>بنابراین، تقاضا دارم اقدامات ضروری برای خاتمه دادن به این اقدامات یکجانبه و غیرقانونی که باعث رنج و مرگ ومیر برای مردم ایران و اثرات منفی برای سلامت جهانی و امنیت بهداشتی است، بعمل آورند.</p>
      <p>تاریخ در مورد اقدامات بعمل آمده برای این موقعیت قابل پیشگیری، قضاوت خواهد کرد.</p>
      <p>با تقدیم احترامات فائقه</p>
      <p>دکتر سعید نمکی وزیر بهداشت، درمان و آموزش پزشکی جمهوری اسلامی ایران»</p>
    </article>
  </body>
</html>