<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ungaria-digi-a-fost-exclusa-de-la-licitatia-pentru-spectrul-5g-compania-romana-va-contesta-decizia-pe-care-o-considera-incorecta-si-lipsita-de-temei-real.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-29T10:24:18+00:00"/>
    <meta property="og:title" content="Ungaria: Digi a fost exclusă de la licitația pentru spectrul 5G. Compania română va contesta decizia, pe care o consideră ”incorectă și lipsită de temei real”"/>
    <meta property="og:description" content="Digi Communications, compania controlată de magnatul Zoltan Teszari, a fost exclusă de la procedura de licitație pentru spectrul mobil de mare viteză 5G"/>
  </head>
  <body>
    <article>
      <h1> Ungaria: Digi a fost exclusă de la licitația pentru spectrul 5G. Compania română va contesta decizia, pe care o consideră ”incorectă și lipsită de temei real” </h1>
      <address><time datetime="2019-11-29T10:24:18+00:00">29 Nov 2019, 10:24</time> by <a rel="author">Mihai Roman</a></address>
      <p>Digi Communications, compania controlată de magnatul Zoltan Teszari, a fost exclusă de la procedura de licitație pentru spectrul mobil de mare viteză 5G din Ungaria, a anunțat joi organul național de reglementare a telecomunicațiilor, NMHH, citat de <a href="https://uk.reuters.com/article/hungary-telecoms/romania-based-digi-ruled-out-of-bidding-for-hungary-5g-spectrum-idUKL8N2882ML">Reuters</a>. Digi a anunțat că va contesta decizie.</p>
      <p>Anunțul urmează unei decizii preliminare din septembrie care excludea Digi și menționa participanții înregistrați la licitație: Magyar Telekom (subsidiara locală a Deutsche Telekom), Vodafone și Telenor.</p>
      <p>NMHH a declarat că Digi nu a fost înregistrată fiindcă nu întrunea cerințele de participare, dar nu a oferit alte detalii.</p>
      <p>Reprezentanții companiei Digi au denunțat decizia drept incorectă și au anunțat că o vor contesta.</p>
      <p>„Considerăm că decizia NMHH este incorectă și lipsită de temei real. În opinia noastră, hotărârea NMHH este în afara condițiilor prevăzute de caietul de sarcini, bazându-se pe supoziții și fapte care se presupune că se vor întâmpla, iar nu pe date concrete și analize fundamentate. Această decizie se adaugă unei liste de alte hotărâri nefavorabile și controversate pe care NMHH le-a adoptat în relația cu societățile din cadrul Grupului Digi, de-a lungul timpului, în contextul altor licitații pentru radiofrecvențe. Societatea va contesta această hotărâre, cu toate mijloacele aflate la dispoziția sa, conform legislației maghiare și europene. Grupul rămâne hotărât să continue punerea în practică a proiectelor sale pe această piață, în folosul clienților săi”, a declarat Serghei Bulgac, directorul general al Digi Communications N.V., citat de <a href="https://www.digi24.ro/stiri/economie/companii/ungaria-a-respins-digi-communications-n-v-de-la-licitatia-pentru-frecventele-5g-1186957">Digi24.ro</a>.</p>
    </article>
  </body>
</html>