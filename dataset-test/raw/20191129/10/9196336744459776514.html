<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milanofinanza.it/news/ipo-aramco-in-fila-4-17-milioni-per-lo-0-5-con-ordini-a-10-2-mld-di-dollari-201911291044107759?utm_source=dlvr.it&amp;utm_medium=facebook"/>
    <meta property="og:site_name" content="www.milanofinanza.it"/>
    <meta property="article:published_time" content="2019-11-29T10:11:00+00:00"/>
    <meta property="og:title" content="Ipo Aramco, in fila 4,17 milioni per lo 0,5% con ordini a 10,2 mld di dollari"/>
    <meta property="og:description" content="In vendita solo l'1,5%, di cui un terzo per i privati. In base alle anticipazioni degli advisor la porzione dedicata al dettaglio di quella che si..."/>
  </head>
  <body>
    <article>
      <h1>Ipo Aramco, in fila 4,17 milioni per lo 0,5% con ordini a 10,2 mld di dollari</h1>
      <address><time datetime="2019-11-29T10:11:00+00:00">29 Nov 2019, 10:11</time> by <a rel="author">Paola Valentini</a></address>
      <p>
        <i>In vendita solo l'1,5%, di cui un terzo per i privati. In base alle anticipazioni degli advisor la porzione dedicata al dettaglio di quella che si candita a diventare la maggiore quotazione al mondo di tuti i tempi ha fatto il tutto esaurito. Raccolta tra 24 e 25,6 miliardi di dollari, superando i 25 miliardi di Alibaba nel 2014</i>
      </p>
      <p>La porzione dedicata al retail dell'ipo di Saudi Aramco, che si candida a diventare la maggiore al mondo di tuti i tempi, è stata interamente coperta. In attesa dei dati definitivi, previsti per oggi, il lead manager Samba Capital ha detto ieri che gli ordini hanno toccato i 38,1 miliardi di riyal sauditi, ovvero 10,2 miliardi di dollari Usa.</p>
      <p>Dopo confronti sulla valorizzazione della società, il gigante petrolifero di Stato ha deciso di vendere una quota dell'1,5%, circa 3 miliardi di azioni, di cui un terzo, lo 0,5%, al retail. Con una forchetta di prezzo indicativa tra 30 e 32 riyal sauditi, l'ipo è valutata fino a 96 miliardi di riyal sauditi, ovvero tra 24 e 25,6 miliardi di dollari Usa, superando la quotazione da 25 miliardi di dollari Usa di Alibaba negli Usa nel 2014, e conferisce alla società un valore di mercato tra 1,6 e 1,7 mila miliardi di dollari Usa.</p>
      <p>In base ai dati forniti da Samba, circa 4,17 milioni di investitori retail hanno sottoscritto 1,19 miliardi di azioni, con 6,13 miliardi di riyal sauditi in più rispetto all'ammontare richiesto per la copertura della tranche loro destinata.</p>
      <p>Secondo quanto indicato da Reuters tra gli istituzionali ci sarebbero i fondi sovrani di Abu Dhabi e del Kuwait, che hanno espresso interesse a investire nell'ipo. Il governo ha anche suggerito alla fascia più ricca del paese di comprare azioni come atto di patriottismo dopo gli attacchi di settembre ai suoi impianti di produzione, che hanno colpito il cuore dell'industria del regno. (riproduzione riservata)</p>
    </article>
  </body>
</html>