<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191129/gemengd-beeld-op-europese-beurzen-8/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-29T10:56:43+00:00"/>
    <meta property="og:title" content="Gemengd beeld op Europese beurzen"/>
    <meta property="og:description" content="AMSTERDAM (ANP) - De Europese aandelenbeurzen lieten vrijdag een gemengd beeld zien. De stemming bleef terughoudend door de vrees dat de handelsrelatie tussen de Verenigde Staten en China zal verslechteren vanwege de steun van Washington aan de demonstranten in Hongkong. Ook ging de aandacht op deze zogenoemde Black Friday uit naar de start van het belangrijke feestdagenseizoen voor detailhandelsbedrijven."/>
  </head>
  <body>
    <article>
      <h1>Gemengd beeld op Europese beurzen</h1>
      <address><time datetime="2019-11-29T10:56:43+00:00">29 Nov 2019, 10:56</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Europese aandelenbeurzen lieten vrijdag een gemengd beeld zien. De stemming bleef terughoudend door de vrees dat de handelsrelatie tussen de Verenigde Staten en China zal verslechteren vanwege de steun van Washington aan de demonstranten in Hongkong. Ook ging de aandacht op deze zogenoemde Black Friday uit naar de start van het belangrijke feestdagenseizoen voor detailhandelsbedrijven.</b>
      </p>
      <p>De AEX-index op Beursplein 5 noteerde rond het middaguur 0,2 procent in de plus op 599,24 punten. De MidKap won 0,1 procent tot 884,77 punten. De beurs in Parijs bleef onveranderd en Londen daalde 0,2 procent. De DAX in Frankfurt verloor 0,1 procent na een onverwachte daling van de Duitse winkelverkopen in oktober. De Amerikaanse beurzen zijn vrijdag een halve dag open.</p>
      <p>Sterkste stijger bij de hoofdfondsen was biotechnoloog Galapagos met een winst van ruim 1 procent. Vastgoedconcern Unibail-Rodamco-Westfield stond onderaan met een verlies van 0,6 procent. In de MidKap sloot luchtvaartcombinatie Air France-KLM de rij met een min van 1,3 procent na een adviesverlaging door Credit Suisse. Bouwer BAM ging aan kop met een plus van ruim 3 procent.</p>
      <p>Kardan verloor 2,9 procent op de lokale markt. De in Amsterdam genoteerde Israëlische investeerder heeft in de eerste negen maanden van het jaar het verlies fors zien oplopen. Dat kwam onder meer door negatieve wisselkoerseffecten tussen de euro en de Israëlische shekel.</p>
      <p>In Oslo zakte DNB ASA 5,7 procent. De Noorse politie is een onderzoek gestart naar mogelijke witwaspraktijken bij de grootste bank van het land. De Britse onlinesupermarkt Ocado steeg 12 procent in Londen na de bekendmaking van een samenwerking met de Japanse retailer Aeon.</p>
      <p>In Frankfurt klom E.ON 1,5 procent na een handelsbericht. Het Duitse energiebedrijf is positiever gestemd over de winst die het dit jaar verwacht te halen. De onderneming profiteert naar eigen zeggen van de overname van Innogy.</p>
      <p>De euro was 1,1003 dollar waard tegen 1,1007 dollar een dag eerder. De prijs van een vat Amerikaanse olie daalde 0,1 procent tot 58,04 dollar. Brentolie werd 0,6 procent goedkoper op 63,46 dollar per vat.</p>
    </article>
  </body>
</html>