<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805232/%DA%A9%D9%88%D8%A7%DA%A9%D8%A8%DB%8C%D8%A7%D9%86-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B6%D8%B9%D9%81-%D9%85%D8%AC%D9%84%D8%B3-%D8%AF%D9%87%D9%85-%D8%BA%DB%8C%D8%B1%D8%AD%D8%B2%D8%A8%DB%8C-%D8%A8%D9%88%D8%AF%D9%86-%D8%A2%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:55:09+00:00"/>
    <meta property="og:title" content="کواکبیان: بزرگترین ضعف مجلس دهم غیرحزبی بودن آن است"/>
    <meta property="og:description" content="ایسنا/خراسان رضوی نماینده مردم تهران در مجلس شورای اسلامی گفت: بزرگترین ضعف مجلس دهم غیرحزبی بودن آن است، ما دموکراسی تعریف شده‌ای داریم و برمبنای آن می‌خواهیم عمل کنیم اما همه جوانب دموکراسی را در نظر نمی‌گیریم."/>
  </head>
  <body>
    <article>
      <h1>کواکبیان: بزرگترین ضعف مجلس دهم غیرحزبی بودن آن است</h1>
      <address><time datetime="2019-11-29T10:55:09+00:00">29 Nov 2019, 10:55</time> by <a rel="author">عارف بلندنظر</a></address>
      <p>ایسنا/خراسان رضوی نماینده مردم تهران در مجلس شورای اسلامی گفت: بزرگترین ضعف مجلس دهم غیرحزبی بودن آن است، ما دموکراسی تعریف شده‌ای داریم و برمبنای آن می‌خواهیم عمل کنیم اما همه جوانب دموکراسی را در نظر نمی‌گیریم.</p>
      <p>مصطفی کواکبیان در جلسه نقد و بررسی عملکرد مجلس دهم که به همت جبهه آرمانخواهان واقع‌بین برگزار شد، در خصوص جایگاه مجلس در کشور اظهار کرد: من قبول ندارم که ماجرای مربوط به بنزین نشان می‌دهد که مجلس در راس امور نیست، اتفاقا این بر اساس اصل ۱۷۶ قانون اساسی است؛ یعنی تصمیماتی که مصوب شورای عالی امنیت ملی است چون با اذن رهبری است لازم‌الاجراست.<br/><br/>نماینده مجلس شورای اسلامی در مورد اصلاح قیمت بنزین تصریح کرد: ما دو طرح برای موضوع بنزین داشتیم. یکی طرح دو فوریتی است که قیمت‌ها به قبل از تصمیم گیری سران قوا بازگردد و یک بحث هم این بود که اگر این حالت نمی‌شود قیمت‌ها به قیمت ۱۵۰۰ تومان تک نرخی شود و سهمیه بندی نباشد اما دیگر مجال مطرح شدن نداشت.<br/><br/>وی با بیان این اعتقاد به این که مواردی باعث افول مجلس از راس امور بودن شده است، یادآور شد: قبل از بازنگری در قانون اساسی رئیس جمهور مسئول هماهنگی قوا بود و بعد از آن رهبری مسئول هماهنگی قوا شدند و ایشان این اختیار را دارند که جلسه‌ای را برای هماهنگی اقتصادی ایجاد کنند اما این‌که آن‌ها بتوانند مصوبه داشته باشند جای بحث است.</p>
      <p>وی با اعتقاد به ضرورت انحلال شورا هماهنگی قوا اافزود: زمانی گفته می‌شد این شورا موقتی و به خاطر تحریم‌ها ایجاد شده است اما مشخص است که به این زودی تحریم‌ها از بین نمی‌رود پس این شورا هم دائم می‌شود، اشکال این است که ما هر تصمیمی بگیریم شورای نگهبان رد می‌کند .</p>
      <p>نماینده مردم تهران در مجلس شورای اسلامی تصمیمات شورای عالی انقلاب فرهنگی را نیز در موازی‌کاری با تصمیمات مجلس و موثر بر تصمیمات شورای نگهبان دانست.</p>
      <p>وی در خصوص شورای عالی فضای مجازی مدعی شد: اگر شورای عالی فضای مجازی هم مصوبه‌ای داشته باشد شورای نگهبان به استناد اینکه این شورا توسط رهبری ایجاد شده است بیان می‌کند که مجلس نمی‌تواند خلاف مصوبات آن حرفی بزند. این خیلی عجیب است قبلا می‌گفتیم دو خط قرمز داریم یکی شریعت اسلام و یکی هم قانون اساسی بود اما اکنون این موارد اضافه شده است.<br/><br/>کواکبیان گفت: سیاست‌های کلی نظام نیز خط قرمز شده است. حق رهبری است که سیاست‌های کلی نظام را تصویب کند و شورای نگهبان می‌تواند مصوبات مجلس را در این خصوص برگرداند ما در این خصوص حرفی نداریم که شورای نگهبان مصوبه مجلس را برگرداند و بعدا ما اصرار می‌کنیم و به مجمع تشخیص مصلحت نظام می‌رود و در آن‌جا تعیین تکلیف می‌شود اما اکنون هر مصوبه‌ای داشته باشیم اول به مجمع تشخیص مصلحت نظام می‌رود و در آن‌جا شورایی وجود دارد تا بررسی کند تا این مصوبه با سیاست‌های کلی نظام منافات نداشته باشد که اگر منافات وجود دارد شورای نگهبان اصلا ورود پیدا نکند یعنی مجمع تشخیص مصلحت نظام مجلس دوم شده است.</p>
      <p>وی با انتقاد از این‌که نمایندگان مجلس مورد مشورت تصمیم در مورد اصلاح قیمت بنزین قرار نگرفتند خاطرنشان کرد که اگر به ما می گفتند ما هم به عنوان نمایندگان، افکار عمومی را توجیه می‌کردیم که بالاخره چهار سال است که قیمت‌ها زیاد نشده و این افزایش قیمت نیاز است.<br/><br/>کواکبیان افزود: این مساله که قیمت‌ها در چهارسال افزایش پیدا نکرده است اشتباه و خلاف قوانین است. اگر ماده ۳۹ برنامه ششم توسعه گفته شده است که دولت می‌تواند قیمت‌ها را تا ۹۰ درصد قیمت فوب خلیج فارس برساند چرا در این چهار سال این تصمیم را انجام نداده است؟ اما بالاخره ما در مرداد ماه در جلسه غیرعلنی مخالفت ۱۰۰ درصدی خود را با هرگونه افزایش قیمت بنزین اعلام کردیم، دولت خبر داشت و همچنین رئیس مجلس نیز خبر داشت.<br/><br/>نماینده مردم تهران در مجلس شورای اسلامی در خصوص عملکرد مجلس دهم نیز گفت: حداکثر نمره‌ای که از ۲۰ به این مجلس می‌دهم ۱۲ است و من بیشتر از این نمره نمی‌دهم و خیلی بهتر از این می‌شد عمل کرد و کارنامه‌ای از خود به جا گذاشت تا افکار عمومی رضایت بیشتری داشته باشند.<br/><br/>وی افزود:بزرگترین ضعف مجلس دهم غیرحزبی بودن آن می‌دانم. ما دموکراسی تعریف شده‌ای داریم و برمبنای آن می‌خواهیم عمل کنیم اما همه جوانب دموکراسی را در نظر نمی‌گیریم و فقط به همین جنبه که انتخابات برگزار شود، می‌پردازیم و انتخابات هم به صورتی شده  که فقط جبهه‌ها حضور پیدا می‌کنند و به صورت حزبی شکل نمی‌گیرد.</p>
      <p>کواکبیان ادامه داد: ما اکنون در مجلس نهایتا فراکسیون داریم که شامل مجموعه‌ای از احزاب و جریان‌های سیاسی است و به نظر من این راه به جایی نخواهد برد و این خاص مجلس دهم نیست. حزبی نبودن باعث می‌شود که نمایندگان جایی پاسخگو نباشند. اگر می‌خواهیم واقعا پارلمان داشته باشیم باید نظام حزبی حاکم شود. برخی از نمایندگان با کارهایی مانند لابی‌گری، وارد کردن خودرو و موارد دیگر حرمت مجلس را شکانده‌اند. این کارها سطح نمایندگی را افت داده است.</p>
      <p>وی با بیان اینکه نمایندگان باید برای تائید صلاحیت توسط شورای نگهبان دست به عصا باشند، گفت: در مُر قانون گفته شده است که شورای نگهبان باید از چهار مرجع استعلام کند؛ وزارت اطلاعات، سازمان ثبت احوال، نیروی انتظامی و دادگستری.</p>
      <p>وی در مورد نظارت استصوابی نیز گفت: من نمی‌گویم که نظارت استصوابی باید از بین برود اما باید حد و حدود و مبنای آن مشخص شود.</p>
      <p>انتهای پیام</p>
    </article>
  </body>
</html>