<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.myvin.com.ua/news/7881-shkola-na-podilli-stane-himnaziieiu-%E2%84%9624-miska-rada-zatverdyla-statut-zakladu"/>
    <meta property="og:site_name" content="Моя Вінниця"/>
    <meta property="article:published_time" content="2019-11-29T10:45:00+00:00"/>
    <meta property="og:title" content="Школа на Поділлі стане гімназією №24 – міська рада затвердила статут закладу"/>
    <meta property="og:description" content="29 листопада під час чергової сесії міської ради депутати розглянули понад півсотні проектів рішень. Зокрема, було підтримано рішення щодо запровадження муніципально-приватного партнерства у сфері дошкілля, коли дітей із загальної міської черги прийматимуть у заклади приватної дошкільної освіти на вільні місця. Ще одним рішенням затверджено статут гімназії №24 у мікрорайоні Поділля, де триває будівництво закладу. Як і на минулій сесії, було проголосовано питання виділення коштів з міського бюджету на продовження погашення боргу Облводоканалу перед АТ «Вінницяобленерго», аби не допустити відключень об’єктів водоканалу від електроенергії і місто не залишилось без води. "/>
  </head>
  <body>
    <article>
      <h1>Школа на Поділлі стане гімназією №24 – міська рада затвердила статут закладу</h1>
      <address>
        <time datetime="2019-11-29T10:45:00+00:00">29 Nov 2019, 10:45</time>
      </address>
      <p>
        <i>29 листопада під час чергової сесії міської ради депутати розглянули понад півсотні проектів рішень. Зокрема, було підтримано рішення щодо запровадження муніципально-приватного партнерства у сфері дошкілля, коли дітей із загальної міської черги прийматимуть у заклади приватної дошкільної освіти на вільні місця. Ще одним рішенням затверджено статут гімназії №24 у мікрорайоні Поділля, де триває будівництво закладу. Як і на минулій сесії, було проголосовано питання виділення коштів з міського бюджету на продовження погашення боргу Облводоканалу перед АТ «Вінницяобленерго», аби не допустити відключень об’єктів водоканалу від електроенергії і місто не залишилось без води. </i>
      </p>
      <p>Сьогодні депутати проголосували за «Порядок забезпечення здобуття мешканцями Вінницької міської ОТГ дошкільної освіти в приватних закладах освіти та використання коштів, передбачених в бюджеті Вінницької міської ОТГ, на надання компенсації частини вартості утримання та виховання  дітей дошкільного віку в приватних закладах освіти». Цим документом запроваджується <a href="https://www.myvin.com.ua/news/7633-u-vinnytsi-vprovadzhuiut-munitsypalno-pryvatne-partnerstvo-u-doshkilli">муніципально-приватне партнерство у сфері дошкілля</a>: хлопчиків та дівчаток із загальної міської черги прийматимуть у заклади приватної освіти на вільні місця  Партнерів у реалізації проекту визначатимуть на конкурсній основі, а утримання дітей в таких закладах частково компенсують з бюджету за принципом «гроші йдуть за дитиною». За розрахунок братиметься середня вартість утримання дітей в комунальних садочках. Розмір батьківської плати за малечу із загальної електронної черги не повинен перевищувати встановлені нормативи. </p>
      <p>Порядок визначає умови, за якими приватні садочки можуть надавати послуги з дошкільної освіти маленьким вінничанам. Зокрема, заклад повинен мати ліцензію на право провадження освітньої діяльності у сфері дошкільної освіти. Окрім того, повинен бути забезпеченим педагогічними кадрами, матеріально-технічною базою, працювати відповідно до програм розвитку дітей, що відповідають вимогам Базового компонента дошкільної освіти. Тривалість перебування дитини в установі, як і у комунальних закладах, має бути не меншою дванадцяти годин з триразовим харчуванням. </p>
      <p>Ще одне рішення, яке стосується сфери освіти – створення комунального закладу гімназія №24 по вулиці Анатолія Бортняка,3 (школа, яка будується у мікрорайоні Поділля). Депутати сьогодні затвердили статут закладу. </p>
      <p>Як і на минулій черговій сесії міської ради, депутати проголосували за виділення з бюджету громади 5,2 млн грн «Вінницяміськтеплоенерго» для оплати зобов’язань перед КП «Вінницяоблводоканал» за договором відступлення права вимоги з різниці в тарифах. Ці кошти необхідні для продовження погашення боргу КП «Вінницяоблводоканал» перед АТ «Вінницяобленерго». Так само було ухвалено виділення цільової субвенції обласному бюджету у сумі 2,5 млн грн – на надання фінансової підтримки КП «Вінницяоблводоканал» на покриття збитків, які утворилися внаслідок різниці в тарифах на послуги водопостачання та водовідведення. Ці кошти будуть спрямовані на розрахунки з ТОВ «Енера Вінниця».</p>
      <p>Також депутати затвердили внесення змін до Порядку розгляду електронних петицій, адресованих Вінницькій міській раді. Ці зміни стосуються доведення інформації до вінничан про розгляд петицій. Виконавчі органи міської ради, відповідальні за реалізацію підтриманих петицій, зобов’язані до 1 числа наступного місяця за кварталом інформувати відділ звернень апарату міської ради та її виконкому про стан виконання підтриманих петицій. Щоквартально відділ звернень апарату міської ради та її виконкому готуватиме інформацію про стан реалізації підтриманих петицій та надаватиме її департаменту правової політики та якості для розміщення на офіційному сайті Вінницької міської ради.</p>
      <p>Крім того, сесійним рішенням з 9 грудня 2019 року в департаменті правової політики та якості міської ради буде створено сектор з питань запобігання та виявлення корупції. Його створюють згідно Закону України «Про внесення змін до деяких законодавчих актів України щодо забезпечення ефективності інституційного механізму запобігання корупції». Працівники сектору зокрема проводитимуть заходи щодо запобігання корупційним правопорушенням, надаватимуть методичну та консультаційну допомогу, оцінюватимуть корупційні ризики, здійснюватимуть контроль за дотриманням антикорупційного законодавства у виконавчих органах міської ради тощо.</p>
      <figure>
        <iframe src="https://www.youtube.com/embed/qal5TXHexLs" width="640" height="360" data-service="Youtube" scrolling="no"/>
      </figure>
      <footer>Від Департамент у справах ЗМІ та зв'язків з громадськістю Вінницької міської ради</footer>
    </article>
  </body>
</html>