<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-politsija-rasyzm-shakhtar-dynamo/30298607.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T10:04:20+00:00"/>
    <meta property="og:title" content="Поліція: у справі про расизм на матчі «Шахтар» – «Динамо» підозри не оголошені"/>
    <meta property="og:description" content="Жодній особі не повідомлено про підозру у справі про прояви расизму на матчі української футбольної прем’єр-ліги «Шахтар» – «Динамо», повідомило у відповідь на запит Радіо Свобода Головне управління н"/>
  </head>
  <body>
    <article>
      <h1>Поліція: у справі про расизм на матчі «Шахтар» – «Динамо» підозри не оголошені</h1>
      <address>
        <time datetime="2019-11-29T10:04:20+00:00">29 Nov 2019, 10:04</time>
      </address>
      <p>Жодній особі не повідомлено про підозру у справі про прояви расизму на матчі української футбольної прем’єр-ліги «Шахтар» – «Динамо», повідомило у відповідь на запит Радіо Свобода Головне управління національної поліції в Харківській області.</p>
      <p>«Наразі проводяться необхідні слідчі (розшукові) дії, про підозру в межах цього провадження нікому не повідомлялось. Досудове розслідування триває», – ідеться у відповіді правоохоронців.</p>
      <p>Раніше цього місяця поліція <a href="https://www.radiosvoboda.org/a/news-shakhtar-dynamo/30266328.html">відкрила кримінальне провадження</a> через расизм на матчі чемпіонату України з футболу між донецьким «Шахтарем» та київським «Динамо».</p>
      <p>11 листопада слідчий Слобідського відділу поліції Харкова відкрив справу за частиною 1 статті 161 Кримінального кодексу України (порушення рівноправності громадян залежно від їх расової, національної належності, релігійних переконань, інвалідності та за іншими ознаками).</p>
      <p>За даними слідства, близько 20 динамівських уболівальників «вигукували непристойні гасла» на адресу гравців «Шахтаря».</p>
      <p>10 листопада у Харкові відбувся матч 14-го туру чемпіонату України з футболу між донецьким «Шахтарем» і київським «Динамо». У другому таймі арбітр на кілька хвилин зупинив поєдинок через <a href="https://www.radiosvoboda.org/a/news-match-shakhtar-dynamo-zupynyaly-cherez-rasyzm/30262906.html">расистські вигуки вболівальників</a> на адресу темношкірих гравців «Шахтаря».</p>
      <p>«Гірники» <a href="https://www.radiosvoboda.org/a/news-dynamo-shakhtar-rasyzm/30263665.html">категорично виступили проти</a> будь-яких проявів расизму. «Динамо», зі свого боку, висловило готовність «всебічно допомагати» в розслідуванні інциденту.</p>
    </article>
  </body>
</html>