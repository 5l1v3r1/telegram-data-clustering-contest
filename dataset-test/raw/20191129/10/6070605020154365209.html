<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/Mallorca-des-de-Catalunya-albirament_0_2352964766.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T10:15:49+00:00"/>
    <meta property="og:title" content="Mallorca des de Catalunya, fins i tot a la tarda"/>
    <meta property="og:description" content="El vent de ponent ha permès veure nítidament la serra de Tramuntana"/>
  </head>
  <body>
    <article>
      <h1>Mallorca des de Catalunya, fins i tot a la tarda</h1>
      <h2>El vent de ponent ha permès veure nítidament la serra de Tramuntana</h2>
      <address>
        <time datetime="2019-11-29T10:15:49+00:00">29 Nov 2019, 10:15</time>
      </address>
      <p>Per increïble que sembli, és relativament freqüent observar el perfil de la serra de Tramuntana de Mallorca des de Catalunya. Però poques vegades es pot veure com s'ha pogut veure aquestes últimes hores. Les condicions de visibilitat han estat tan bones que l'albirament ja era possible ahir a la tarda, cosa poc habitual perquè les condicions de llum són molt més favorables al matí, quan el sol està a punt de sortir per darrere de la serralada i fa contrallum. Segons un dels testimonis habituals d'aquest tipus d'albiraments, l'observador del Fabra Alfons Puertas, la visió de Mallorca d'ahir a la tarda va ser de les més clares que hi ha hagut des de fa molts mesos.</p>
      <p>Aquest matí al punt de l'alba el perfil de Mallorca s'ha pogut veure encara més clarament que ahir a la tarda. Ho han pogut captar diversos observadors, no només des del Tibidabo sinó també fins i tot des de punts una mica elevats del Penedès. El vent de ponent dels últims dos dies ha afavorit que es donin les condicions ideals de baixa humitat i molta nitidesa de l'atmosfera que fan falta perquè la visibilitat sigui tan extraordinària com avui.</p>
      <figure>
        <img src="https://www.ara.cat/2014/11/14/societat/meteo/Mallorca-Tibidabo-desembre-Alfons-Puertas_1248485328_43566783_117x66.jpg"/>
      </figure>
      <p>
        <a href="https://www.ara.cat/societat/meteo/claus-veure-Mallorca-des-Catalunya_0_1248475341.html">5 claus per veure Mallorca des de Catalunya</a>
      </p>
    </article>
  </body>
</html>