<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3986072082607337769/%D8%B1%D8%A7%D9%87%DA%A9%D8%A7%D8%B1%E2%80%8C%D9%87%D8%A7%DB%8C%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%DA%AF%D8%B1%D9%85%D8%A7%DB%8C-%D8%A8%D8%AE%D8%A7%D8%B1%DB%8C-%D8%AE%D9%88%D8%AF%D8%B1%D9%88"/>
    <meta property="og:site_name" content="Jamejam Online"/>
    <meta property="article:published_time" content="2019-11-29T10:47:13+00:00"/>
    <meta property="og:title" content="راهکار‌هایی برای افزایش گرمای بخاری خودرو"/>
    <meta property="og:description" content="کمبود گرمای بخاری یکی ازشایع‌ترین عیوب انواع خودرو‌ها است که با توجه به برخی نکات می‌توان آن را افزایش داد."/>
  </head>
  <body>
    <article>
      <h1>راهکار‌هایی برای افزایش گرمای بخاری خودرو</h1>
      <address>
        <time datetime="2019-11-29T10:47:13+00:00">29 Nov 2019, 10:47</time>
      </address>
      <pre> کمبود گرمای بخاری یکی ازشایع‌ترین عیوب انواع خودرو‌ها است که با توجه به برخی نکات می‌توان آن را افزایش داد. </pre>
      <p>به گزارش <a href="http://jamejamonline.ir/">جام جم آنلاین</a> از باشگاه خبرنگاران جوان، کمبود گرمای بخاری یکی از معمولی‌ترین عیب‌های انواع خودرو است و شاید شما هم این را بعضا احساس می‌کنید که گرمای بخاری کم است و یا اصلاً گرمایی ندارد که ناشی از برخی مشکلات است.</p>
      <p>اولین علت ممکن است از گرفتگی و یا خرابی رادیاتور بخاری باشد. وقتی رادیاتور بخاری تبادل حرارتی مناسبی نداشته باشد و گرما را از آب به هوا منتقل نکند، بخاری گرمای لازم را نداشته و خوب گرم نمی‌کند.</p>
      <p>گاهی شیلنگ آبی که وارد بخاری شده و به رادیاتور متصل است، گرفتگی دارد. آب داغ موتور نمی‌تواند وارد شبکه گرمایی (رادیاتور) شده و به درستی حرارت خود را به هوا بدهد. در این گونه موارد نیز گرفتگی برطرف شده و آب و گردش آن باید به حالت عادی بازگردد.</p>
      <p>عیبی دیگر که بسیار شایع است، خرابی فن و یا دمنده بخاری است. در این حالت رادیاتور بخوبی گرم می‌شود، آب داغ موتور نیز وارد سیستم می‌شود، ولی در نهایت هوای محیط به درستی وارد نشده و با شبکه گرمایی برخورد نمی‌کند. عیب این حالت، فن یا همان دمنده بخاری است. برای رفع این عیب باید فن بخاری را باز کرده و آن را در بیرون تست کرد، سپس عیب آن را برطرف کرده و دوباره روی سیستم نصب کرد.</p>
      <p>گاهی آب موتور کافی نیست و سطح آن پایین است در نتیجه شبکه گرمایی بخاری نیز نمی‌تواند به درستی تبادل حرارتی داشته باشد، در این حالت باید به سیستم خنک‌کاری موتور آب اضافه کنیم. سپس سیستم را هواگیری کرده و آن را نشت‌یابی می‌کنیم.</p>
      <p>یکی دیگر از عواملی که در کارکرد بخاری نقش بسیار مهمی دارد ترموستات خودرو می‌باشد. ترموستات وظیفه دارد تا مسیر آب موتور را تغییر دهد. زمانی که نیاز به خنک‌کردن آب نیست آب همچنان داخل موتور و اطراف آن گردش کند و وارد رادیاتور نشود. هر زمان که دمای آن به حدی بالا رفت که نیاز به خنک‌کاری و کاهش دما بود، ترموستات خود به خود باز شده و اجازه عبور آب را می‌دهد.</p>
      <p>گاهی در فصل زمستان ترموستات برداشته می‌شود و آب در تمامی مواقع خنک می‌شود. این حالت فقط مناسب هوای گرم است و در فصل سرما باعث می‌شود تا بخاری، گرمای موردنیاز را تولید نکند.</p>
      <p>گاهی ترموستات خراب است و همیشه در حالت باز قرار دارد. در این شرایط هم باز بخاری گرمای موردنیاز را تولید نمی‌کند برای رفع عیب باید ترموستات تعویض شده و سیستم نشت‌یابی شود.</p>
    </article>
  </body>
</html>