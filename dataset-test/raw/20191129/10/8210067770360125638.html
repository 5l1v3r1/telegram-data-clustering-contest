<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11019574"/>
    <meta property="og:site_name" content="TV 2"/>
    <meta property="article:published_time" content="2019-11-29T10:36:19+00:00"/>
    <meta property="og:title" content="slår alarm:– Et under at ikke flere blir drept"/>
    <meta property="og:description" content="En ny undersøkelse viser åpenbare mangler knyttet til oppfølging og hjelp til voldsofre i norske kommuner."/>
  </head>
  <body>
    <article>
      <h1>slår alarm:– Et under at ikke flere blir drept</h1>
      <h2>En ny undersøkelse viser åpenbare mangler knyttet til oppfølging og hjelp til voldsofre i norske kommuner.</h2>
      <address><time datetime="2019-11-29T10:36:19+00:00">29 Nov 2019, 10:36</time> by <a rel="author" href="mailto:mari.five@tv2.no" target="_blank">Mari Linge Five</a></address>
      <p>Siden 2000 er 149 kvinner drept av sine partnere i Norge. I syv av ti partnerdrap har det vært registrert partnervold før drapet.</p>
      <p>Tre av fire gjerningspersoner og offer har vært i kontakt med politi, helsevesen og hjelpeapparat. Det kommer frem i en pressemelding fra Krisesentersekretariatet.</p>
      <h3>Drept av ektemann</h3>
      <p>1. april i år ble iranske Soheyla <a href="https://www.tv2.no/a/10610365/">drept av ektemannen</a> sin i et boligstrøk på Strømmen.</p>
      <p>Hun hadde fått utdelt voldsalarm fra politiet, på grunn av en anmeldt hendelse sent på senhøsten i 2018. Denne voldsalarmen ble ikke utløst da Soheyla ble drept.</p>
      <p>Politiet bekreftet i mai at den drepte kvinnen ved flere anledninger i forkant av drapet hadde vært i kontakt med politiet, og at den siktede mannen var involvert i flere av hendelsene.</p>
      <p>Likevel klarte ikke politiet eller kommunen å gjøre nok til å forhindre drapet.</p>
      <h3>– Åpenbare utfordringer</h3>
      <p>Undersøkelsen fra Krisesentersekretariatet viser at Soheyla ikke er alene, og at flere kommuner svikter når det kommer til oppfølging av mennesker som blir utsatt for vold.</p>
      <p>85 kommuner fullførte undersøkelsen. Det gir en svarprosent på kun 24 prosent. Det får likestillings- og diskrimineringsombud Hanne Bjurstrøm til å reagere.</p>
      <p>– Dette er utrolig viktige spørsmål, og det er veldig alarmerende at kommunene ikke svarer. Men svarene vi har fått, viser at situasjonen er alt annet enn tilfredsstillende, sier hun.</p>
      <p>Bjurstrøm er også bekymret over at vold og overgrep i svært liten grad diskuteres i politiske fora.</p>
      <p>– Å ha oppmerksomhet på tematikken og ha det på den politiske dagsordenen er helt avgjørende. Det er i kommunene folk bor, og det er der kvinner og enkelte menn opplever å bli utsatt for vold og overgrep, sier hun.</p>
      <p>Til tross for en lav svarprosent, mener daglig leder Tove Smaadahl i Krisesentersekretariatet at tallene viser åpenbare utfordringer i kommunene.</p>
      <p>Undersøkelsen viser blant annet at kun tre av ti kommuner har oversikt over hvor mange som blir utsatt for vold i nære relasjoner eller voldtekt i sin kommune.</p>
      <p>Den viser også at kun halvparten av kommunene har en gjeldende handlingsplan mot vold i nære relasjoner.</p>
      <p>
        <b>– Det er et under at ikke flere blir drept. Det er tilfeldig hva slags hjelp kvinner i voldelige forhold får, mener Smaadahl.</b>
      </p>
      <h3>– Dypt skuffet</h3>
      <p>Smaadahl sier videre at de har erfart at vold i nære relasjoner ikke er en tematikk kommunene har satt på dagsordenen.</p>
    </article>
  </body>
</html>