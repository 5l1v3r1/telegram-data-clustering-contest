<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/rusia-i-a-livrat-gratuit-arme-gabonului_1408094.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T10:13:32+00:00"/>
    <meta property="og:title" content="Rusia i-a livrat gratuit arme Gabonului"/>
    <meta property="og:description" content="Ministerul Apărării al Federaţiei Ruse a anunţat că a livrat gratuit arme Gabonului, pentru a ajuta această ţară să lupte împotriva..."/>
  </head>
  <body>
    <article>
      <h1>Rusia i-a livrat gratuit arme Gabonului</h1>
      <address><time datetime="2019-11-29T10:13:32+00:00">29 Nov 2019, 10:13</time> by <a rel="author">Ionel Dancu, Reporter</a></address>
      <p>Ministerul Apărării al Federaţiei Ruse a anunţat că a livrat gratuit arme Gabonului, pentru a ajuta această ţară să lupte împotriva braconierilor şi să protejeze populaţia de elefanţi, informează vineri AFP, potrivit Agerpres.</p>
      <p>Moscova nu a precizat cantitatea de arme donate, ci doar a subliniat că este vorba despre "arme de foc menite să ajute guvernul (gabonez) în lupta împotriva braconajului şi pentru protejarea parcurilor naţionale".</p>
      <p>"Înainte de toate, este vorba de menţinerea numărului de elefanţi de pădure în această ţară, a cărei populaţie de elefanţi este cea mai mare de pe continent", se spune într-un scurt comunicat al Ministerului Apărării rus, difuzat în noaptea de joi spre vineri.</p>
      <p>Gabonul este situat chiar în centrul pădurii tropicale din Africa Centrală, denumită "al doilea plămân al Pământului" după cea din Amazonia, pădure ce "acoperă un teritoriu la fel de vast ca Europa Occidentală", potrivit Iniţiativei pentru Pădurea Africii Centrale (CAFI).</p>
      <p>De mai mulţi ani, autorităţile din Gabon au dezvoltat o politică de conservare relativ avansată. Ţara deţine 13 parcuri naţionale, care acoperă 11% din teritoriul său, şi 20 de arii marine protejate. Pe teritoriul Gabonului se află aproape 60% dintre elefanţii de pădure care au mai supravieţuit în Africa.</p>
      <p>Lee White, biolog britanic naturalizat în Gabon şi numit în iunie ministru al pădurii Gabonului, a declarat în septembrie că ţara a reuşit să frâneze braconajul de elefanţi, ajutată de decizia Chinei de a interzice comerţul cu fildeş în 2017, ceea ce a dus la o scădere a preţului.</p>
      <p>Cu toate acestea, alte provocări se menţin, printre care traficul de pangolini (furnicari solzoşi), mic mamifer a cărui carne este apreciată de gurmanzi chinezi şi vietnamezi, în timp ce solzii, oasele şi organele lor sunt folosite în medicina tradiţională asiatică.</p>
      <p>După ani de retragere, Moscova şi-a relansat cu mare pompă ambiţiile africane, organizând un summit Rusia-Africa în octombrie la Soci şi trasându-şi drept obiectiv dublarea schimburilor comerciale cu continentul african în următorii cinci ani.</p>
    </article>
  </body>
</html>