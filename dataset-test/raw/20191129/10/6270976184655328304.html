<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/29/notariusy-najblyzhchym-chasom-zmozhut-reyestruvaty-shlyuby-i-rozluchennya/"/>
    <meta property="og:site_name" content="Рубрика"/>
    <meta property="article:published_time" content="2019-11-29T10:34:43+00:00"/>
    <meta property="og:title" content="Нотаріуси найближчим часом зможуть реєструвати шлюби і розлучення"/>
    <meta property="og:description" content="Міністр юстиції Денис Малюська повідомив, що нотаріуси вже найближчим часом можуть отримати право реєструвати шлюби і розлучення. Про це повідомляє пресслужба Кабміну. Подолання рейдерства – було і залишається важливою ціллю Мін’юсту, яку можна реалізувати за досить короткий строк, повідомив міністр юстиції України під час презентації “To do list” (плана дій – ред.) Мін’юсту. За його […]"/>
  </head>
  <body>
    <article>
      <h1>Нотаріуси найближчим часом зможуть реєструвати шлюби і розлучення</h1>
      <address><time datetime="2019-11-29T10:34:43+00:00">29 Nov 2019, 10:34</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Denys-Malyuska-860x580-c-1.jpg"/>
      </figure>
      <p>Денис Малюська<br/><b><b>Міністр юстиції Денис Малюська повідомив, що нотаріуси вже найближчим часом можуть отримати право реєструвати шлюби і розлучення.</b></b></p>
      <p>Про це повідомляє <a href="https://www.kmu.gov.ua/news/denis-malyuska-notariusi-mozhut-otrimati-pravo-reyestruvati-shlyubi-i-rozluchennya?fbclid=IwAR0TekivoaFzVa_sKKCkDMgtn0yky1wtwA6fm-AxA3NAa0uUpUPmuoQSDEQ">пресслужба</a> Кабміну.</p>
      <p>Подолання рейдерства – було і залишається важливою ціллю Мін’юсту, яку можна реалізувати за досить короткий строк, повідомив міністр юстиції України під час презентації “To do list” (плана дій – ред.) Мін’юсту.</p>
      <p>За його словами, за перші місяці роботи було реалізовано 12 пунктів із 22 дорожньої карти з протидії рейдерству.</p>
      <p>“У нас є 3 напрями, за якими ми боремось з рейдерством. Перший – це перезавантаження персоналу. Другий – удосконалення законодавства, яке містить багато прогалин та недоліків. Третій – розбудова ІТ інфраструктури: впровадження ризик модулів, MobileID та інших сучасних технологій, що знизить ризики незаконного втручання людини в систему», – наголосив Денис Малюська.</p>
      <p>На відміну від боротьби з рейдерством реформа нотаріату є менш складною. Наразі Мін’юст працює із Верховною Радою, аби розширити перелік функцій, які виконують нотаріуси. Наприклад, нотаріуси вже найближчим часом отримають право реєструвати шлюби і розлучення.</p>
      <p>
        <b>Так само, як і в сфері держреєстрації, у сфері нотаріату на часі впровадження сучасних технологій: Е-нотаріату, електронного документообігу, засвідчення web-сторінок.</b>
      </p>
      <p>Також у пріоритеті Міністерства – імплементація положень Кодексу України з процедур банкрутства, забезпечення належної якості безоплатної правової допомоги, створення ефективної системи медіації, відновного правосуддя, третейських судів та арбітражів, конкурентних державним судам, збільшення впливу приватних експертів на розробку методик і прийняття рішень у судово-експертній діяльності.</p>
      <p>Раніше повідомлялося, що<a href="https://rubryka.com/2019/11/29/dubilet-proponuye-pozbavyty-ukrayintsiv-neobhidnosti-pred-yavlyaty-chynovnykam-cheky-pro-oplatu/"> уряд пропонує позбавити українців необхідності пред’являти чиновникам чеки про оплату.</a></p>
    </article>
  </body>
</html>