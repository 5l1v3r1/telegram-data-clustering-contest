<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121957/skandaliczny-wpis-nergala-jest-decyzja-prokuratury.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T10:35:00+00:00"/>
    <meta property="og:title" content="Skandaliczny wpis &quot;Nergala&quot;. Jest decyzja prokuratury"/>
    <meta property="og:description" content="Prokuratura Rejonowa Warszawa-Mokotów odmówiła wszczęcia dochodzenia w sprawie wpisu Adama Darskiego „Nergala” na Facebooku. Artysta zamieścił zdjęcie, na którym widnieje znieważony obraz Matki Boskiej oraz opatrzył je opisem „o Matko Miłosierdzia módl się za nami”. Prawnicy Ordo Iuris złożyli zażalenie na to postanowienie."/>
  </head>
  <body>
    <article>
      <h1>Skandaliczny wpis "Nergala". Jest decyzja prokuratury</h1>
      <address>
        <time datetime="2019-11-29T10:35:00+00:00">29 Nov 2019, 10:35</time>
      </address>
      <h4>Prokuratura Rejonowa Warszawa-Mokotów odmówiła wszczęcia dochodzenia w sprawie wpisu Adama Darskiego „Nergala” na Facebooku. Artysta zamieścił zdjęcie, na którym widnieje znieważony obraz Matki Boskiej oraz opatrzył je opisem „o Matko Miłosierdzia módl się za nami”. Prawnicy Ordo Iuris złożyli zażalenie na to postanowienie.</h4>
      <p>Wokalista grupy Behemoth opublikował na Facebooku zdjęcie, na którym widać, jak depcze obraz z wizerunkiem Matki Bożej. Pod zdjęciem znalazło się wiele wpisów, które pochwalają zachowanie muzyka. Zdaniem prokuratury, rozpoznanie wizerunku Maryi nie jest możliwe, skoro został on przygnieciony butem. Ponadto, osoby odwiedzające profil Darskiego powinny być świadome możliwości znalezienia tam treści mogących obrażać uczucia religijne.</p>
      <p>Do Centrum Interwencji Procesowej Instytutu Ordo Iuris zwrócił się o pomoc prawną mężczyzna, który poczuł się pokrzywdzony wpisem dokonanym przez "Nergala". Pokrzywdzony złożył zawiadomienie do prokuratury o możliwości popełnienia przestępstwa mającego znamiona obrazy uczuć religijnych poprzez publiczne znieważenie przedmiotu kultu religijnego.</p>
      <p>Prokuratura rozpatrująca zawiadomienie wydała postanowienie o odmowie wszczęcia dochodzenia. Uzasadniając postanowienie stwierdziła m.in., że wizerunek Matki Boskiej jest zasłonięty butem, w związku z czym nie jest oczywiste, że to obraz, który jest przedmiotem czci religijnej. Ponadto, prokuratura wskazała, że powszechnie wiadomo, iż „Nergal” słynie z kontrowersyjnych zachowań, jak również znana jest jego postawa wobec religijnych wartości. W związku z tym, zdaniem organu ścigania, osoby odwiedzające profil Adama Darskiego na Facebooku powinny zdawać sobie sprawę na jakie treści mogą się tam natknąć.</p>
      <footer>/ Źródło: Ordo Iuris <br/>/ zdą</footer>
    </article>
  </body>
</html>