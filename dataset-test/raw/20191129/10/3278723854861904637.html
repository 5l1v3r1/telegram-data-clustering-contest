<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2113892"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T10:22:00+00:00"/>
    <meta property="og:title" content="След визитата на Тръмп в Кабул талибаните потвърдиха, че са готови да възобновят мирните преговори"/>
    <meta property="og:description" content="Кабул, 29 ноември /БТА/ Талибаните заявиха днес, че са готови да подновят мирните преговори със САЩ - ден след изненадващото посещение на президента Доналд Тръмп при американските войници в Афганистан, предаде Ройтерс. Вчера Тръмп обяви, че мирните преговори с твърдолинейните ислямистки бунтовници в Афганистан ще бъдат възобновени. &quot;Талибаните искат споразумение и ние се срещаме с тях. Ние им казваме, че трябва да има спиране на огъня, те не искаха прекратяване на огъня, но сега искат прекратяване на огъня&quot;, каза вчера президентът на САЩ след среща с афганистанския си колега Ашраф Гани в американската военновъздушна база Баграм в Афганистан. Забиула Муджахид, говорител на талибаните, заяви днес, че те са &quot;готови да възобновят преговорите&quot;, които се провалиха, след като по-рано тази година Тръмп ги прекрати. &quot;Позицията ни не се е променила. Ако мирните преговори започнат, те ще бъдат възобновени от същия етап, на който спряха&quot;, каза Муджахид за Ройтерс. &quot;Надяваме се посещението на Тръмп в Афганистан да показва…"/>
  </head>
  <body>
    <article>
      <h1>След визитата на Тръмп в Кабул талибаните потвърдиха, че са готови да възобновят мирните преговори</h1>
      <address>
        <time datetime="2019-11-29T10:22:00+00:00">29 Nov 2019, 10:22</time>
      </address>
      <p>Кабул, 29 ноември /БТА/</p>
      <p>Талибаните заявиха днес, че са готови да подновят мирните преговори със САЩ - ден след изненадващото посещение на президента Доналд Тръмп при американските войници в Афганистан, предаде Ройтерс.</p>
      <p>Вчера Тръмп обяви, че мирните преговори с твърдолинейните ислямистки бунтовници в Афганистан ще бъдат възобновени.</p>
      <p>"Талибаните искат споразумение и ние се срещаме с тях. Ние им казваме, че трябва да има спиране на огъня, те не искаха прекратяване на огъня, но сега искат прекратяване на огъня", каза вчера президентът на САЩ след среща с афганистанския си колега Ашраф Гани в американската военновъздушна база Баграм в Афганистан.</p>
      <p>Забиула Муджахид, говорител на талибаните, заяви днес, че те са "готови да възобновят преговорите", които се провалиха, след като по-рано тази година Тръмп ги прекрати.</p>
      <p>"Позицията ни не се е променила. Ако мирните преговори започнат, те ще бъдат възобновени от същия етап, на който спряха", каза Муджахид за Ройтерс.</p>
      <p>"Надяваме се посещението на Тръмп в Афганистан да показва, че той е сериозен за подновяването на преговорите. Не смятаме, че той има и кой знае какъв друг избор", заяви високопоставен талибански командир, пожелал анонимност.</p>
      <p>По-рано представители на ръководството на талибаните казаха пред Ройтерс, че от края на миналата седмица групировката преговаря в Доха с високопоставени представители на САЩ и че скоро мирните преговори може да бъдат възобновени официално.</p>
      <p>Вчерашното изненадващо посещение на Тръмп в Афганистан беше първото му там, откакто стана американски президент, и беше осъществено седмица след размяна на пленници между Вашингтон и талибаните, която породи надежди, че може да бъде постигнато споразумение за слагане на край на войната, отбелязва Ройтерс.</p>
      <p>
        <i>Източник: Кабул</i>
      </p>
    </article>
  </body>
</html>