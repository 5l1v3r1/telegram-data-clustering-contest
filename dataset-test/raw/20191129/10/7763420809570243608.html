<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/581439"/>
    <meta property="og:site_name" content="Spring News"/>
    <meta property="article:published_time" content="2019-11-29T10:10:38+00:00"/>
    <meta property="og:title" content="“ธนาธร” ลาออกทุกตำแหน่งในสภา ปลุกให้คนรักประชาธิปไตยลุกขึ้นต่อสู้"/>
    <meta property="og:description" content="“ธนาธร” ประกาศลาออกทุกตำแหน่งในสภา พร้อมปลุกให้คนรักประชาธิปไตยลุกขึ้นต่อสู้กับ “คนๆ นั้น”"/>
  </head>
  <body>
    <article>
      <h1>“ธนาธร” ลาออกทุกตำแหน่งในสภา ปลุกให้คนรักประชาธิปไตยลุกขึ้นต่อสู้</h1>
      <h2>“ธนาธร” ประกาศลาออกทุกตำแหน่งในสภา พร้อมปลุกให้คนรักประชาธิปไตยลุกขึ้นต่อสู้กับ “คนๆ นั้น”</h2>
      <address>
        <time datetime="2019-11-29T10:10:38+00:00">29 Nov 2019, 10:10</time>
      </address>
      <p>นาย<b>ธนาธร จึงรุ่งเรืองกิจ หัวหน้าพรรคอนาคตใหม่ ประกาศลาออกจากตำแหน่ง คณะกรรมาธิการวิสามัญพิจารณาร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ พ.ศ. 2563 และ คณะอนุกรรมาธิการงบประมาณส่วนท้องถิ่น</b></p>
      <p>โดยนายธนาธร กล่าวยืนยันว่า ที่ตนเองลาออกทุกตำแหน่งในสภา ไม่ได้รับการกดดันแต่อย่างใด ตนเองมองว่าเมื่อผู้มีอำนาจไม่ต้องการเห็นตนอยู่ในสภา ก็จะไม่ทำงานในสภาฯ แล้วกลับไปทำงานกับประชาชน</p>
      <p>เมื่อผู้สื่อข่าวถามว่า เพราะโดนความกดดันใน กมธ. งบประมาณ ปี 2563 หรือไม่ นายธนาธร ย้ำว่า ไม่มีแรงกดดัน เเต่เป็นการพิจารณาของตนเอง ทั้งการทำงานในคณะกรรมาธิการ เป็นการทำงานอย่างตรงไปตรงมา ส่วนในอนาคตจะกลับมาร่วมคณะกรรมาธิการอื่น ๆ หรือไม่นั้น ตนขอดูเป็นกรณีไป</p>
      <p>นายธนาธร ย้ำว่า <b><i>การเป็น ส.ส. หรือไม่ได้เป็น ส.ส. ไม่สามารถหยุดตน และพรรคอนาคตใหม่ให้ทำงานเพื่อประชาชนต่อไปได้ ตนจะกลับไปรณรงค์ต่อสู้บนท้องถนนกับประชาชนที่รักในประชาธิปไตยต่อไป รวมถึงการทำงานในสภายังมี นายปิยบุตร แสงกนกกุล ที่เป็นคนสำคัญ มีความรู้ ความสามารถ ที่จะทำงานตรวจสอบรัฐบาลแทนตนได้ พร้อมทั้ง พรรคอนาคตใหม่จะสามารถรับมือและเอาอยู่ได้ เพราะที่ผ่านมาได้พิสูจน์ให้เห็นแล้วว่า พรรคอนาคตใหม่ทำงานเป็นอย่างไร และในอนาคต ก็จะทำงานเพื่อประโยชน์ของประชาชน</i></b></p>
      <p>ส่วนโควต้าที่ว่างนั้น ตนเองคงต้องมอบหมายให้คนในพรรคได้ดำรงตำแหน่งแทนต่อไป โดยจะคัดเลือกบุคคลที่มีความสามารถ ทั้งนี้ขอย้ำว่าการลาออกไม่เกี่ยวกับการทำงานในคณะกรรมาธิการ ซึ่งมีบรรยากาศที่ดี ทุกคนต่างพรรคให้ความร่วมมือเป็นอย่างดี</p>
      <p>เมื่อผู้สื่อข่าวถามต่อว่า ขั้นตอนต่อไปจะสู้กับกลุ่มอภิสิทธิ์ชนอย่างไรนั้น นายธนาธร กล่าวว่า <i><b>ทุ</b><b>กอย่างสามารถเปลี่ยนแปลงได้เมื่อประชาชนลุกขึ้นตอบโต้กับระบบเผด็จการ พวกตนจึงจำเป็นที่จะทำงานร่วมกับประชาชน สิ่งที่พวกมีอำนาจกำลังใช้อยู่ คือ การคุมอำนาจโดยการใช้เครื่องมือจากกองทัพ รัฐสภา องค์กรอิสระ หรือแม้แต่กระทั่งกฎหมายต่าง ๆ ของประเทศ เป็นการรวบอำนาจไว้ที่คนๆ นั้น อีกทั้งคนกลุ่มนี้ ตั้งใจจะทำลายพรรคอนาคตใหม่ ตนหวังว่า ประชาชนจะเห็นความตั้งใจของพวกตน</b></i></p>
      <p>เมื่อผู้สื่อข่าวถามว่า คนๆ นั้นคือใคร นายธนาธร ตอบเพียงสั้น ๆ ว่า คนที่คุณก็รู้ว่าใคร</p>
      <figure>
        <iframe src="https://www.youtube.com/embed/8Uslj2n0xPs" width="840" height="473" data-service="Youtube" scrolling="no"/>
      </figure>
    </article>
  </body>
</html>