<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805201/%D8%AD%D9%88%D8%A7%D8%AF%D8%AB-%D8%A2%D8%A8%D8%A7%D9%86-%DB%B9%DB%B8-%D9%84%D8%B2%D9%88%D9%85-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%B1%D8%A7-%D9%86%D8%B4%D8%A7%D9%86-%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:07:02+00:00"/>
    <meta property="og:title" content="حوادث آبان ۹۸ لزوم راه‌اندازی شبکه ملی اطلاعات را نشان داد"/>
    <meta property="og:description" content="ایسنا/کرمان نماینده ولی فقیه در استان کرمان با اشاره به اتفاقات آبان‌ماه امسال عنوان کرد: ناآرامی‌های آبان ۹۸ با درایت مردم و تیزهوشی و گذشتی که از خود نشان دادند، تمام شد اما در خصوص این حوادث، به مطالبی باید توجه شود؛ نخست اینکه نشان داد شبکه ملی اطلاعات در این کشور از ضرورت‌ها است و توسعه و گسترش این شبکه در دو بخش، نیاز ما را از آنچه از خارج بر ما تحمیل می‌کند برطرف می‌سازد."/>
  </head>
  <body>
    <article>
      <h6 class="kicker">نماینده ولی فقیه در استان کرمان:</h6>
      <h1>حوادث آبان ۹۸ لزوم راه‌اندازی شبکه ملی اطلاعات را نشان داد</h1>
      <address><time datetime="2019-11-29T10:07:02+00:00">29 Nov 2019, 10:07</time> by <a rel="author">سارا سلطانی</a></address>
      <p>ایسنا/کرمان نماینده ولی فقیه در استان کرمان با اشاره به اتفاقات آبان‌ماه امسال عنوان کرد: ناآرامی‌های آبان ۹۸ با درایت مردم و تیزهوشی و گذشتی که از خود نشان دادند، تمام شد اما در خصوص این حوادث، به مطالبی باید توجه شود؛ نخست اینکه نشان داد شبکه ملی اطلاعات در این کشور از ضرورت‌ها است و توسعه و گسترش این شبکه در دو بخش، نیاز ما را از آنچه از خارج بر ما تحمیل می‌کند برطرف می‌سازد.</p>
      <p>حجت‌الاسلام والمسلمین عیدادی‌سلیمانی در خطب‌های وحدت بخش نماز جمعه هشتم آذرماه ضمن سفارش رعایت تقوای الهی، گفت: واقعیت آنچه در رابطه با عمل در عالم ماده اثر گذاشت خود را در قیامت نشان می‌دهد و آیات متعددی از جمله آیات پایانی سوره زلزال این نگاه را تأیید می‌کند.</p>
      <p>وی با اشاره به مناسبت‌های جاری و هفته آینده از جمله ولادت باسعادت امام حسن عسکری(ع) اظهار کرد: آن حضرت به بهترین وجه جامعه را آماده غیبت صغری و کبری کرد همچنین ولادت حضرت عبدالعظیم حسنی به عنوان یکی از چهره‌های برجسته تاریخ اسلام که سه معصوم را درک کرد در این هفته است.<br/> <br/> امام جمعه کرمان با اشاره به اتفاقات آبان‌ماه امسال عنوان کرد: ناآرامی‌های آبان ۹۸ با درایت مردم و تیزهوشی و گذشتی که از خود نشان دادند، تمام شد اما در خصوص این حوادث، به مطالبی باید توجه شود؛ نخست اینکه نشان داد شبکه ملی اطلاعات در این کشور از ضرورت‌ها است و توسعه و گسترش این شبکه در دو بخش، نیاز ما را از آنچه از خارج بر ما تحمیل می‌کند برطرف می‌کند.<br/> <br/> وی با تأکید بر اینکه باید مثل چین و روسیه ما هم هرچه زودتر شبکه ملی خود را کامل کنیم؛ تصریح کرد: در ابتدا باید زیرساخت شبکه ملی در سراسر کشور ایجاد کنیم زیرا این شبکه نیاز جامعه و کشور است و  با حجم وسیع و سرعت سرسام‌آور با زیرساخت مناسب، آن هم شبکه‌ای که دست خودمان است می‌تواند این اطلاعات را منتقل کند بنابراین مسئولان باید به سرعت این شبکه را تکمیل و ما را از خارجی آن بی نیاز کنند.<br/> <br/>نماینده ولی فقیه در استان کرمان ادامه داد: دوم محتوای متناسب با ذائقه مردم درچهارچوب اخلاق و دین است که باید این محتوا را تولید و در این شبکه در اختیار مردم بگذاریم و بخشی از خدمات این شبکه باید کامل شود تا هیچ نیازی به خارج نداشته باشیم که بیگانگان بر شبکه‌های اینترنتی و بر موج‌هایی که نباید، سوار شوند تا برای کشور مشکل ایجاد کنند.<br/> <br/>وی بیان کرد: مصداق «زُبُر حدید» و «جبل راسخ» چهار سد نفوذناپذیر در این کشور دشمن را ناامید می‌کند؛ نخستین آن سد اسلام است که ۲۵۰ سال مدیریت معصومانه در میدان؛ روحیه و رویه اسلام را در چهارچوب احکام دینی مقررات را به مردم آموزش داد و امروز هم آن اسلام این کشور را مدیریت می‌کند.<br/> <br/>علیدادی‌سلیمانی افزود: اسلام هم نیازهای جامعه سنتی را و هم نیازهای جامعه مدرن و فوق مدرن را پاسخگو است و نه لیبرالیسم می‌تواند در برابر آن بایستد و نه هیچ نگاه دیگری در برابر آن قد علم کند زیرا وقتی اسلام قد علم می‌کند؛ لیبرال‌ها و سکولارها باید بساط خود را جمع کنند.<br/> <br/>وی محور دوم را ولایت و رهبری دانست و عنوان کرد: امروز که از مدیریت میدانی معصوم، محروم هستیم؛ فقیه جامع‌الشرایط این را بر عهده دارد و ۵۰ سال در میدان مبارزه با استکبار و استعمار و دولت‌های تمامیت خواه معاصر، ولایت فقیه مثل کوه استوار ایستاده و رهبری و راهبری می‌کند و نه تنها توطئه‌های شوم را خنثی کرده و در برابر آن بایستد و کشور را حفظ کند بلکه کشور را تبدیل به پیشرو در دنیای امروز نیز کرد و بلاشک یکی از قدرت‌های امروز، ایران در سایه ولایت و رهبری است.<br/> <br/>نماینده ولی فقیه در استان کرمان سومین سد نفوذناپذیر را مردم فهیم و قدرشناس و ایثارگر دانست و اظهار کرد: مردمی که در همه صحنه‌ها با درایت و فهم و فداکاری و ایثارگری ایستادند و هجمه‌های پررنگ دشمن و نقشه‌های شوم آن را در میدان‌ها خنثی کردند با همه سختی‌هایی که بر آنها تحمیل می‌شود از جمله گرانی که باید به مسئولان گفت به فکر گرانی‌هایی که بواسطه بنزین بر بازار تحمیل می‌شود، باشید و با قاطعیت جلوی آن را بگیرید؛ این مردم امروز مردمی نمونه در دنیا تبدیل شدند که از صدر اسلام به بعد نمونه ندارد؛ این مردم خوش فهم و وظیفه شناس سرمایه تمام ناشدنی هستند و اینها کشور را حفظ خواهند کرد.<br/> <br/>وی با بیان اینکه از درون این مردم، بسیج پا به عرصه وجود گذاشته که یادگار امام عظیم الشأن و ابتکار امام و انقلاب و مخالف نظام سلطه است؛ گفت: امیدهای انسان‌های آزاده به این بسیج است؛ در دل این مردم نیروی آماده‌تر و پابه رکاب‌تر و فعال‌تر که در همه حوادث پشتیبان انقلاب با فداکاری تمام و در خط مقدم مردم و بسیج شهدایی هستند که طاهر و مطهر هستند.</p>
      <p>انتهای پیام</p>
    </article>
  </body>
</html>