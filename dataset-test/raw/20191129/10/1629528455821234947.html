<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ekonomika/domaci/rusnok-cnb-guverner-nemovitosti-zdaneni.A191129_093944_ekonomika_fih"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T10:21:00+00:00"/>
    <meta property="og:title" content="Kdo má víc bytů, měl by platit vyšší daně, navrhuje šéf ČNB Rusnok"/>
    <meta property="og:description" content="Ten, kdo má více než jeden byt, by měl zaplatit víc na dani z nemovitosti, myslí si guvernér České národní banky Jiří Rusnok. Podle něj je v Česku extrémně nízká daň z nemovitosti, a proto se nabízí její zvýšení, ale jen na druhé a další vlastněné nemovitosti."/>
  </head>
  <body>
    <article>
      <h1>Kdo má víc bytů, měl by platit vyšší daně, navrhuje šéf ČNB Rusnok</h1>
      <address><time datetime="2019-11-29T10:21:00+00:00">29 Nov 2019, 10:21</time> by <a rel="author">iDNES.cz</a></address>
      <p>Ten, kdo má více než jeden byt, by měl zaplatit víc na dani z nemovitosti, myslí si guvernér České národní banky Jiří Rusnok. Podle něj je v Česku extrémně nízká daň z nemovitosti, a proto se nabízí její zvýšení, ale jen na druhé a další vlastněné nemovitosti.</p>
      <p>„Náš systém zdanění realit je hloupý. Máme extrémně nízkou nemovitostní daň,“ řekl <a href="https://www.idnes.cz/wiki/lide-v-cesku/jiri-rusnok.K460206">Rusnok</a> v rozhovoru pro <a href="https://nazory.aktualne.cz/rozhovory/jiri-rusnok-zadna-velka-krize-se-neblizi-problemy-s-bydlenim/r~267b78ce11f611eab1410cc47ab5f122/">Aktuálně.cz</a> s tím, že jde o dědictví romantické politiky devadesátých let.</p>
      <p>„Uznávám argument, že přece nejde jen tak zvyšovat daň babičce v Orlických horách. Ale ona má jednu nemovitost a má tam trvalé bydliště. Pokud má ovšem někdo pět bytů, takzvaně „pro děti“, nevidím žádný důvod, proč by i v takových případech měl platit extrémně nízkou, de facto „sociální“ nemovitostní daň,“ řekl serveru.</p>
      <p>Příchodu recese do české ekonomiky se guvernér nebojí, i když už se objevují první signály zhoršení situace za hranicemi a před krizí varují i někteří čeští ekonomové. Soudí proto, že není důvod k radikálnějšímu hýbání se základními úrokovými sazbami.</p>
      <p>Pravděpodobnost setrvání sazeb na současné úrovni po několik dalších čtvrtletí je podle Rusnoka vysoká.</p>
      <p>ČNB loni zpřísnila pravidla pro poskytování hypoték. Odstřihla tím část lidí od půjček na bydlení. Pro nové žadatele je výše půjčky omezena devítinásobkem ročního platu a zároveň splátky nemohou přesáhnout 45 procent měsíčního příjmu žadatele. Zájem o hypotéky díky tomu začal letos klesat.</p>
      <figure>
        <img src="https://1gr.cz/fotky/idnes/19/112/cl6h/JB7f4c5d_mapa.jpg"/>
        <figcaption>Rozdíly cen nemovitostí mezi lokalitami jsou závratné. Panelákové byty jsou stále levnější, ne však o moc.</figcaption>
      </figure>
      <p>Banka už v roce 2017 připustila, že nemovitostní trh se přehřívá, úvěrů na bydlení komerční banky poskytovaly příliš a podle ČNB situace nebyla dlouhodobě udržitelná. Proto začala banka konat, když nejdříve formou doporučení omezila objem půjček nad 80 procent hodnoty nemovitosti.</p>
      <p>Ceny bytů neúprosně rostou zejména v krajských městech v čele s Prahou. Pražané, kteří vydělávají v průměru 40 tisíc korun měsíčně, platí za metr čtvereční 84 tisíc korun. Zahrnuty do této ceny jsou novostavby i starší byty. Na vlastní byt šetří nejdéle z celého Česka. Developeři si stěžují, že za situaci může pomalá bytová výstavba, způsobená průtahy ve stavebním řízení. </p>
      <h3>Souhlasíte s tím, aby majitelé více nemovitostí platili vyšší daň?</h3>
      <p><a href="https://www.idnes.cz/zpravy/ankety/PA20191129_bro_303?akce=anketa_hlasuj&amp;answer=372418">Ano</a> 2527 <a href="https://www.idnes.cz/zpravy/ankety/PA20191129_bro_303?akce=anketa_hlasuj&amp;answer=372419">Ne</a> 8012</p>
    </article>
  </body>
</html>