<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/budapeste-lehet-europa-legszebb-karacsonyi-vasara/187586"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-29T10:20:00+00:00"/>
    <meta property="og:title" content="Budapesté lehet Európa legszebb karácsonyi vására!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Budapesté lehet Európa legszebb karácsonyi vására!</mark>
      </h1>
      <address><time datetime="2019-11-29T10:20:00+00:00">29 Nov 2019, 10:20</time> by <a rel="author">Bors</a></address>
      <p>A European Best Destinations független utazási portál idén is elindítja közönségszavazását arról, hogy a látogatók melyik karácsonyi vásárt tartják a legszebbnek Európában. <br/><br/>Magyarországot és Budapestet a napokban megnyílt Advent Bazilika képviseli a szavazáson. A rendezvénysorozat tavaly a második helyet szerezte meg – maga mögé utasítva többek között Prágát, Brüsszelt és Bécset - idén pedig azzal a céllal néz a szavazás elé, hogy a közönség segítségével megszerzi Budapestnek az első helyet.<br/><br/>A rendezvény szervezői arra buzdítanak mindenkit, hogy adják le voksukat a vásárra. A versengésben megszerezhető előkelő helyezés nem pusztán a rendezvénynek hozhat dicsőséget, de a magyar főváros további idegenforgalmi és kulturális értékeire is ráirányítja az európai utazók figyelmét egy ilyen turisztikai szempontból kiemelten fontos időszakban.</p>
      <p>A szavazás november 29-től 10 napon át online zajlik, a közönség naponta egy voksot adhat le, és az alábbi linken érhető el: https://rebrand.ly/kqg907<br/><br/>Az immár kilencedik alkalommal megnyílt Advent Bazilika az évek során Budapest egyik meghatározó turisztikai látványosságává, rendezvénysorozatává vált. Számos hír és utazási portál mutatja be kihagyhatatlan úticélként, mint ahogy tette azt legutóbb a CNN is, mely elsőként említi a vásárt az ünnepi időszak budapesti programjait bemutató anyagában. <br/><br/>A rendezvénysorozat idén a már megszokott különleges gasztronómiai kínálat és minőségi kiállítók mellett az eddigieknél is több programmal, tematikus napokkal, interaktív szelfiponttal és egy 12 méteres karácsonyfával várja látogatóit.</p>
      <figure>
        <img src="http://media.borsonline.hu/cikk/20/193216/big-lead/650x360/2038281_unnamed.jpg"/>
      </figure>
    </article>
  </body>
</html>