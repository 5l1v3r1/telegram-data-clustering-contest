<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419666"/>
    <meta property="og:site_name" content="ערוץ 7"/>
    <meta property="article:published_time" content="2019-11-29T10:10:00+00:00"/>
    <meta property="og:title" content="הכפר שהחליף את השמש"/>
    <meta property="og:description" content="כפר קטן בצפון נורווגיה נשאר חשוך במשך דורות, עד שהמצאה יצירתית הצליחה להחזיר את האור לתושבים"/>
  </head>
  <body>
    <article>
      <h1>הכפר שהחליף את השמש</h1>
      <address>
        <time datetime="2019-11-29T10:10:00+00:00">29 Nov 2019, 10:10</time>
      </address>
      <p>בחודשי החורף המעוננים השמש מאירה פחות מהרגיל בכל מקום בעולם, אבל יש מקומות מסוימים, כמו בצפון נורווגיה למשל, בהם מדובר כבר בחושך של ממש.</p>
      <p>עד לפני מספר שנים זה היה המצב גם בכפר רוקאן שסבל משישה חודשים שלמים של אפילה, אבל היום הכל השתנה בזכות המצאה אחת יצירתית במיוחד.</p>
      <p>הכפר רוקאן נמצא בעמק בין ההרים היפים של צפון נורווגיה, אבל למרות שהמיקום שלו מביא לתושבים נוף הררי קסום, ההרים הגבוהים שמסביב לכפר מונעים מהשמש להאיר אותו. מכיוון שממילא השמש הנורווגית לא זורחת הרבה בחודשי החורף, נוצר מצב שבמהלך שישה חודשים שלמים קרני השמש לא מצליחות להגיע אל תושבי הכפר, והם נשארים בעלטה.</p>
      <p>בעיית התאורה בכפר הטרידה את התושבים כבר דורות רבים, ולפני כמאה שנה מהנדס בשם "סאם אייד", שהיה גם אחד ממייסדי הכפר, העלה פתרון יצירתי לבעיה. הוא הציע לקחת כמה מראות ענק ולהציב אותם בראש אחד ההרים שמסביב לכפר ופשוט לכוון את השמש ישירות אל בתי התושבים. הרעיון של סאם אולי נשמע פשוט, אבל בפועל הצבת מראות ענק בראש ההר היא משימה יקרה ומסובכת למדי ובמשך מאה השנים שחלפו מאז נאלצו התושבים להמשיך לחיות בחושך בחודשי החורף.</p>
      <p>בשנים האחרונות, החליטו הרשויות להחזיר את ההצעה של סאם ולנסות להחזיר את השמש לכפר בעזרת מראות. בסיוע ממשלת נורווגיה, הועברו במסוקים שלוש מראות ענק לראש אחד ההרים והשמש חזרה לכפר לחודשי החורף.</p>
      <p>המראות אף מחוברות למחשב מרכזי שמזיז את המראות לפי מיקום השמש בשמיים ומכוון אותן לזווית הטובה ביותר בשביל להעביר את האור לכפר. השמש אמנם לא מגיעה ממש מהשמיים אלא מאחד ההרים, אבל לתושבים הדבר לא מפריע והם שמחים לצאת החוצה בשמש החדשה שהגיעה בחורף.</p>
      <p>כיום, המראות כבר לא רק מביאות את קרני השמש אל הכפר אלא הפכו בעצמן למוקד תיירותי אליו מגיעים תיירים מכל העולם. לאחרונה, הכפר המרוחק זכה אפילו להכרה בינלאומית כאשר ארגון אונסק"ו הגדיר אותו בתור אחד מאתרי המורשת של נורווגיה בזכות ההתפתחויות הטכנולוגיות שהקלו על החיים בכפר.</p>
      <figure>
        <iframe src="https://www.youtube.com/embed/3nOpK3m_rmc" width="640" height="360" data-service="Youtube" scrolling="no"/>
      </figure>
      <p>
        <b>רוצים עוד? כתבות חדשות כל יום ב</b>
        <a href="https://www.inn.co.il/News/Section.aspx/65">
          <b>נוער ערוץ 7- המקום בשבילכם</b>
          <b>!</b>
        </a>
      </p>
    </article>
  </body>
</html>