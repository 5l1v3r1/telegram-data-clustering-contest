<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/arsenal-londra-l-a-dat-afara-pe-managerul-unai-emery-cine-sunt-favoriti-sa-i-ia-locul_499790.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-29T10:31:17+00:00"/>
    <meta property="og:title" content="Arsenal Londra l-a dat afară pe managerul Unai Emery. Cine sunt favoriţi să-i ia locul"/>
    <meta property="og:description" content="Antrenorul Unai Emery a fost demis, vineri de la conducerea tehnică a echipei Arsenal Londra, după &amp;icirc;nfr&amp;acirc;ngerea suferită, joi, pe teren propriu, scor 1-2, &amp;icirc;n faţa echipei Eintracht Frankfurt, &amp;icirc;n etapa a V-a a Grupei F a Lig"/>
  </head>
  <body>
    <article>
      <h1>Arsenal Londra l-a dat afară pe managerul Unai Emery. Cine sunt favoriţi să-i ia locul</h1>
      <address><time datetime="2019-11-29T10:31:17+00:00">29 Nov 2019, 10:31</time> by <a rel="author" href="https://plus.google.com/113890659232266435637" target="_blank">Iulian Tudor</a></address>
      <p>Antrenorul Unai Emery a fost demis, vineri de la conducerea tehnică a echipei Arsenal Londra, după înfrângerea suferită, joi, pe teren propriu, scor 1-2, în faţa echipei Eintracht Frankfurt, în etapa a V-a a Grupei F a Ligii Europa.</p>
      <p>Momentan, locul lui Unai Emery ar urma să fie luat de secundul acestuia, fostul internaţional suedez Freddie Ljungberg. <b>Presa engleză scria încă de miercuri că şefii lui Arsenal ar dori să-l aducă în locul lui Emery pe managerul lui Wolverhampton, portughezul Nuno Espirito Santo. Alte nume vehiculate pentru funcţia de manager al lui Arsenal sunt Mauricio Pochettino, fostul antrenor de la Tottenham, Mikel Arteta, antrenorul secund de la Manchester City, , fostul antrenor al lui Juventus, Massimiliano Allegri, şi managerul lui Bournemouth, Eddie Howe.</b></p>
      <p>Arsenal nu a mai câştigat o partidă din 24 octombrie, iar de atunci, "tunarii" au înregistrat patru remize şi trei înfrângeri, în toate competiţiile. Este cea mai proastă serie a lui Arsenal din ultimii 27 de ani, 1992 fiind ultimul an la fel de negru.</p>
      <p>Fanii au cerut plecarea antrenoului la meciul de joi, de pe "Emirates", al cărui rezultat face ca Arsenal să nu fie sigură de calificarea în 16-imile Ligii Europa. Arsenal conduce în clasament, cu zece puncte, urmată de Frankfurt, nouă puncte, Standard, şapte puncte, şi Guimaraes, două puncte. Mai sunt de jucat Standard - Arsenal şi Frankfurt - Guimaraes.</p>
      <p>Totuşi, Arsenal are mari şanse de calificare, în Liga Europa, dar în campionat echipa este pe locul 8, cu 18 puncte după 13 etape, la opt puncte de Chelsea, formaţia de pe locul 4, ultimul care duce în Liga Campionilor. Tot opt puncte sunt şi până la locul 18, retrogradabil, ocupat de Norwich.</p>
      <p>Unai Emery, 48 de ani, era în funcţie la Arsenal din 23 mai 2018 şi în primul său sezon ca manger londonezii au ocupat locul 5 în Premier League, ratând Liga Campionilor pentru un punct.</p>
      <p>El a mai antrenat echipele Almeria, Valencia, Spartak Moscova, FC Sevilla şi PSG. Cu FC Sevilla, el a câştigat trei trofee ale Ligii Europa, iar cu PSG, titlul în Franţa şi câte două trofee ale Cupei Franţei, Cupei Ligii şi Supercupei Franţei.</p>
      <p>Cu Arsenal, a jucat finala Ligii Europa, sezonul trecut, pierdută cu 1-4, în faţa echipei Chelsea.</p>
    </article>
  </body>
</html>