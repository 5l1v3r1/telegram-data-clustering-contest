<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/782027/kolomvia-synechizonte-diadilosis-kata-tis-kyvernitikis-politikis/"/>
    <meta property="og:site_name" content="to10.gr"/>
    <meta property="article:published_time" content="2019-11-29T10:09:42+00:00"/>
    <meta property="og:title" content="Κολομβία: Συνεχίζονται οι διαδηλώσεις κατά της κυβερνητικής πολιτικής"/>
    <meta property="og:description" content="Οι οργανωτές των μαζικών διαδηλώσεων στην Κολομβία δεσμεύτηκαν χθες, Πέμπτη, να συνεχίσουν να ασκούν πίεση στην κυβέρνηση του προέδρου, Ιβάν Ντούκε, ωσότου δεχτεί να διαπραγματευτεί με το κίνημα διαμαρτυρίας"/>
  </head>
  <body>
    <article>
      <h1>Κολομβία: Συνεχίζονται οι διαδηλώσεις κατά της κυβερνητικής πολιτικής</h1>
      <h2>Οι οργανωτές των μαζικών διαδηλώσεων στην Κολομβία δεσμεύτηκαν χθες, Πέμπτη, να συνεχίσουν να ασκούν πίεση στην κυβέρνηση του προέδρου, Ιβάν Ντούκε, ωσότου δεχτεί να διαπραγματευτεί με το κίνημα διαμαρτυρίας</h2>
      <address><time datetime="2019-11-29T10:09:42+00:00">29 Nov 2019, 10:09</time> by <a rel="author">to10.gr</a></address>
      <p>Οι οργανωτές των μαζικών διαδηλώσεων στην Κολομβία δεσμεύτηκαν χθες, Πέμπτη, να συνεχίσουν να ασκούν πίεση στην κυβέρνηση του προέδρου, Ιβάν Ντούκε, ωσότου δεχτεί να διαπραγματευτεί με το κίνημα διαμαρτυρίας, καλώντας σε νέες κινητοποιήσεις σε όλη τη χώρα την προσεχή Τετάρτη 4η Δεκεμβρίου εναντίον των οικονομικών μεταρρυθμίσεων που προωθεί η κυβέρνησή του και εναντίον των δολοφονιών ακτιβιστών και εκπροσώπων κοινοτήτων.</p>
      <p>Ο πρόεδρος Ντούκε μέχρι σήμερα δεν αποδέχεται την απαίτηση των οργανωτών των κινητοποιήσεων να διαπραγματευτεί απευθείας και αποκλειστικά μαζί τους, επιμένοντας στη θέση του ότι στον «εθνικό διάλογο» που έχει αρχίσει πρέπει να συμμετέχουν και άλλοι οικονομικοί και πολιτικοί φορείς.</p>
      <p>
        <a href="https://www.to10.gr/podosfero/epo/781777/mazi-ta-fagame-tou-grammenou-vomva-sta-themelia-tis-omospondias/">
          <i>Το «μαζί τα φάγαμε» του Γραμμένου, βόμβα στα θεμέλια της Ομοσπονδίας</i>
        </a>
      </p>
      <p>Οι διαδηλώσεις που άρχισαν την περασμένη Πέμπτη με τη συμμετοχή τουλάχιστον 250.000 ανθρώπων συνεχίστηκαν χθες για όγδοη συνεχόμενη ημέρα.</p>
      <p>Κολομβιανοί βγήκαν στους δρόμους σε πολλές πόλεις, για να απαιτήσουν να μην προχωρήσουν τα σχέδια μεταρρυθμίσεων που φέρονται να καταρτίζουν υπουργοί στην αγορά εργασίας και στο ασφαλιστικό σύστημα, για να ζητήσουν περισσότερα κονδύλια για την παιδεία και να ληφθούν μέτρα για να σταματήσουν οι σκοτωμοί υπερασπιστών των ανθρωπίνων δικαιωμάτων, ακτιβιστών και ηγετών κοινοτήτων και φυλών.</p>
      <p>Οι διαδηλώσεις έχουν αμαυρωθεί από βίαια επεισόδια, λεηλασίες και βανδαλισμούς. Τουλάχιστον 4 άνθρωποι έχουν χάσει τη ζωή τους.</p>
      <p>Ανάμεσά τους ήταν ο μαθητής Ντίλαν Κρους, που υπέκυψε στα τραύματα που του προκάλεσε μέλος μονάδας αντιμετώπισης ταραχών. Ο θάνατος του νεαρού Ντίλαν, ο τραυματισμός του οποίου καταγράφηκε σε βίντεο, προκάλεσε σοκ στη χώρα των Άνδεων.</p>
      <p>Άλλος ένας νεαρός διαδηλωτής, ο Κρίστιαν Καμίλο Καϊσέδο, τραυματίστηκε σοβαρά το βράδυ της Τετάρτης, όταν έπεσε από οδογέφυρα, καθώς η αστυνομία διέλυε συγκεντρωμένους στην Μπογκοτά.</p>
      <p>Όμως, η αστυνομία επισήμανε πως δεν υπήρχε κανένα στέλεχός της πάνω στη γέφυρα και αποποιήθηκε κάθε ευθύνη για το ατύχημα.</p>
      <p>Νέες πορείες και μπλόκα αναφέρθηκαν στην Μπογκοτά, στην Κάλι και στην περιφέρεια Κάουκα (δυτικά).</p>
      <p>Οι συμμετέχοντες στις κινητοποιήσεις προβάλλουν πλέον το αίτημα να διαλυθεί η μονάδα αντιμετώπισης ταραχών ESMAD, την οποία κατηγορούν για χρήση δυσανάλογης βίας.</p>
      <p>Καταγγέλλουν επίσης αθρόες παραβιάσεις των ανθρωπίνων δικαιωμάτων από πλευράς του στρατού.</p>
      <p>Δικαστήριο καταδίκασε χθες, Πέμπτη, έναν στρατιωτικό να εκτίσει 20 χρόνια κάθειρξη για τη δολοφονία του Ντιμάρ Τόρες, άλλοτε αντάρτη της πρώην οργάνωσης ανταρτών FARC, η οποία αφοπλίστηκε, διαλύθηκε και μετασχηματίστηκε σε πολιτικό κόμμα μετά τη συμφωνία ειρήνης που υπέγραψε με την προηγούμενη κυβέρνηση το 2016.</p>
      <p>Το πτώμα του Τόρες βρέθηκε με σημάδια από βασανιστήρια στην περιφέρεια Νόρτε δε Σαντανδέρ, κοντά στα σύνορα με τη Βενεζουέλα.</p>
      <p>Η Εναλλακτική Επαναστατική Κοινή Δύναμη, το κόμμα που προέκυψε από την οργάνωση Επαναστατικές Ένοπλες Δυνάμεις της Κολομβίας —διατήρησε το ίδιο ακρώνυμο στα ισπανικά, FARC—, κατηγορεί την κυβέρνηση ότι αθετεί τη συμφωνία ειρήνης αφήνοντας απροστάτευτους τους πρώην αντάρτες, δεκάδες εκ των οποίων έχουν δολοφονηθεί μετά τη συμφωνία ειρήνης.</p>
      <p>Οι περισσότερες από αυτές τις δολοφονίες αποδίδονται από τις Αρχές σε ένοπλες οργανώσεις και συμμορίες που διακινούν ναρκωτικά και συγκρούονται για εδάφη και επιρροή.</p>
      <p>Αυτόχθονες φρουροί, με τα παραδοσιακά τους ραβδιά, έφθασαν χθες στην Μπογκοτά, προερχόμενοι κυρίως από μια περιοχή που σαρώνεται από τη βία και συνδέεται με τη διακίνηση ναρκωτικών, για να ενωθούν με το κίνημα διαμαρτυρίας.</p>
      <p>Σκοπός τους είναι «να αποτίσουμε φόρο τιμής στους αυτόχθονες φρουρούς που έχουν δολοφονηθεί στην Κάουκα (νοτιοδυτικά), στην Τσοκό (βορειοδυτικά), στη Ναρίνιο (νοτιοδυτικά), μαζί με αυτούς που αγωνίζονται στις πόλεις», εξήγησε η Άιντα Κιλκουέ, εξ ονόματος της Εθνικής Οργάνωσης Αυτοχθόνων της Κολομβίας (ONIC).</p>
      <p>Οι αυτόχθονες ζητούν από το κράτος να τους προστατεύσει, καθώς έχουν δολοφονηθεί τουλάχιστον 134 εξ αυτών, αφότου ανέλαβε την εξουσία ο Ντούκε.</p>
      <p>Τουλάχιστον 10 αυτόχθονες έχουν σκοτωθεί από αποστάτες των FARC, που απορρίπτουν τη συμφωνία ειρήνης, στην Κάουκα, όπου διάφορες ένοπλες ομάδες συγκρούονται για τον έλεγχο καλλιεργειών κόκας και μαριχουάνας, καθώς και παράνομων μεταλλείων χρυσού.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <b>
          <a href="https://www.to10.gr/ten-files/epikerotita/782027/kolomvia-synechizonte-diadilosis-kata-tis-kyvernitikis-politikis/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>