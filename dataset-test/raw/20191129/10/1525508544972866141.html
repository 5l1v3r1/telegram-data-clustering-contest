<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783869/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%85%D9%88%D8%B1%D8%AF-%D9%82%D8%A8%D9%88%D9%84-%D9%85%D8%B1%D8%AF%D9%85-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:57:30+00:00"/>
    <meta property="og:title" content="امام جمعه رباط‌ کریم: افزایش قیمت کالاها مورد قبول مردم نیست"/>
    <meta property="og:description" content="رباط کریم- امام جمعه رباط کریم با اشاره به افزایش قیمت کالاها و خدمات بعد از افزایش قیمت بنزین گفت: افزایش قیمت کالاها مورد قبول مردم نیست."/>
  </head>
  <body>
    <article>
      <h1>امام جمعه رباط‌ کریم: افزایش قیمت کالاها مورد قبول مردم نیست</h1>
      <address>
        <time datetime="2019-11-29T10:57:30+00:00">29 Nov 2019, 10:57</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام ترابی در خطبه های نماز عبادی، سیاسی، وحدت بخش و دشمن شکن جمعه این هفته شهرستان رباط کریم با تبریک هفته بسیج گفت: ملت ما خود را وامدار هزاران بسیجی میدانند که خون پاک خود را خالصانه برای دفاع از اسلام و انقلاب اسلامی نثار کردند و هنوز هم سرمایه ی اصلی این انقلاب هستند که در طول ۴۰ سال گذشته تهدیدها را به فرصت تبدیل نموده اند.</p>
      <p>خطیب جمعه رباط کریم در ادامه حماسه ی عظیم بیعت با نظام و ولایت در طول یک هفته گذشته در سراسر کشور را تکرار حماسه ی ۹ دی دانست و بیان کرد: آمریکا و اسرائیل و همه ی دشمنان و نوکران آنها هنوز درس عبرت نگرفته و نمی دانند که ملت ایران دل در گرو اسلام و نظام و ولایت نهاده و در این راه تا پای جان ایستاده اند و همواره با حضور بموقع و هوشمندانه ی خود ، دشمن را پشیمان کرده و درسی فراموش نشدنی به آنها میدهند.</p>
      <p>ترابی افزود: ملت غیرتمند ایران اسلامی در طول ۴۰ سال گذشته ،همیشه با حضور ایثارگرانه خود نشان داده که پیوندش با اسلام و انقلاب و ولایت ناگسستنی است ودر صورتی که دشمن غلطی بکند،آنچنان سیلی محکمی به او می زنند که هرگز فراموش نکنند.</p>
      <p>وی در ادامه به افزایش قیمت کالاها و خدمات بعد از افزایش قیمت بنزین اشاره کرد و بیان داشت: دولتمردان وعده دادند، به هیچ وجه اجازه افزایش قیمت کالاها و خدمات را ندهند،در حالیکه در این ۱۰ روز گذشته قیمت برخی کالاها تا ۲۰۰٪ افزایش پیدا کرده است.مسئولان چرا به وعده ی خود عمل نمی کنند؟</p>
      <p>امام جمعه رباط کریم حضور حماسی مردم در یک هفته ی گذشته را در راهپیمایی ها را دفاع از نظام،ولایت و امنیت کشور دانست و گفت:مردم آمدند تا از نظام و امنیت کشور دفاع کنند نه از این تصمیم.مسئولان حضور مردم را مصادره به مطلوب نکنند و به معنای قبول این تصمیم ندانند.</p>
    </article>
  </body>
</html>