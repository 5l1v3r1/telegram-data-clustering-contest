<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783750/%D8%A7%D8%B8%D9%87%D8%A7%D8%B1%D9%86%D8%B8%D8%B1%D9%87%D8%A7%DB%8C-%D9%85%D8%AA%D9%81%D8%A7%D9%88%D8%AA-%D9%85%D8%B3%D8%A6%D9%88%D9%84%D8%A7%D9%86-%D8%AF%D8%B1%D8%AE%D8%B5%D9%88%D8%B5-%DB%8C%D8%A7%D8%B1%D8%A7%D9%86%D9%87-%D8%B3%D8%A8%D8%A8-%D9%86%DA%AF%D8%B1%D8%A7%D9%86%DB%8C-%D9%85%D8%B1%D8%AF%D9%85-%D8%B4%D8%AF%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:12:22+00:00"/>
    <meta property="og:title" content="امام جمعه همدان: اظهارنظرهای متفاوت مسئولان درخصوص یارانه سبب نگرانی مردم شده است"/>
    <meta property="og:description" content="همدان - امام جمعه همدان با بیان اینکه اظهارنظرهای متفاوت مسئولان درخصوص یارانه بنزین سبب نگرانی مردم شده است، گفت: مردم معتقدند یارانه ها واریز نشده و از طرفی گرانی هایی در بازار وجود دارد."/>
  </head>
  <body>
    <article>
      <h1>امام جمعه همدان: اظهارنظرهای متفاوت مسئولان درخصوص یارانه سبب نگرانی مردم شده است</h1>
      <address>
        <time datetime="2019-11-29T10:12:22+00:00">29 Nov 2019, 10:12</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله حبیب الله شعبانی موثقی در خطبه های نماز جمعه همدان با دعوت خود و نمازگزاران به رعایت تقوای الهی به حادثه اخیر در عراق اشاره کرد و با بیان اینکه برخی از آشوبگرانی که منسوب به جریان حزب بعث هستند به کنسولگری جمهوری اسلامی در عراق حمله کردند، اظهار داشت: دشمن قصد دارد آتش فتنه ها و آشوب ها را در کشور ما روشن نگاه دارد.</p>
      <p>وی با بیان اینکه بر همین اساس نیازمند آنیم که نیروهای اطلاعاتی کشور توجه بیشتری در این زمینه داشته باشند، اظهار داشت: البته زحمات فراوانی توسط نیروهای اطلاعاتی انجام می‌شود که جای تقدیر دارد ولی به نظر می‌رسد باید در برخی موارد توجه بیشتر شود.</p>
      <p>امام جمعه همدان با بیان اینکه در همین اتفاقات اخیر کشور گزارش‌هایی از مسلح بودن برخی افراد به دست رسید، گفت: در این زمینه جریان اطلاعات باید خیلی قوی‌تر عمل کرده و از نفوذ تسلیحات نظامی به داخل کشور پیشگیری کند.</p>
      <p>وی با تاکید بر اینکه دشمن برنامه‌ریزی می‌کند و انتظار بر این است که نیروهای اطلاعاتی در داخل کشور بیشتر توجه داشته باشند، گفت: دوشنبه گذشته در تهران تجمع عظیمی به مانند سایر مناطق کشور و به خصوص استان همدان شکل گرفت که جای تقدیر دارد.</p>
      <p>آیت الله شعبانی به سهمیه بندی بنزین اشاره کرد و با بیان اینکه مقرر بود یارانه‌های مردم به حساب آنها واریز شود، اظهار داشت: در این زمینه مشکلاتی به وجود آمده و از دولتمردان تقاضا داریم به وعده‌های خود عمل کنند.</p>
      <p>امام جمعه همدان با بیان اینکه اظهار نظرهای متفاوت باعث نگرانی مردم شده است و این را از مراجعه مردم به دفتر امام جمعه درک کرده‌ایم، گفت: مردم معتقدند یارانه ها واریز نشده و از طرفی گرانی‌هایی در بازار اعمال شده که نیاز به مدیریت دارد.</p>
      <p>وی با تاکید بر اینکه اظهارنظرهای مسئولین نباید به این نگرانی‌ها دامن بزند و از طرفی خدای ناکرده شکاف بین طبقات ایجاد شود، گفت: با سهمیه بندی بنزین باید یارانه‌ها به سمت محرومین سوق داده شود کمااینکه نظر کارشناسی نیز همین است به طوری که به سمت محرومیت زدایی رفته و مردم از نگرانی خارج شوند.</p>
      <p>وی با بیان اینکه امیدواریم این مسئله در استان همدان مدیریت شود، تاکید کرد: تصمیم های بزرگی که در کشور گرفته می‌شود و مسئولانی که متولی آن هستند باید مسئولیت آن را بپذیرند و کارهای و اقدامات خود را قبول کنند و اثرات آن را مدیریت کنند.</p>
      <p>امام جمعه همدان همچنین با بیان اینکه گاهی مردم گلایه دارند که چگونه باید اعتراض خود را بیان کنیم، اظهار داشت: یکشنبه هفته آینده روز مجلس است و چقدر جای امسال آیت الله مدرس در مجلس خالی است.</p>
      <p>وی با بیان اینکه آیت الله مدرس کسی بود که دغدغه اش مردم بودند و انتظار از مجلس نیز همین است که همه مدرس باشند و همت بلند خدمت‌رسانی به مردم و صدای مظلوم بودن را اولویت بدانند، گفت: انتخابات مجلس شورای اسلامی نزدیک است و مردم باید توجه داشته باشند اتفاقاتی که در جامعه رخ می‌دهد محصول انتخاب آنها است.</p>
      <p>وی با بیان اینکه انتخابات اسفند ماه اولین انتخابات بعد از بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> است، گفت: این انتخابات از حساسیت بالایی برخوردار است.</p>
      <p>وی در ادامه زیارت حضرت عبدالعظیم را همطراز زیارت امام حسین(ع) عنوان کرد و گفت: حضرت عبدالعظیم یک امامزاده بزرگوار بود که عقاید خود را به امام هادی (ع) عرضه می کرد و مورد تایید اهل بیت و مجاهدی بود که در نهایت به شهادت رسید.</p>
      <p>وی به پشت سر گذاشتن روز نیروی دریایی ارتش نیز اشاره و از زحمات ارتشی‌ها قدردانی کرد و گفت: حضور طلاب در نماز جمعه همدان که مشغول خدمت رسانی به مردم هستند نماد عملی خدمت رسانی است و از ستاد نماز جمعه همدان قدردانی می کنم</p>
    </article>
  </body>
</html>