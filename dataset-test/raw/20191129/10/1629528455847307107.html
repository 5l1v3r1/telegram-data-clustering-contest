<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/mobil/mobilni-operatori/t-mobile-studentsky-tarif-student-data-zdrazeni.A191127_142536_mobilni-operatori_LHR"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T10:08:00+00:00"/>
    <meta property="og:title" content="T-Mobile studentům nafukuje data. Neobejde se to bez zdražení"/>
    <meta property="og:description" content="Od čtvrtka 28. listopadu začne T-Mobile nabízet dva nové studentské tarify. Fakticky jde přitom jen o vylepšení těch stávajících, co se datové porce týče. To se navíc neobejde bez zvýšení měsíčních nákladů."/>
  </head>
  <body>
    <article>
      <h1>T-Mobile studentům nafukuje data. Neobejde se to bez zdražení</h1>
      <address><time datetime="2019-11-29T10:08:00+00:00">29 Nov 2019, 10:08</time> by <a rel="author" href="https://www.idnes.cz/novinari/lukas-hron.N2444" target="_blank">Lukáš Hron</a></address>
      <p>Od čtvrtka 28. listopadu začne T-Mobile nabízet dva nové studentské tarify. Fakticky jde přitom jen o vylepšení těch stávajících, co se datové porce týče. To se navíc neobejde bez zvýšení měsíčních nákladů.</p>
      <p>Mladí zákazníci, kteří ještě nedovršili 27 let věku, si budou moci u T-Mobilu i nadále vybírat ze dvou tarifů: Student a Student Data. Operátor tedy zachoval názvy, v nové podobě se ovšem od těch dosavadních liší v datové porci. Co se skladby hlasových a textových služeb týče, ty zůstaly beze změny. Základní tarif tedy stále obsahuje 100 volných minut do všech sítí a k tomu neomezené SMS, ten zaměřený na datově náročné uživatele si zachoval 100 volných minut a 100 volných SMS do všech sítí.</p>
      <p>Základní studentský tarif (Student) k těmto službám přidává celkem 6 GB dat. Operátor si za něj naúčtuje 425 korun. Proklamuje přitom, že přidává 4 GB k dosavadní datové porci. Základní podoba tohoto tarifu představeného již v květnu 2017 skutečně obsahuje 2 GB dat (více viz <a href="https://www.idnes.cz/mobil/mobilni-operatori/t-mobile-studentsky-tarif-student.A170502_191941_mobilni-operatori_jm">T-Mobile má nový studentský tarif. Konkurence ovšem nabízí více</a>). Připomeňme nicméně, že studentský tarif se stejnou skladbou služeb, jako bude mít ten nadcházející, nabízel T-Mobile již loni: k základním datům tehdy přidával 4GB datový balíček. Loni v září si za takto vylepšený tarif účtoval 449 Kč (základní cena 399 Kč navýšená o standardní padesátikorunový poplatek za 4GB datový balíček).</p>
      <p>Nový tarif Student tedy nabídne vlastně stejnou skladbu služeb, na kterou byli zákazníci operátora zvyklí již z minulosti, nyní ovšem za nižší cenu. Nově totiž vyjde o 24 korun výhodněji než dříve. Stejný datový objem, kterým operátor dříve vylepšoval základní podobu tarifu, tedy oproti dřívějšku vyjde jen na 26 korun.</p>
      <p>Naopak tarif Student Data doznává reálného vylepšení. Doposud mohli mladí zákazníci v jeho rámci využívat „jen“ 10 GB dat měsíčně, od 28. listopadu to bude ovšem o 60 % více. Tarif totiž nově nabídne 16 GB dat. Avšak zatímco doposud byly měsíční náklady ve výši 499 korun, nově to bude o 76 korun více. Za vylepšený tarif si totiž operátor naúčtuje 575 korun. Oba studentské tarify lze nicméně zařadit do služby Magenta 1 a získat tak výhodnější ceny v rámci rodiny.</p>
      <p>A jak si stojí vylepšené tarify ve srovnání s konkurencí? U O2 mohou mladí stejně jako u T-Mobilu vybírat ze dvou tarifů. <a href="https://www.idnes.cz/mobil/mobilni-operatori/vylepseny-studentsky-tarif-o2-kul-mobilni-data-5-gb-a-10-gb.A180417_132240_mobilni-operatori_LHR">Tarif [:kůl:]</a> 5 GB obsahuje, jak již název napovídá, 5 GB dat. K tomu přidává operátor 120 minut do všech sítí a neomezené SMS jen v síti. Měsíční náklady jsou 399 Kč. Jde tedy o levnější alternativu k základnímu studentskému tarifu T-Mobilu, nicméně datová porce je o 1 GB nižší a textovky lze bezplatně posílat jen do vlastní sítě. Plusem je pak ve srovnání s nabídkou T-Mobilu 20 volných minut do všech sítí navíc.</p>
      <p>Tarif  [:kůl:] 10 GB s cenou 499 Kč obsahuje kromě 10 GB dat stejnou skladbu hlasových a textových služeb jako základní studentský tarif O2. Cenou a datovou porcí je tedy srovnatelný s končící podobou vyššího tarifu T-Mobilu, v té nové tedy nabídne výrazně více dat než alternativa O2. Avšak také za vyšší cenu.</p>
      <p>Uživatelé z řad studentů budou patrně hledět především na cenu. V takovém kontextu stále nejvýhodněji vychází tedy vodafoní <a href="https://www.idnes.cz/mobil/mobilni-operatori/student-studentsky-tarif-jetovtobe-vodafone-social-pass.A190418_113408_mobilni-operatori_LHR">studentský tarif #jetovtobě</a>. Ten při měsíčních nákladech 499 korun nabídne stejnou datovou porci jako vyšší tarif O2, tedy 10 GB, nicméně oproti němu Vodafone studentům dopřává i neomezené volání a neomezené SMS. V tomto ohledu má tedy navrch i nad novým nejvyšším tarifem T-Mobilu. Oproti němu ovšem ztrácí, co se datové porce týče, u T-Mobilu dostanou studenti více. Jenže si také budou muset oproti Vodafonu připlatit a počítat i s tím, že každou minutu provolanou nad rámec volných jednotek operátor zpoplatňuje částkou 3,50 Kč a za každou SMS si po vyčerpání volných jednotek naúčtuje 1,50 Kč.</p>
    </article>
  </body>
</html>