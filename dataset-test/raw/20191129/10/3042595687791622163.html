<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/unai-emery-er-ferdig-i-arsenal/71873365"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T10:10:23+00:00"/>
    <meta property="og:title" content="Unai Emery er ferdig i Arsenal"/>
    <meta property="og:description" content="Fredrik Ljungberg tar over London-klubben midlertidig."/>
  </head>
  <body>
    <article>
      <h1>Unai Emery er ferdig i Arsenal</h1>
      <h2>Fredrik Ljungberg tar over London-klubben midlertidig.</h2>
      <address><time datetime="2019-11-29T10:10:23+00:00">29 Nov 2019, 10:10</time> by <a rel="author">Christian M. Hugsted</a></address>
      <p>Arsenal har bestemt seg for å kvitte seg med manager Unai Emery (48). Det bekrefter klubben på sin <a href="https://www.arsenal.com/news/unai-emery-leaves-club">offisielle hjemmeside</a>.</p>
      <p>«Avgjørelsen er tatt på grunn av resultater og forestillinger som ikke har vært på nivået som kreves», heter det blant annet.</p>
      <p>Tidligere i dag holdt lederne i klubben møte for å diskutere framtiden til spanjolen, som følge av at Arsenal ikke har vunnet noen av de sju siste kampene.</p>
      <p>At Arsenal gikk sju kamper på rad uten seier skjedde aldri under forgjenger Arsène Wengers ledelse. Vi må tilbake til 1992 sist Arsenal viste en så dårlig form.</p>
      <p>Det har brent under føttene på Emery i lang tid, og 1-2-tapet på hjemmebane mot tyske Eintracht Frankfurt fikk det berømte begeret til å renne over.</p>
      <p>
        <b>Hjemmepublikummet svarte med pipekonsert da lagene gikk av banen, og flere supportere på stadion holdt oppe plakater med «Emery Out». Nå har fansen blitt hørt.</b>
      </p>
      <p>Emery tok over London-klubben mai 2018 etter å ha ledet PSG i to sesonger og Sevilla i tre og en halv sesong. Det var store sko å fylle etter at Wenger ga seg i 2018 etter 22 år i sjefsstolen. Emery fikk halvannet år.</p>
      <p>Så seint som 11. november fredet Arsenal-styret 48-årigen og uttalte at «han er riktig mann for jobben».</p>
      <p>Fredrik Ljungberg, som har vært en del av trenerapparatet under Emery, skal ta over som midlertidig manager til en erstatter er på plass. Wolves-manager Nuno Espirito Santo har tidligere blitt nevnt som en mulighet.</p>
      <p>«Letingen etter en ny manager er gang og vi vil komme med ytterligere annonseringer når prosessen er ferdig», skriver Arsenal.</p>
    </article>
  </body>
</html>