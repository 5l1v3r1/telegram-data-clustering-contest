<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/seb_gia_forologiko_n_s_simantikes_oi_parembaseis_gia_ena_filiko_epixeirimatiko_periballon-590545/"/>
    <meta property="og:site_name" content="Real.gr"/>
    <meta property="article:published_time" content="2019-11-29T10:02:00+00:00"/>
    <meta property="og:title" content="Ποια κίνητρα για αγορά ηλεκτροκίνητων αυτοκινήτων σχεδιάζει η κυβέρνηση"/>
    <meta property="og:description" content="Το φορολογικό νομοσχέδιο σίγουρα περιλαμβάνει ορισμένες σημαντικές παρεμβάσεις, με στόχο τη δημιουργία ενός φορολογικού περιβάλλοντος φιλικού στην επιχειρηματικότητα και ενθαρρυντικού στην προσέλκυση των επενδύσεων, ανέφερε ο Μιχάλης Μητσόπουλος, διευθυντής του τομέα επιχειρηματικού περιβάλλοντος του ΣΕΒ, κατά τη διαδικασία της ακρόασης φορέων στην επιτροπή Οικονομικών της Βουλής."/>
  </head>
  <body>
    <article>
      <h1>
        <a href="https://www.real.gr/oikonomia/arthro/poia_kinitra_gia_agora_ilektrokiniton_autokiniton_sxediazei_h_kybernisi-590541/">Ποια κίνητρα για αγορά ηλεκτροκίνητων αυτοκινήτων σχεδιάζει η κυβέρνηση</a>
      </h1>
      <address><time datetime="2019-11-29T10:02:00+00:00">29 Nov 2019, 10:02</time> by <a rel="author">ΑΠΕ-ΜΠΕ</a></address>
      <p>
        <b>Το φορολογικό νομοσχέδιο σίγουρα περιλαμβάνει ορισμένες σημαντικές παρεμβάσεις, με στόχο τη δημιουργία ενός φορολογικού περιβάλλοντος φιλικού στην επιχειρηματικότητα και ενθαρρυντικού στην προσέλκυση των επενδύσεων, ανέφερε ο Μιχάλης Μητσόπουλος, διευθυντής του τομέα επιχειρηματικού περιβάλλοντος του ΣΕΒ, κατά τη διαδικασία της ακρόασης φορέων στην επιτροπή Οικονομικών της Βουλής.</b>
      </p>
      <p>Το νομοσχέδιο, είπε, θεσμοθετεί μια σειρά από θετικά μέτρα που αποσκοπούν στην αναζωογόνηση της οικονομίας, όπως είναι η μείωση των βασικών συντελεστών σε κέρδη- μερίσματα, οι διατάξεις για την κινητροδότηση των στελεχών και την επιτυχία των επιχειρήσεων και ιδιαίτερα στις start ups, για τη βελτίωση για την αντιμετώπιση των παροχών προς εργαζόμενους (κάρτα διαδρομών, αυτοκίνητα κ.λπ.), για την υπό όρους απαλλαγή των νομικών προσώπων από το φόρο υπεραξίας μεταβίβασης τίτλων συμμετοχής, η εκλογίκευση των διατάξεων σε σχέση με την αλληλέγγυα ευθύνη έναντι των φορολογικών και ασφαλιστικών αρχών που εισάγει την αρχή της υπαιτιότητας.</p>
      <p>Θετικά κρίνεται η ρητή αναφορά στο φορολογικό πιστοποιητικό, η πρόβλεψη για την έκδοση πρότυπου ηλεκτρονικού τιμολογίου, η κατάργηση της εισφοράς του ν.128/1975 σε factoring και leasing η οποία «ήταν άδικη και καλώς καταργείται», η αναβολή της επιβολής ΦΠΑ στα νεόδμητα κτήρια και μια σειρά άλλων μέτρων στην οικοδομή.</p>
      <p>«Γίνονται παρεμβάσεις που φέρνουν το φορολογικό μας σύστημα πιο κοντά στις πρακτικές που εφαρμόζουν οι περισσότερες χώρες της ΕΕ και αίρονται αναπτυξιακές στρεβλώσεις που εισήχθησαν τα τελευταία χρόνια», είπε ο εκπρόσωπος του ΣΕΒ και πρόσθεσε ότι γίνεται ένα πρώτο βήμα στην κατεύθυνση ενός πιο ανταγωνιστικού φορολογικού πλαισίου στη χώρα μας και ενθαρρρύνονται οι επενδύσεις ώστε να επιτευχθούν υψηλότεροι ρυθμοί ανάπτυξης και να δημιουργηθούν νέες ποιοτικές θέσεις εργασίας.</p>
      <p>Είπε όμως ότι είναι επιτακτική ανάγκη για ακόμη μεγαλύτερες παρεμβάσεις και ενδεικτικά ανέφερε την ουσιαστική ελάφρυνση της φορολογίας εισοδήματος και των ασφαλιστικών εισφορών.</p>
    </article>
  </body>
</html>