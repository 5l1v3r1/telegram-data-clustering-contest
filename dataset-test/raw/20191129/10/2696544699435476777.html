<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191129_ferencvaros_ugyvedi_szerzodesek"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:10:00+00:00"/>
    <meta property="og:title" content="Ferencváros fideszes vezetése 16 ügyvédi irodának fizette a tízmilliókat"/>
    <meta property="og:description" content="Tizenhat különböző ügyvédi irodával - köztük több volt fideszes képviselőével - kötött egyidejű megbízási szerződést Ferencváros előző fideszes vezetése - derült ki a önkormányzattól kikért megbízáslistából. A tizenhatból öt iroda párhuzamosan ugyanarra a feladatra kapott megbízást, az elvégzett munka mennyisége alapján többüknél is felmerül, hogy az nem állt arányban a fizetséggel. A szerződések közel felét fel is számolja a kerület új független polgármestere."/>
  </head>
  <body>
    <article>
      <h1>Ferencváros fideszes vezetése 16 ügyvédi irodának fizette a tízmilliókat</h1>
      <address><time datetime="2019-11-29T10:10:00+00:00">29 Nov 2019, 10:10</time> by <a rel="author">hvg.hu</a></address>
      <p>
        <b>Tizenhat különböző ügyvédi irodával - köztük több volt fideszes képviselőével - kötött egyidejű megbízási szerződést Ferencváros előző fideszes vezetése - derült ki a önkormányzattól kikért megbízáslistából. A tizenhatból öt iroda párhuzamosan ugyanarra a feladatra kapott megbízást, az elvégzett munka mennyisége alapján többüknél is felmerül, hogy az nem állt arányban a fizetséggel. A szerződések közel felét fel is számolja a kerület új független polgármestere.</b>
      </p>
      <p>Egy napja <a href="https://hvg.hu/itthon/20191128_Ferencvarosi_kommunikacios_szerzodesek_Bacskai_Janos_polgarmestersege_alatt">hosszabb cikkben</a> összesítettük, hogy éves szinten több tízmillió forintot spórolhat Ferencváros önkormányzata, ha megszüntet, vagy nem köt újra egy rakás, még a fideszes Bácskai János polgármestersége idején aláírt – névleges vagy egymással párhuzamos feladatok elvégzésre szóló – kommunikációs szerződést. Ennél is többet, éves szinten összesen akár 100 millió forintot takaríthat meg azonban az önkormányzat, ha az előző ciklusban kötött ügyvédi szerződésekkel is így jár el.</p>
      <p>A lapunk által a hatályban lévő ügyvédi megbízásokról kikért összesítésből ugyanis kiderül, hogy ugyanarra a feladatra öt különböző ügyvédi irodával is szerződött a IX. kerület. A kimutatás szerint Ferencváros 2019 októberéig egyidejűleg 16 (!) különböző ügyvédi irodát foglalkoztatott havi 180-700 ezer forintos megbízási díjért, miközben az önkormányzatnak – mint minden hazai településnek – értelemszerűen vannak saját ügyvédei, önálló jogi osztálya is működik, nyolc közalkalmazottként foglalkoztatott jogásszal.</p>
      <p>A szerződések közül ráadásul volt, amelyik kifejezetten arra köttetett, hogy személyiségi jogi perekben képviselje a polgármestert. És itt természetesen adódik a kérdés, hogy ha Bácskai János úgy véli, hogy megsértette valaki a jó hírnevét, akkor ezt a pereskedést miért az önkormányzat állta, ráadásul általánydíjas szerződéssel.</p>
      <figure>
        <img src="https://img4.hvg.hu/image.aspx?id=126ee20b-b777-49fe-a5ff-92df7d03c74d&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© hvg.hu</cite>
        </figcaption>
      </figure>
      <p>A megbízottak közül eddig csak a Bérdi és Novák, illetve a Papcsák ügyvédi iroda neve került nyilvánosságra: előbbiről az új polgármester, a független Baranyi Krisztina <a href="https://hvg.hu/itthon/20191114_baranyi_krisztina_ferencvaros_polgarmester_iratok_ellenorzes">posztolt</a> pár hete, mint az előző vezetés idejéből rámaradt újabb „furcsaságra”, az iroda ugyanis hat éve nem számolt el közel 17 millió forinttal. Bácskai János volt polgármester erről a hvg.hu-nak azt mondta, <a href="https://hvg.hu/itthon/20191115_bacskai_janos_baranyi_krisztina_ix_kerulet_polgarmester_kepviselo_testulet">a pénz letétben van</a>, Baranyi Krisztina viszont <a href="https://hvg.hu/itthon/20191114_Baranyi_szerint_politikai_hibat_kovettek_el_az_ot_tamogato_partok_az_alakulo_ules_elott">fenntartotta</a>, hogy azzal a pénzzel már el kellett volna számolni.</p>
      <p>A volt zuglói fideszes polgármester, Papcsák Ferenc irodájával kötött szerződésről pedig a képviselőtestület november közepi alakuló ülésén <a href="https://index.hu/belfold/2019/11/14/ferencvaros_alakuloules_baranyi_krisztina/">említette meg az új polgármester,</a> hogy felbontják. Bár Baranyi Krisztina akkor nem indokolta a döntést, a volt fideszes képviselő, elszámoltatási kormánybiztos és ügyvédi irodájának szerepe a IX. kerület év eleji parkolási tenderében a független polgármester szempontjából önmagában elég alap lehet erre (az ügyvédi iroda szerepét és a háttérben húzódó összefonódásokat tavasszal a <i>444.hu</i> tárta fel részletesen).</p>
      <p>Papcsák Ferencé mellett jutott megbízás a Fidesz egy másik volt országgyűlési képviselője, Bohács Zsolt irodájának, és korábbi zuglói képviselőjének, Kiss Imre Lászlónak is, de a megbízottak között van a NER több további kedvelt ügyvédi irodája is: például a Miniszterelnökség és több minisztérium által is előszeretettel is foglalkoztatott Buczkó Ügyvédi iroda, amely korábban a KDNP és a Fidesz parlamenti frakciójának is dolgozott, vagy a Kovátsits László Ügyvédi Iroda, amely az előző ciklusban a Nemzetgazdasági valamint a Nemzeti Fejlesztési Minisztériumtól is megbízásokat kapott, nem mellesleg a Miniszterelnöki kabinetiroda, és Rogán Antal jogi képviselője is.</p>
      <figure>
        <img src="https://img4.hvg.hu/image.aspx?id=babc425b-a1a8-4b0f-9e6b-e9338ce0cbe2&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI / Földi Imre</cite>
        </figcaption>
      </figure>
      <p>A tizenhat szerződés közül négyet – a Papcsák, a Kovátsits, a Buczkó és Bohács irodával kötöttet - „pénzszórásra és túlárazottságra utaló jelek” miatt, illetve azért, mert az irodák által végzett munkamennyisége nem teljesen volt összhangban a kifizetésekkel - információink szerint néhány hete már felmondott az önkormányzat. Kettőt pedig, amely év végén amúgy is lejár – a Balla és Gelányi Irodával valamint a Geréb Mariannával kötöttet - nem hosszabbít meg. A parkolási ügyekkel foglalkozó Bérdi és Novák Iroda csak a függőben maradt 17 milliós követelés miatt van a szerződéslistán, de vele sem dolgoztat már többet az önkormányzat, így az előző ciklusban kötött megbízások csaknem felétől megszabadul a kerület, havi több mint 3-3,5 millió forintot spórolva ezzel.</p>
      <p>A tovább foglalkoztatandó irodáknál pedig információink szerint díjkiigazítást terveznek, vagyis felszólítják őket, hogy vagy csökkentsék a díjat vagy vállaljanak-végezzenek több munkát ugyanazért a pénzért, amikor a kerület átvétele után Baranyi Krisztináék bekérték az irodáktól a tételes elszámolásaikat - vagyis hogy az adott havi díjért pontosan milyen munkát végeztek – kiderült, hogy a megbízottak némelyike finoman szólva nem volt túlterhelve.</p>
      <p>A 16 párhuzamos ügyvédi megbízás egyébként annak fényében is kiugrónak mondható, hogy számos további budapesti kerülettől is kikértük a szerződött ügyvédek listáját, és az eddigi válaszok alapján másutt 3-6 egyidejű megbízás a jellemző.</p>
      <related>
        <a href="https://hvg.hu/itthon/20191128_Ferencvarosi_kommunikacios_szerzodesek_Bacskai_Janos_polgarmestersege_alatt"/>
      </related>
    </article>
  </body>
</html>