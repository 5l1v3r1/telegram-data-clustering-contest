<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Znojmo-Loucky-klaster-ma-nova-okna-i-opravenou-strechu-605155"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T10:04:00+00:00"/>
    <meta property="og:title" content="Znojmo: Loucký klášter má nová okna i opravenou střechu"/>
    <meta property="og:description" content="V Louckém klášteře, národní kulturní památce, bylo letos rušno. Klášter dostal další nová okna a s nutnou opravou střechy v nepřístupných místech pomohli znojemští hasiči."/>
  </head>
  <body>
    <article>
      <h1>Znojmo: Loucký klášter má nová okna i opravenou střechu</h1>
      <address>
        <time datetime="2019-11-29T10:04:00+00:00">29 Nov 2019, 10:04</time>
      </address>
      <p>
        <b>V Louckém klášteře, národní kulturní památce, bylo letos rušno. Klášter dostal další nová okna a s nutnou opravou střechy v nepřístupných místech pomohli znojemští hasiči.</b>
      </p>
      <p>V říjnu byla dokončena již pátá etapa výměny oken v Louckém klášteře, národní kulturní památce Znojma. Východní fasáda barokního konventu (levá část fotografie) má celkem dalších 36 nových oken a navíc i repasované původní dvoukřídlé dveře. Město investovalo přes 3,2 milionů korun.</p>
      <p>Všechny repliky oken, jejich materiál, barevnost i tvarosloví vychází z historických podkladů a jejich vzhled museli schválit památkáři. Okna jsou kastlová s otevíráním dovnitř a jsou vyrobena z masivu modřínu s nátěrem v barvě matné slonové kosti. Repase se dočkaly také původní dvoukřídlé dveře. Stejně jako v předchozích letech město zažádalo o finanční podporu Ministerstvo kultury, a to z Programu záchrany architektonického dědictví. Na výměně oken v Louckém klášteře se postupně pracuje od roku 2016. Od té doby se repasovalo 152 oken (v součtu jsou započítané i ta letošní okna).</p>
      <p>Začátkem listopadu u Louckého kláštera probudili zvědavost kolemjdoucích znojemští hasiči. Ti tu opravovali střechu kláštera. „V klášteře neopravujeme pouze okna. Potřeba je starat se například o o střechu, což je velmi problematické a nákladné vzhledem k výšce budovy a kvůli vysokým stropům. Velice nám teď pomohli znojemští hasiči, kteří se díky své technice a výcviku dostali do míst, kde bylo nutné střechu opravit a doplnit tašky tam, kde chyběli,“ děkuje starosta Znojma Jan Grois.</p>
      <p>Hasiči pomáhali opravit škody, které napáchal na střeše barokního konventu vítr. Silný vítr odnesl křídlice a bylo zapotřebí komplexně doplnit střešní krytinu. Hasiči mají jako jediní ve Znojmě k dispozici plošinu sahající do výšky 37 metrů. Za normálních okolností by se technika musela půjčit např. v Brně. „Děkuji za vstřícnost a domluvu obzvlášť řediteli znojemských hasičů Radku Chromému a hasičům, kteří se na opravě podíleli,“ dodává starosta Grois.</p>
      <p>
        <i>Areál <b>Louckého kláštera</b>, který byl v roce 2017 prohlášen za národní kulturní památku, je jednou z největších dominant města a jedním z nejcennějších dokladů pozdně barokního umění na Moravě. Město Znojmo je jeho vlastníkem od roku 2010, kdy jej na město bezúplatně převedl stát – avšak pod podmínkou nepřevoditelnosti majetku na další osoby po dobu dvaceti let. Další podmínkou je využití areálu ve veřejném zájmu. Od té doby se město snaží postupnými opravami měnit tvář Louckého kláštera k lepšímu. Investice putovaly například do bývalé jízdárny nebo do oprav fasády bývalé konírny. Od roku 2016 se po etapách pracuje na výměně oken. Areál Louckého kláštera je v současné době využíván zejména v suterénní části nového konventu, v objektu jízdárny a kladiva, a to společností Znovín Znojmo, která zde provozuje aktivity, zaměřené na vinařství.</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Znojmo-Vanocni-stromy-se-rozsviti-na-Masarykove-namesti-i-v-mestskych-castech-604897"/>
        <a href="https://www.parlamentnilisty.cz/politika/obce-volicum/Znojmo-Soutez-Sommelier-Moravy-s-rekordni-ucasti-604606"/>
        <a href="https://www.parlamentnilisty.cz/politika/obce-volicum/Znojmo-Radnice-ocenila-30-osobnosti-604328"/>
        <a href="https://www.parlamentnilisty.cz/politika/obce-volicum/Znojmo-Ladovsky-advent-s-kocourem-Mikesem-fotostenou-i-staroceskou-zabijackou-604193"/>
      </related>
    </article>
  </body>
</html>