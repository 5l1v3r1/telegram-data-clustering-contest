<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11028097"/>
    <meta property="og:site_name" content="TV 2"/>
    <meta property="article:published_time" content="2019-11-29T10:55:41+00:00"/>
    <meta property="og:title" content="Sundby svarte pressen:– Bunnivået er fryktelig dårlig"/>
    <meta property="og:description" content="Martin Johnsrud Sundby har hatt en trå sesongstart, men lover å gå fort på ski denne sesongen."/>
  </head>
  <body>
    <article>
      <h1>Sundby svarte pressen:– Bunnivået er fryktelig dårlig</h1>
      <h2>Martin Johnsrud Sundby har hatt en trå sesongstart, men lover å gå fort på ski denne sesongen.</h2>
      <address><time datetime="2019-11-29T10:55:41+00:00">29 Nov 2019, 10:55</time> by <a rel="author" href="mailto:benedicte.bakken@tv2.no" target="_blank">Benedicte Andersen Bakken , Ernst A. Lersveen (Ruka) , Yngve Sem Pedersen (Foto)</a></address>
      <p>Martin Johnsrud Sundby endte på en 46.-plass i sprintprologen i Ruka, nærmere 12 sekunder bak vinner Johannes Høsflot Klæbo.</p>
      <p>Dermed kom ikke Sundby videre til finalene.</p>
      <p>Under sesongåpningen på Beitostølen forrige helg måtte han blant annet<a href="https://www.tv2.no/a/11014475/"> bryte 15-kilometeren.</a> Da ville ikke Sundby snakke med pressen, men etter at han ble utslått i Ruka, stilte han opp.</p>
      <p>
        <b>– Jeg synes det var greit. Kroppen var bra den. Det blir spennende med tanke på morgendagen og resten av helgen, sier Sundby til TV 2.</b>
      </p>
      <p>
        <i>– Mange lurte på hva som skjedde med deg på Beitostølen. Er du moden nå for å røpe litt om hva som foregikk?</i>
      </p>
      <p>– Det er ikke noe å si. Jeg hadde en svart uke og får satse på at det ikke blir så mange av dem.</p>
      <h3>– Jeg er blitt en gammel mann</h3>
      <p>Men Sundby lar seg ikke påvirke av at ting går litt trått.</p>
      <p>– Jeg er blitt en gammel mann, så det tar jeg med knusende ro. Det er ikke noe mer dramatikk i det enn at det smeller litt innvendig i en halvtimes tid, og så er det da dere (media) absolutt skal være tettest på meg etter målgangen der. Det er jo veldig trivelig at du får det møtet. Men hadde du pratet med meg 30 minutter senere, hadde jeg nok vært ganske mye roligere, sier Sundby og legger til:</p>
      <p>
        <b>– Men sånn er gamet. Når ting er håpløst så får man et lite mentalt utbrudd. Men dette tar jeg med knusende ro. Jeg vet jeg kommer til å gå fort på ski i vinter, det er bare et spørsmål om når.</b>
      </p>
      <h3>– Bunnnivået er fryktelig dårlig</h3>
      <p>Sundby beskriver sesongåpningen slik:</p>
      <p>– Kroppen er ganske pigg, og det har den jo vært tidvis. Så er utfordringen nå mer enn tidligere at det varierer mer. Og så er bunnivået tydeligvis fryktelig dårlig i 2019. Mens toppnivået er fortsatt ganske bra, sier Sundby og har følgende melding til det norske folk:</p>
      <p>– Jeg lover å gå fort på ski i 2019/2020-sesongen.</p>
      <p>
        <i>– Er du usikker på når?</i>
      </p>
      <p>– Litt mer enn jeg har vært tidligere, svarer Sundby med et smil.</p>
    </article>
  </body>
</html>