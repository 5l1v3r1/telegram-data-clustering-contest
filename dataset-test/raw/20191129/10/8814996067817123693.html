<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/rode-apple-logos-wereld-aids-dag/"/>
    <meta property="og:site_name" content="One More Thing"/>
    <meta property="article:published_time" content="2019-11-29T10:36:02+00:00"/>
    <meta property="og:title" content="Rode Apple-logo’s vragen wederom aandacht voor Wereld Aids Dag"/>
    <meta property="og:description" content="Verschillende Apple Stores dragen momenteel een rood logo, soms in de vorm van stickers, om aandacht te vragen voor Wereld Aids Dag."/>
  </head>
  <body>
    <article>
      <h1>Rode Apple-logo’s vragen wederom aandacht voor Wereld Aids Dag</h1>
      <address><time datetime="2019-11-29T10:36:02+00:00">29 Nov 2019, 10:36</time> by <a rel="author">Wesley Akkerman</a></address>
      <p>Verschillende Apple Stores dragen momenteel een rood logo, soms in de vorm van stickers, om aandacht te vragen voor Wereld Aids Dag. Het Amerikaanse bedrijf doneert 1 dollar voor elke aankoop die gedaan wordt met Apple Pay in de fysieke en online winkels tussen 25 november en 2 december.</p>
      <p>Apple rust zijn winkels wederom uit met <a href="https://ww.9to5mac.com/2019/11/28/red-apple-store-logos/">rode logo’s</a>. Soms wordt het lichtgevende logo roodgekleurd en anders worden er stickers op de beglazing geplakt. In sommige gevallen zie je daarom alleen een rood logo, terwijl je op andere momenten ook ziet waar het nu precies om gaat. Met de rode logo’s vraag Apple aandacht voor (RED), een organisatie die mensen en bedrijven wil inzetten in de strijd tegen aids.</p>
      <h3>Aandacht voor Wereld Aids Dag</h3>
      <p>In de periode van 25 november tot en met 1 december vraagt het bedrijf uit Cupertino aandacht voor Wereldaidsdag en (RED). Dat niet alleen, er wordt ook geld gedoneerd. Apple geeft namelijk 1 dollar voor elke aankoop die met <a href="https://www.onemorething.nl/2019/11/apple-pay-rabobank-nederland/">Apple Pay</a> gedaan wordt in zowel de fysieke als online winkels.</p>
      <figure>
        <iframe data-src="https://twitter.com/MichaelSteeber/status/1199744757108498432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wereld Aids Dag begon voor het eerst in 1988 en is één van de acht campagnes die de Wereldgezondheidsorganisatie opzet om aandacht en geld te vragen voor de problemen omtrent aids. Ieder jaar wordt er een thema uitgekozen en dit jaar ligt de nadruk op het idee dat gemeenschappen het verschil kunnen maken. De dag zelf vindt plaats op zondag 1 december aanstaande.</p>
      <p>De organisatie heeft zelfs een document ter download beschikbaar gesteld, dat je <a href="https://www.unaids.org/sites/default/files/media_asset/world-aids-day-2019-communities-make-the-difference_en.pdf">hier kunt vinden</a> (.pdf). In het document wordt uitgelegd wat individuele mensen, bedrijven, organisaties en landen precies kunnen doen voor Wereldaidsdag.</p>
      <p><a href="https://www.onemorething.nl/2017/12/apple-wereld-aids-dag-red/">In het verleden</a> zagen we ook dat sommige producten en apps in de Apple en App Store meededen met Wereldaidsdag. Die apps deden dan allemaal iets met de kleur rood. De opbrengsten op die dag of binnen een bepaalde periode werden dan gedoneerd aan het Wereld Aids Fonds.</p>
      <related>
        <h4>Bekijk ook dit.</h4>
        <a href="https://www.onemorething.nl/2019/11/apple-black-friday-2019/"/>
        <a href="https://www.onemorething.nl/2019/11/weer-en-kaartapps-van-apple-laten-krim-als-onderdeel-van-rusland-zien/"/>
        <a href="https://www.onemorething.nl/2019/11/apple-feestdagen-advertentie-2019-up/"/>
        <a href="https://www.onemorething.nl/2019/11/apple-webshop-store-review-rating-verwijderd/"/>
        <a href="https://www.onemorething.nl/2019/11/apple-moet-5g-netwerk-aanleggen-in-vs/"/>
        <a href="https://www.onemorething.nl/2019/11/apple-chipontwerpers-53-miljoen-dollar-nieuw-bedrijf/"/>
      </related>
    </article>
  </body>
</html>