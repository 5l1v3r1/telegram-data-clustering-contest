<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/interviu-truby-tse-iavka-z-povynnoiu-hpu-varto-zatsikavytysia-advokat-203699.html"/>
    <meta property="og:site_name" content="5 канал"/>
    <meta property="article:published_time" content="2019-11-29T10:53:00+00:00"/>
    <meta property="og:title" content="Інтерв'ю Труби – це явка з повинною, ГПУ варто зацікавитися – адвокат"/>
    <meta property="og:description" content="ГПУ варто зацікавитися Трубою після його інтерв'ю, вважає адвокат"/>
  </head>
  <body>
    <article>
      <h1>Інтерв'ю Труби – це явка з повинною, ГПУ варто зацікавитися – адвокат</h1>
      <address>
        <time datetime="2019-11-29T10:53:00+00:00">29 Nov 2019, 10:53</time>
      </address>
      <p>Директор ДБР Роман Труба <a href="https://lb.ua/news/2019/11/27/443354_roman_truba_zdamsya.html">у своєму інтерв'ю LB.ua</a> фактично визнав себе винним у систематичних порушеннях закону. Про це повідомляє адвокат Ігор Головань у своєю мікроблозі на <a href="https://blogs.pravda.com.ua/authors/golovan/5de016d863664/">"Українській правді"</a>.</p>
      <p>За словами захисника, журналісти "розкрутили" Трубу на цілій букет статей КК. Тут тобі і 343 (Втручання в діяльність працівника правоохоронного органу, судового експерта, працівника державної виконавчої служби, приватного виконавця), і 364 (Зловживання владою або службовим становищем), і 367 (Службова недбалість), і 369-2 (Зловживання впливом).<br/><br/>Головань написав: "Генеральному прокурору слід терміново звернути увагу на те, що директор ДБР чудово розуміє свій статус. Цитата: "Директор ДБР не є керівником органу досудового розслідування. Я не в праві давати будь-які вказівки слідчому".</p>
      <p>При цьому Головань зауважує: "Однак і в цьому інтерв'ю, і у багатьох інших, Роман Труба, не криючись, зізнається у численних фактах впливу на слідчих. У кабінеті директора відбуваються наради, у тому числі з керівниками слідчих управлінь, із слідчими, які проводять досудове розслідування і доповідають щодо стану розслідування кримінальних проваджень, озвучуючи іноді й інформацію, яка є таємницею досудового розслідування. Більше того, прямі вказівки Труби виконувачу обов'язків керівника Першого управління організації досудових розслідувань ще влітку розійшлися Інтернетом".</p>
      <blockquote>Адвокат пише, що Труба сам визнав відсутність ілюзій стосовно свого статусу, а тому можна вважати доведеним, що на слідчих він впливає умисно.</blockquote>
      <p>"А оскільки про опір слідчих ДБР незаконному впливу не чути, вони тому впливу підкоряються. Отже, процесуальна самостійність слідчих ДБР – пуста формальність. ДБР як правоохоронних орган на сьогодні не існує, що є прямим результатом діяльності Труби та його спільників", – сказав Головань.<br/><br/>Адвокат також пише, що Труба говорить про незалежність ДБР, одночасно демонструючи свою абсолютну залежність від президентського офісу.</p>
      <p>"Слова: "У мене було кілька (дві чи три) зустрічі з керівниками АП чи колишнім президентом. Сьогодні зустрічей з представниками Офісу президента – дуже багато" – говорять самі за себе. Труба "морозиться" коли його питають про реєстрацію у модному тепер "турборежимі" брехливих і наклепницьких заяв Портнова. Хоча визнає, що принцип чинного Кримінально-процесуального кодексу – щоб усі звернення реєструвалися і за ними відкривалися кримінальні провадження. У той час, коли незаконних відмов ДБР у реєстрації кримінальних проваджень тисячі", – говорить Головань.<br/><br/>За його словами, яскравою є реакція Труби на питання про можливу обіцянку депутата від "Слуги народу" вирішити якісь питання через нібито заступника генпрокурора Віктора Трепака. Не було відповідного звернення, а тому провадження немає. Але ж відповідно до закону виявлення злочинів – одне із завдань ДБР. Усі отримані із заяв і повідомлень, а також виявлені з інших джерел відомості про обставини, що можуть свідчити про вчинення злочину, вносяться до Єдиного реєстру досудових розслідувань у порядку, передбаченому Кримінальним процесуальним кодексом України.<br/><br/>"Однак під керівництвом Труби ДБР настільки "незалежне і неупереджене", що без проблем реєструє тільки заяви багаторічних друзів-посадовців президентського офісу", – наголошує адвокат.</p>
      <p>Головань додав: "Феєрично "поплив" Труба і на питанні про його махінації з адресою ДБР. Загальновідомо, що лігвище Труби і його поплічників – будівля номер 15 по вулиці Петлюри. Однак будівля ця знаходиться у Шевченківському районі Києва. І слідчі ДБР мали б зі своїми клопотаннями звертатися до Шевченківського суду. От тільки з матеріалами, що ґрунтуються на портновській брехні і наклепах, у Шевченківському суді можна нарватися на відмову. Інша справа – славнозвісний Печерський суд. А тому Труба шахрайськи робить вигляд, що сидить не на Петлюри, а на Грушевського. Однак на Грушевського ДБР не знайти, на адресні махінації Труби вже почали звертати увагу. Тому Труба нещодавно, а саме 11 листопада 2019 року, своїм наказом "перемістив" слідчих центрального апарату ДБР на бульвар Лесі Українки, 26. Само-собою, слідчі нікуди не переїхали, а просто Труба такими примітивними способами намагається утриматися під захистом "печерного" правосуддя".</p>
      <p>Адвокат сказав: "Труба "морозиться" і стосовно витоків із ДБР закритої інформації. Навіть намагається "перевести стрілки" на прокурорів. Але сам він із цього питання навіть свій улюблений поліграф не пройшов. Що вже й казати про славнозвісну "прослушку". Сам факт прослуховування, який ніхто навіть не наважується заперечити, красномовно підтверджує вже сказане вище. ДБР як правоохоронного органу не існує. А той факт, що опубліковані записи цілком достовірні, підтверджують й ухильні відповіді Труби на прямі питання, і вся попередня його поведінка. Генеральному прокурору варто зацікавитися".</p>
      <p>Як повідомляв 5.UA, Рябошапка <a href="https://www.5.ua/suspilstvo/riaboshapka-natiaknuv-na-vidstavku-truby-cherez-proslushku-shcho-vidomo-203601.html">натякнув на відставку Труби через прослушку</a>. </p>
    </article>
  </body>
</html>