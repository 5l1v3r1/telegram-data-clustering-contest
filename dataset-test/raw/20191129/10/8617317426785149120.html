<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/nieuws/klm-introduceert-street-view-voor-vliegtuigen"/>
    <meta property="og:site_name" content="DutchCowboys"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="KLM introduceert street view voor vliegtuigen"/>
    <meta property="og:description" content="KLM introduceert een 'street view' voor de eigen vloot. Je kunt nu alle toestellen van binnen bekijken. Handig als je alvast een plek uit wil zoeken!"/>
  </head>
  <body>
    <article>
      <h1>KLM introduceert street view voor vliegtuigen</h1>
      <address><time datetime="2019-11-29T10:30:00+00:00">29 Nov 2019, 10:30</time> by <a rel="author">Irene Boskma</a></address>
      <p><a href="https://www.dutchcowboys.nl/online/8-nieuwe-nederlandse-locaties-in-google-street-view">Google Street View</a> geeft ons de mogelijkheid om een indruk te krijgen van hoe het er op andere plekken uitziet. Bovendien is het ideaal om van tevoren de omgeving alvast te verkennen als je op reis gaat. Zodra de taxichauffeur de straat in draait, herken jij waar je hotel is.</p>
      <p><a href="https://www.dutchcowboys.nl/klm">KLM</a> biedt je nu de kans om alvast je vliegtuig van binnen te bekijken voordat je op reis gaat. En misschien ben je wel nieuwsgierig hoe die luxe business class er nu precies uitziet? Dan wandel je virtueel gewoon door een van de grote toestellen. 'Binnenkijken zonder een ticket' noemt KLM het.</p>
      <figure>
        <iframe data-src="https://twitter.com/KLM/status/1199708059414740992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Alle toestellen van KLM in beeld gebracht</h3>
      <p>KLM heeft alle toestellen waarmee wordt gevlogen in beeld gebracht. Er zijn foto's gemaakt van de binnenkant en daarvoor is een 360 graden camera gebruikt. VR-specialist Chris Koomen van KLM vertelt meer over dit initiatief:</p>
      <p>
        <i>"De reden om 360 graden foto's van KLM's vloot te maken, van Airbus tot Boeing, was in eerste instantie heel praktisch. We wilden schoonmakers van de toestellen vertrouwd maken met de B787 voordat de eerste vlucht plaats zou vinden. Ze waren van plan om het toestel in de avond te reinigen, maar het het nog nooit eerder gezien. Dat zou betekenen dat zij meer tijd kwijt zijn en daarom hebben we een oplossing bedacht.</i>
        <i> De leden van de schoonmaakploeg hadden de gelegenheid om overdag een virtuele rondleiding te volgen op een iPad, met behulp van een VR-headset, zodat ze goed voorbereid waren bij aankomst om het vliegtuig 's avonds schoon te maken.‚Äù</i>
      </p>
      <h3>Succesvol experiment</h3>
      <p>Het experiment heeft voor KLM goed uitgepakt, vertelt Chris. De schoonmaakploeg was 15 minuten eerder klaar, zonder fouten te maken. De gemaakte beelden worden inmiddels regelmatig gebruikt voor trainingsdoeleinden. En niet alleen voor schoonmaakploegen, de beelden blijken ook heel nuttig voor het trainen van nieuw cabinepersoneel. "Nieuwe bemanningsleden kunnen nu veel sneller vertrouwd raken met hun werkplek", aldus Chris.</p>
      <h3>Vind de 'easter egg'</h3>
      <p>De virtuele vloot is dus handig voor de medewerkers van de luchtvaartmaatschappij, maar ook voor toekomstige passagiers en vliegtuigfans. Het interieur van ieder vliegtuig kan van neus tot staart bekeken worden. Als passagier verken je virtueel dus ook de plekken waar je normaal gesproken niet komt, zoals de cockpit en business class.</p>
      <p>In sommige toestellen zijn <a href="https://www.dutchcowboys.nl/easter-egg">'easter eggs'</a> verstopt, zo kun je op zoek gaan naar een maaltijd in de B787-10. Het is ook mogelijk de opties van business class te verkennen en het nieuwe privacyscherm uit te testen.</p>
      <p>
        <a href="https://my.matterport.com/show/?m=Ct5S5QuxBEi">Bekijk alle toestellen hier virtueel.</a>
      </p>
      <related>
        <h4>Lees ook:</h4>
        <a href="https://www.dutchcowboys.nl/lifestyle/klm-komt-met-jet-legs-trainingsbroek-om-comfortabel-te-reizen"/>
        <a href="https://www.dutchcowboys.nl/socialmedia/klm-onder-vuur-op-social-media"/>
        <a href="https://www.dutchcowboys.nl/mobile/klm-gebruikt-augmented-reality-voor-handbagagecheck-in-app"/>
      </related>
    </article>
  </body>
</html>