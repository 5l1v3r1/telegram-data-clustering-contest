<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185970/%E0%A6%87%E0%A6%B0%E0%A6%BE%E0%A6%95%E0%A7%87-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD%E0%A7%87-%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A4%E0%A7%8D%E0%A6%A4%E0%A6%BE-%E0%A6%AC%E0%A6%BE%E0%A6%B9%E0%A6%BF%E0%A6%A8%E0%A7%80%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A8%E0%A7%AE"/>
    <meta property="og:site_name" content="somoynews.tv"/>
    <meta property="article:published_time" content="2019-11-29T10:51:00+00:00"/>
    <meta property="og:title" content="ইরাকে বিক্ষোভে নিরাপত্তা বাহিনীর গুলিতে নিহত ২৮"/>
    <meta property="og:description" content="ইরাকে সরকারবিরোধী বিক্ষোভে নিরাপত্তা বাহিনীর গুলিতে ২৮ জন নিহত হয়েছেন। আহ"/>
  </head>
  <body>
    <article>
      <h1>ইরাকে বিক্ষোভে নিরাপত্তা বাহিনীর গুলিতে নিহত ২৮</h1>
      <address><time datetime="2019-11-29T10:51:00+00:00">29 Nov 2019, 10:51</time> by <a rel="author">সময় সংবাদ</a></address>
      <p><b>ইরাকে সরকারবিরোধী বিক্ষোভে নিরাপত্তা বাহিনীর গুলিতে ২৮ জন নিহত হয়েছেন। আহত হয়েছেন আরও অন্তত ২৩০ জন। বৃহস্পতিবার ইরাকের দক্ষিণ অংশের শহর নাসিরিয়াতে বিক্ষোভ শুরু করলে সেখানেই নিহত হয় ২৪ জন। পরিস্থিতি নিয়ন্ত্রণে আনতে অঞ্চলটিতে সেনাবাহিনী মোতায়েন করা হয়েছে।</b><br/><br/>বিক্ষোভ আর সংঘর্ষে উত্তাল ইরাক। কর্মসংস্থান সৃষ্টি ও সরকারের দুর্নীতি বন্ধের দাবি জানিয়ে রোববারও বাগদাদের রাস্তায় নেমে বিক্ষোভ করেন সাধারণ মানুষ। বিক্ষোভকারীদের রাস্তা থেকে সরিয়ে দিতে ব্যাপক কাঁদানে গ্যাস ও গুলি ছোড়ে নিরাপত্তা বাহিনী।<br/><br/>প্রতিবাদে রাস্তার পাশে থাকা ব্যবসা প্রতিষ্ঠান, সরকারি-বেসরকারি ভবন এবং গাড়িতে আগুন দেয় আন্দোলনকারীরা। দু’পক্ষের ধাওয়া-পাল্টা ধাওয়ায় রাজপথ পরিণত হয় রণক্ষেত্রে। নিরাপত্তাবাহিনী গুলি চালালে এতে হতাহত হন বেশ কয়েকজন।<br/><br/>একইদিন দক্ষিণাঞ্চলীয় শহর নাসিরিয়ায় দুটি সেতু অবরুদ্ধ করে রাখে বিক্ষোভকারীরা। এসময় তাদের ছত্রভঙ্গ করতে টিয়ার গ্যাস ও গুলি ছোড়ে নিরাপত্তা বাহিনী।<br/><br/>এর আগে, ইরানের কন্স্যুলেট ভবনে আগুন দেয় আন্দোলনকারীরা। রাতভর ভাঙচুরের পাশাপাশি ব্যাপক তাণ্ডব চালায় তারা। চলতি মাসে দ্বিতীয়বারের মতো ইরানি কন্স্যুলেটে হামলা চালায় বিক্ষোভকারীরা। পরিস্থিতি নিয়ন্ত্রণে আনতে অঞ্চলটিতে কারফিউ জারির পাশাপাশি মোতায়েন করা হয়েছে বিপুল সংখ্যক সেনাসদস্য। উত্তেজনা প্রশমনে মিলিটারি ক্রাইসিস সেল গঠনের ঘোষণা দিয়েছে ইরাকের সেনাবাহিনী।<br/><br/>গেল পহেলা অক্টোবর থেকে কর্মসংস্থান সংকট দূর করা, সরকারের দুর্নীতি বন্ধসহ সরকারি সেবার মান বাড়ানোর দাবিতে ইরাকের রাজধানী বাগদাদসহ বিভিন্ন শহরে সরকারবিরোধী বিক্ষোভ শুরু হয়। চলমান এ বিক্ষোভে বাগদাদসহ কয়েকটি শহরে এখন পর্যন্ত প্রাণ হারিয়েছে সাড়ে তিনশ’র বেশি মানুষ।</p>
    </article>
  </body>
</html>