<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/digitalisering/microsoft-kan-spoa-google-pa-spelstreaming-6979928"/>
    <meta property="og:site_name" content="Ny Teknik"/>
    <meta property="article:published_time" content="2019-11-29T10:30:00+00:00"/>
    <meta property="og:title" content="Microsoft kan spöa Google på spelstreaming"/>
    <meta property="og:description" content="Google Stadia är tjänsten som får mest uppmärksamhet. Men den har gott om utmanare. Här är 4 andra sätt att streama spel."/>
  </head>
  <body>
    <article>
      <h1>Microsoft kan spöa Google på spelstreaming</h1>
      <address><time datetime="2019-11-29T10:30:00+00:00">29 Nov 2019, 10:30</time> by <a rel="author">Peter Ottsjö</a></address>
      <h4>Google Stadia är tjänsten som får mest uppmärksamhet. Men den har gott om utmanare. Här är 4 andra sätt att streama spel.</h4>
      <p>
        <b>Microsoft Xcloud</b>
      </p>
      <p>Playstation Now har funnits i flera år, men har än så länge inte gjort något större väsen av sig. Stadia har gjort mycket väsen av sig, men förmodligen inte på det sätt Google hade önskat sig. Samtidigt lurar Microsofts Xcloud i skuggorna, och av det lilla som går att urskilja kan den tjänsten mycket väl bli förstahandsvalet för den som vill streama spel.</p>
      <p>Jag köpte aldrig en Xbox One, utan nöjde mig med en Playstation 4. Inte för att det hindrat mig från att spela Xbox One-spel. Genom att prenumerera på Xbox Game Pass kan jag spela <i>Forza Horizon 4</i>, <i>Gears 5</i> och <i>Sea of Thieves</i> så länge prenumerationen är aktiv. Game Pass har blivit en stor succé för Microsoft.</p>
      <p>Men nästa år får tjänsten ytterligare en valmöjlighet: streaming. Just nu måste jag trots allt ha en pc som klarar att köra ovan nämnda spel. När Xcloud bakas in Xbox Game Pass kan du sälja gamingdatorn, såvida du nu vågar lita på att din wifi-uppkoppling håller måttet. Eller såvida du nu orkar vänta på 5g.</p>
      <p>När det här skrivs är Xcloud tillgängligt för betatestare i ett fåtal länder, och än så länge sker all streaming via Android-telefoner. Men likt Googles ambitioner för Stadia vill Microsoft att Xcloud på sikt ska kunna användas på alla sorters skärmar.</p>
      <p>En osäkerhetsfaktor är hur Microsoft tänker betalt för Xcloud. Men om det blir en månadskostnad där alla Xbox Game Pass-spel ingår skulle tjänsten kunna vara mer lockande än Google Stadia, där användaren måste köpa de flesta spelen var och för sig.</p>
      <related>
        <a href="https://www.nyteknik.se/premium/test-google-stadia-bade-briljerar-och-havererar-6978883"/>
      </related>
      <p>
        <b>Playstation Now</b>
      </p>
      <p>Med tanke på att Sony var riktigt tidigt ute med spelstreaming – Playstation Now har trots allt funnits i tre år – så är det uppseendeväckande att företaget inte gjort något vettigt av sitt försprång. Playstation Now kan mest betraktas som ett sätt att spela äldre Playstation-titlar i en upplösning på maximalt 720p. Först någon månad före lanseringen av Google Stadia vaknade Sony, genom att sänka månadskostnaden till 110 kronor och genom att erbjuda nyare titlar som till exempel <i>God of War</i>.</p>
      <p>
        <b>Geforce Now</b>
      </p>
      <p>Med 400 spel i biblioteket är grafikjätten Nvidias streamingsatsning Geforce Now värd att spana in. Geforce Now befinner sig i en till synes evig, kostnadsfri, beta och för att släppas in i gemenskapen måste du ställa dig i kö. Du behöver en pc, Mac eller Nvidias egen medieströmningsenhet Shield TV. Och, inte minst, så behöver du redan ha köpt spelen via Steam, Uplay eller Battle.net för att kunna streama dem.</p>
      <p>
        <b>Play Hatch</b>
      </p>
      <p>Finska <i>Angry Birds</i>-studion Rovio såg hur marknaden för smarttelefoner skulle utvecklas före Apple ens hunnit lansera Iphone. Så det är kanske inte så konstigt att Rovio-avknoppade Hatch var tidiga med att kläcka idén om 5g-streaming. Så tidiga att företaget redan lanserat Play Hatch, där användaren kan streama mobilspel för en fast månadskostnad. Det påminner förstås om ett mobilspelens Netflix eller Spotify och Hatch tror att den affärsmodellen kan komma att ersätta det som kallas free-to-play, där spel innehåller en massa dolda avgifter.</p>
      <related>
        <h4>Relaterade artiklar</h4>
        <a href="https://www.nyteknik.se/premium/svenska-ingenjorer-hjalper-google-bygga-stadia-6979927"/>
        <a href="https://www.nyteknik.se/premium/streaming-ger-sony-ett-playstation-5-dilemma-6979925"/>
        <a href="https://www.nyteknik.se/premium/dataspel-kan-bli-5g-teknikens-killer-app-6979920"/>
        <a href="https://www.nyteknik.se/premium/test-google-stadia-bade-briljerar-och-havererar-6978883"/>
        <a href="https://www.nyteknik.se/premium/ska-man-kopa-en-playstation-5-eller-bara-streama-de-senaste-spelen-6975064"/>
      </related>
    </article>
  </body>
</html>