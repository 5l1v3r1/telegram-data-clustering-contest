<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/mihai-fifor-deficitul-bugetar-a-devenit-arma-de-propaganda-suntem-in-fata-unei-manipulari-grosolane-pnl-18631079"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T10:26:29+00:00"/>
    <meta property="og:title" content="Mihai Fifor: Deficitul bugetar a devenit armă de propagandă. Suntem în faţa unei manipulări grosolane PNL"/>
    <meta property="og:description" content="Mihai Fifor, fostul secretar general al PSD, a afirmat că „deficitul bugetar a devenit o armă de propagandă” a ministrului de Finanţe, Florin Cîţu, care „în goana după senzaţional, uită să le spună românilor câteva lucruri esenţiale”."/>
  </head>
  <body>
    <article>
      <h1>Mihai Fifor: Deficitul bugetar a devenit armă de propagandă. Suntem în faţa unei manipulări grosolane PNL</h1>
      <address><time datetime="2019-11-29T10:26:29+00:00">29 Nov 2019, 10:26</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Mihai Fifor, fostul secretar general al PSD, a afirmat că „deficitul bugetar a devenit o armă de propagandă” a ministrului de Finanţe, Florin Cîţu, care „în goana după senzaţional, uită să le spună românilor câteva lucruri esenţiale”.</p>
      <p>„Deficitul bugetar a devenit o armă de propagandă, în mâna unui ministru al Finanţelor obişnuit să speculeze, încă din perioada în care participa ca angajat al unei bănci, la atacuri asupra monedei naţionale. Acelaşi lucru se întâmplă şi în ultimele săptămâni, domnul Cîţu conducând un nou atac asupra leului, de data aceasta în calitate de reprezentant al Statului Român”, a scris Mihai Fifor, vineri, pe Facebook.</p>
      <p>Fifor a adăugat că „în goana după senzaţional, ministrul Finanţelor uită să le spună românilor câteva lucruri esenţiale, legat de acel mult vânturat deficit bugetar, care a contribuit la prăbuşirea leului în doar câteva zile” şi a afirmat că „probabil aceasta a şi fost intenţia speculatorului Cîţu”.</p>
      <p>Mihai Fifor a mai zis că PNL ar trebui să răspundă anumitor întrebări legate de buget, în situaţia în care partidul a recurs la „o manipulare grosolană” şi „se joacă cu stabilitatea economică şi financiară a României”.</p>
      <p>„Argumentele specialiştilor ne arată că suntem în faţa unei manipulări grosolane a celor de la PNL, care se joacă cu stabilitatea economică şi financiară a României, cu o nonşalanţă de neimaginat. În această situaţie, ar fi de pus câteva întrebări la care cei de la PNL ar trebui să răspundă:</p>
      <p>1. S-a negociat cu Comisia Europeană invocarea şi acceptarea clauzelor care să menţină deficitul Agenţiei Spaţiale Europene (ESA) la sub 3% din PIB în 2019 şi s-a acceptat să fie gonflat deficitul cash cu tot ceea ce însemna plată urgentă către companii, ca şi cum arieratele ar veni doar dinspre stat către privat?</p>
      <p>2. La rectificarea bugetară s-au acordat miliarde de lei rambursări de TVA, despăgubiri de la Autoritatea Natională pentru Restituirea Proprietăţilor (ANRP), fonduri de rezervă s.a. S-au făcut verificări analitice pe dosarele de rambursare la TVA, se pot prezenta situaţii exacte? Este acest proces concordant cu principiile prudenţei şi responsabilităţii fiscal-bugetare?</p>
      <p>3. Dacă erau găuri în buget, de ce nu s-a mai aşteptat o lună plata avansurilor pentru anumite achiziţii? Cine suportă declaraţiile iresponsabile pe situaţia bugetară a României, care a dus la deprecierea consistentă a cursului de schimb, generând costuri de finanţare mai mari pentru stat şi folosirea a cel puţin 600 de milioane euro din rezerva valutară a României pentru stabilizarea cursului de schimb?</p>
      <p>4. Cine acoperă sumele pe care milioane de români le plătesc în plus pentru credite, în urma deprecierii monedei naţionale?”, a întrebat social-democratul.</p>
      <p>Guvernul a adoptat, joi, rectificarea bugetară pentru anul 2019.</p>
    </article>
  </body>
</html>