<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/il-sardone-di-78-anni-dalla-piazza-di-roma-sono-stato-anche-girotondino-ora-tutti-insieme-a-greta_it_5de0f502e4b0d50f32a04e90?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-11-29T10:52:23+00:00"/>
    <meta property="og:title" content="Il “sardone” di 78 anni dalla piazza di Roma: &quot;Sono stato anche girotondino. Ora tutti insieme a Greta&quot;"/>
    <meta property="og:description" content="Franco Trane sfila insieme ai giovani del Friday For Future e parla ad HuffPost: &quot;Ho votato M5s perché Renzi era insostenibile. Le sardine e gli ambientalisti si uniscano&quot;"/>
  </head>
  <body>
    <article>
      <h1>Il “sardone” di 78 anni dalla piazza di Roma: "Sono stato anche girotondino. Ora tutti insieme a Greta"</h1>
      <h2>Franco Trane sfila insieme ai giovani del Friday For Future e parla ad HuffPost: "Ho votato M5s perché Renzi era insostenibile. Le sardine e gli ambientalisti si uniscano"</h2>
      <address><time datetime="2019-11-29T10:52:23+00:00">29 Nov 2019, 10:52</time> by <a rel="author">By Luciana Matarese, Luciana Matarese</a></address>
      <figure>
        <img src="https://img.huffingtonpost.com/asset/5de0f5cd2100007f7e34e781.png?cache=2nq2FsX21U&amp;ops=scalefit_630_noupscale"/>
        <figcaption>LUCIANA MATARESE</figcaption>
      </figure>
      <p>Ha sempre votato a sinistra, quando parla del Pci di Berlinguer gli brillano gli occhi, “e poi ho appoggiato il Pds e i Ds anche se alle ultime elezioni ho votato Movimento 5 stelle perché Renzi era insostenibile”, dice Franco Trane, mentre sfila nel corteo dei “Fridays for future” a Roma. Settantotto anni, pugliese trapiantato a Roma è stato un girotondino. Oggi è una sardina, anzi “un sardone”, come ha scritto nel cartello che regge, ben attento che svetti sulla marea degli striscioni e delle bandiere issate dai giovani riuniti per il quarto sciopero globale del fronte che si batte contro i cambiamenti climatici. E se le sardine si unissero ai seguaci di Greta Thunberg? “Magari”, sorride Franco aggiustandosi gli occhiali sul naso. Ha due figli e due nipoti. “Ed è a loro, ai più giovani che penso”, dice ad HuffPost, indicando la scritta sul suo cartello: “Se volete invecchiare, datevi da fare”. Pilota civile ormai in pensione, è stato comandante dell’Alitalia e a pensare alla “disputa” in atto su quella che era la compagnia di bandiera “mi viene da piangere, guardi, meglio non parlarne”, sbuffa.</p>
      <p>Ha partecipato ai girotondi, oggi è una sardina. Qual è la differenza tra i due movimenti? “Coi girotondi si sperava di poter ancora cambiare lo stato delle cose, ora la situazione è peggiorata, i valori della sinistra si sono annacquati, siamo scivolati in un neoliberismo sfrenato”. La speranza di Franco, oggi, sono i giovani che affollano le piazze. E se si unissero l’onda verde degli ambientalisti si unisse a quella azzurra delle sardine “sarebbe ancora meglio - scandisce - me lo auguro, ci spero tantissimo. La base di tutto è la lotta al capitalismo senza limiti. Il punto di fondo è che chi pensa con la propria testa è considerato pericoloso. E invece è questo che bisogna fare, pensare in autonomia e unire le forze. Se volete invecchiare datevi da fare. Parola di “sardone”. </p>
      <ul>
        <li>Giornalista</li>
      </ul>
    </article>
  </body>
</html>