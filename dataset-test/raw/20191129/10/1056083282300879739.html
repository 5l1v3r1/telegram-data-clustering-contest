<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805230/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%A7%D8%B5%D9%81%D9%87%D8%A7%D9%86-%D8%B9%D8%AC%DB%8C%D8%A8-%D9%88-%D9%86%D9%85%D9%88%D9%86%D9%87-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T10:51:19+00:00"/>
    <meta property="og:title" content="راهپیمایی اصفهان، عجیب و نمونه بود"/>
    <meta property="og:description" content="ایسنا/اصفهان امام جمعه موقت اصفهان گفت: راهپیمایی اصفهان، عجیب و نمونه بود، در تهران هم مردم واقعا حماسه آفریدند، تا شما مردم هستید آمریکا، انگلیس اسرائیل و آل‌سعود، نمی‌تواند به ما صدمه‌ای وارد کند."/>
  </head>
  <body>
    <article>
      <h6 class="kicker">امام جمعه موقت اصفهان:</h6>
      <h1>راهپیمایی اصفهان، عجیب و نمونه بود</h1>
      <address><time datetime="2019-11-29T10:51:19+00:00">29 Nov 2019, 10:51</time> by <a rel="author">آیدا علی اکبری</a></address>
      <p>ایسنا/اصفهان امام جمعه موقت اصفهان گفت: راهپیمایی اصفهان، عجیب و نمونه بود، در تهران هم مردم واقعا حماسه آفریدند، تا شما مردم هستید آمریکا، انگلیس اسرائیل و آل‌سعود، نمی‌تواند به ما صدمه‌ای وارد کند.</p>
      <p>حجت‌الاسلام سید مجتبی میردامادی در خطبه‌ های سیاسی عبادی این هفته نماز جمعه اصفهان با اشاره به ولادت امام حسن عسگری در هفته پیش رو اظهار کرد: مطمئنا دنیا به اعمال ما بیشتر نگاه می‌کند تا ادعای ما، وقتی اعمال خوب باشد، زینتی هستیم برای دین و ائمه. مواظب باشیم عمل ما آبروی شیعه را نبرد.</p>
      <p>وی افزود: ولادت حضرت عبدالعظیم حسنی، شخصیت مجاهد و قهرمان که در شهر ری مدفون است و آیت‌الله سید حسن مدرس، مردی که جز از خدا نترسید و امید به کسی نداشت نیز از دیگر وقایع پیش رو است.</p>
      <p>امام جمعه موقت اصفهان گفت: وقتی احمد شاه به آیت‌الله مدرس پیشنهاد قدرت داد، مدرس گفت "شما با ما نمی‌جوشید و کسی باید به طرف شما بیاید که یا طمع داشته باشد یا ترس و این دو چیز را خداوند سبحان به ما نداده است."</p>
      <p>به گزارش ایسنا،حجت‌الاسلام میردامادی ادامه داد: روز قانون اساسی در این هفته است؛ خدا رحمت کند، کسانی که این قانون را از روی عقل، تدبیر و آینده نگری تدوین کردند، به ویژه شهید بهشتی که اگر قانون اساسی نبود خیلی چیزها بهم می‌ریخت.</p>
      <p>وی گفت: هر کس علیه شورای نگهبان و عزیزانی که چیزی از دنیا جز انجام مسئولیت نمی‌خواهند، سخن بیجایی گفت، در روز قیامت مورد مجازات قرار خواهد گرفت.</p>
      <p>وی افزود: چطور یک مسئول مهم کشور، خبر ندارد امشب قیمت نفت و بنزین را انقدر بالا ببرند و چنین حوادثی رخ دهد، حوادثی که دشمنان ما سالهاست طرح و نقشه آن را کشیده‌اند.</p>
      <p>میردامادی اضافه کرد: افراد کارفرما و سرمایه‌دار و کسانی که باید چرخ اقتصاد کشور را به حرکت در آورند، در جلسه‌ای خدمت رهبری رسیدند که رهنمودها بسیار عالی بود.</p>
      <p>امام جمعه موقت اصفهان گفت: رهبر معظم انقلاب از تولید داخلی حمایت می کنند، راهبرد اساسی ما مصون سازی تولید از خارج از کشور است، یکی از بدترین مشکلات کشور این است که مشکلات را شرطی کنیم، ببینیم برجام، دلار و چیزهای دیگر چه می‌شود.</p>
      <p>وی ادامه داد: رهبر معظم انقلاب فرمودند از همان اول بروید مذاکره کنید ولی من می‌دانم نتیجه نمی‌گیرید.</p>
      <p>میردامادی گفت: آمریکا و کره شمالی این همه رفتند و آمدند، آیا تحریمی از این کشور حل شد؟ مقام معظم همه حرفشان این است که اگر خواستیم به جایی برسیم، باید در کشورمان این کار انجام شود. بنابراین باید مشکلات را از سر راه کسانی که می‌توانند تولید را زنده کنند برداشت و یک لحظه از شما غافل نخواهم بود. کشور باید مستقل شود.</p>
      <p>خطیب نماز جمعه اصفهان افزود: دیپلماسی خنده نداشته باشید، واقعا فکر و تدبیر کنید که نیاز این کشور چیست؟ به خدا قسم اگر نیروهای مسلح ما امروز به این درجه از قدرت نرسیده بودند، دشمن یک لحظه به ما امان نمی‌داد.</p>
      <p>وی گفت: الحمدالله امروز کشور به جایگاهی رسیده که دشمنان از ما می‌ترسند و نیروهای مسلح آماده‌اند و تمام این جایگاه فرمان امام خمینی و رهبر کشور بوده است.</p>
      <p>میردامادی گفت: باید به نوبه خود واقعا دعا کنم در حق شما مردم که در شرایط خطر برای مملکت و نظام به صحنه آمدید.</p>
      <p>امام جمعه موقت اصفهان افزود: راهپیمایی اصفهان، عجیب و نمونه بود، در تهران هم مردم واقعا حماسه آفریدند. تا شما مردم هستید نه آمریکا، نه انگلیس نه اسرائیل و نه آل‌سعود، نمی‌تواند به ما صدمه‌ای وارد کند.</p>
      <p>میردامادی گفت: ۴۰ سال نشان دادید که آماده‌اید، کاری که ملت کردند از حرکت میدانی بالاتر بود، حرکتی که از زنجان و تبریز آغاز شد و کل کشور را در بر گرفت.</p>
      <p>خطیب نماز جمعه اصفهان گفت: سخنرانی فرمانده سپاه هم در روز راهپیمایی تهران، جامع بود، ایشان گفتند، "دیدید که حتی ترامپ جلسه استیضاح کنگره را نیامد و این بار تمام قدرت خود را به صحنه آورد."</p>
      <p>وی گفت: پشت میز قدرت که نشستیم بدانیم خدایی هست، پرونده‌ای تشکیل می‌شود و قیامتی هست. یک کلمه از دهان شما بیرون نمی‌آید مگر این که دو ملک آن را یادداشت کنند و روز قیامت وقتی زنده شدید این پرونده را دستتان می‌دهند و دیوانه آن کسی است که غرور و تکبر برای چند روز دنیا او را فرا گرفته.</p>
      <p>میردامادی افزود: بعد از انقلاب چند رئیس جمهور آمدند و رفتند؟ این هم می‌رود، بعدی هم می‌رود و آنچه برای روز قیامت می‌ماند، همین پرونده‌ها است.</p>
      <p>انتهای پیام</p>
    </article>
  </body>
</html>