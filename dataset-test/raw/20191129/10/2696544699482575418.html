<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191129_Felujitva_kerul_ismet_a_mozivaszonra_az_egyik_legszebb_magyar_film_Job_Lazadasa"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:56:00+00:00"/>
    <meta property="og:title" content="Felújítva kerül ismét a mozivászonra az egyik legszebb magyar film"/>
    <meta property="og:description" content="A Jób lázadása gyermekszemmel mutatja be az örökbefogadás, a zsidó kultúra, a paraszti élet szépségeit, nehézségeit és a holokauszt borzalmait."/>
  </head>
  <body>
    <article>
      <h1>Felújítva kerül ismét a mozivászonra az egyik legszebb magyar film</h1>
      <address><time datetime="2019-11-29T10:56:00+00:00">29 Nov 2019, 10:56</time> by <a rel="author">hvg.hu</a></address>
      <p>
        <b>A Jób lázadása gyermekszemmel mutatja be az örökbefogadás, a zsidó kultúra, a paraszti élet szépségeit, nehézségeit és a holokauszt borzalmait.</b>
      </p>
      <p>Gyöngyössy Imre és Kabay Barna Oscar-díjra jelölt alkotásának, a <i>Jób lázadásá</i>nak teljeskörűen felújított változata először az Uránia Nemzeti Filmszínházban lesz látható mozivásznon, a 2019. december 12-i díszbemutatón. Az ünnepi eseményen az alkotók, Kabay Barna rendező, Petényi Katalin forgatókönyvíró és Szabó Gábor operatőr is részt vesznek.</p>
      <figure>
        <iframe src="https://www.youtube.com/embed/Ii9NQdZDqCs" width="640" height="360" data-service="Youtube" scrolling="no"/>
      </figure>
      <p>A vetítés előtt Kelemen Barnabás (hegedű) és Kokas Dóra (cselló) elsőrangú muzsikusok rövid koncertet adnak. A filmet követően Várszegi Asztrik emeritus pannonhalmi főapáttal, Darvas István főrabbival, Kabay Barna filmrendezővel, Petényi Katalin forgatókönyvíróval és Szabó Gábor operatőrrel Molnár Antal, a Bölcsészettudományi Kutatóközpont Történettudományi Intézetének igazgatója beszélget.</p>
      <blockquote>A <i>Jób lázadása</i> rendkívüli emberi ábrázolása az 1943-as magyar zsidóüldözésnek. A film nagyon sok tapasztalaton alapszik, hozzáértéssel és hitelesen meséli el a történetet</blockquote>
      <p>méltatta a magyar filmet a Variety amerikai magazin 1983-ban a film premierje alkalmából.</p>
      <p>Az 1984-ben Oscar-díjra jelölt film gyermekszemmel ábrázolja holokausztot. Jób, a hét gyermekét eltemető zsidó parasztgazda 1943-ban egy keresztény kisfiút fogad örökbe, hogy legyen örököse vagyonának, folytatója kultúrájának. A bibliai vonatkozású történet Zenthe Ferenc, Temessy Hédi, Fehér Gábor és Rudolf Péter emlékezetes alakításával emberközelbe hozza és humorral szövi át az együtt töltött egy évet, amely során Lackó megismeri a zsidó hagyományokat, a paraszti élet szépségét és titkait. A néző az ő rácsodálkozó, gyermeki tekintetén át szembesül a holokauszt felfoghatatlan és ábrázolhatatlan borzalmával is, amikor a nevelőszülőket elhurcolják.</p>
      <figure>
        <img src="https://img3.hvg.hu/image.aspx?id=6653a3a6-11d5-482a-b13e-3492b6e70bba&amp;view=b2dea50f-cee1-4f6e-b810-034566fbfb2e"/>
      </figure>
      <p>A Filmalap 2017-ben hirdette meg a magyar filmkincs hosszútávú megőrzését szolgáló Nemzeti Filmdigitalizálási és Restaurálási Programot, melynek keretében a Filmarchívum és Filmlabor igazgatóságok összehangolt munkájának köszönhetően évi 25-30 magyar játékfilm újul meg.</p>
      <p>Gyöngyössy Imre és Kabay Barna filmjének 4K felbontású, teljeskörű restaurálása 2019-ben készült el. A <i>Jób lázadása</i> szín- és fényvilágát az operatőr, Szabó Gábor bevonásával rekonstruálták, a hangsávokat az eredeti mágnesszalag digitalizálását követően Petényi Katalin és Kabay Barna közreműködésével újították fel a hangrestaurátorok. </p>
    </article>
  </body>
</html>