<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783850/%D8%B4%D8%A7%D8%AE%D8%B5-%D8%A7%D9%86%D8%AA%D8%AE%D8%A7%D8%A8-%D9%82%D9%88%D9%85%DB%8C%D8%AA-%DA%AF%D8%B1%D8%A7%DB%8C%DB%8C-%D9%86%D8%A8%D8%A7%D8%B4%D8%AF-%D8%A7%D9%86%D8%AA%D8%AE%D8%A7%D8%A8-%D8%A7%D8%B4%D8%AA%D8%A8%D8%A7%D9%87-%D8%A2%D8%AB%D8%A7%D8%B1-%D8%B2%DB%8C%D8%A7%D9%86-%D8%A8%D8%A7%D8%B1%DB%8C-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:45:05+00:00"/>
    <meta property="og:title" content="نماینده ولی فقیه در استان البرز: شاخص انتخاب قومیت‌گرایی نباشد/ انتخاب اشتباه آثار زیان‌باری دارد"/>
    <meta property="og:description" content="کرج - نماینده ولی فقیه در استان البرز با تاکید بر اینکه شاخص انتخاب نباید قومیت‌گرایی باشد، گفت: انتخاب اشتباه آثار زیان‌باری دارد."/>
  </head>
  <body>
    <article>
      <h1>نماینده ولی فقیه در استان البرز: شاخص انتخاب قومیت‌گرایی نباشد/ انتخاب اشتباه آثار زیان‌باری دارد</h1>
      <address>
        <time datetime="2019-11-29T10:45:05+00:00">29 Nov 2019, 10:45</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله سید محمدمهدی حسینی همدانی در خطبه های نماز جمعه این هفته کرج با اشاره به سالروز شهادت مدرس و روز مجلس،  اظهار کرد: تا چند روز دیگر ثبت نام های مجلس آغاز می شود و بعد از آن نوبت ما است که باید نمایندگانی را انتخاب کنیم که مانند مدرس، مسلمانِ انقلابی باشد و به شاخص های اصیل توجه کنند.</p>
      <p>وی افزود: نباید شاخص های انتخاب یک فرد قومی، قبیله ای، خانواده شهید، روحانی و یا صرف مدارج علمی باشد.</p>
      <p>نماینده ولی فقیه  در استان البرز بیان کرد: افرادی که به واسطه خانواده شهید بودن در جامعه جایگاهی دارند اما تقاضای عمل خلاف دارند، حمایت از آنها رد می‌شود چرا که شهدا بر قانونمداری و عمل کردن به آن تاکید داشتند.</p>
      <p>امام جمعه کرج با بیان اینکه برخی انتخابات مجلس هنوز آغاز نشده هزینه‌های میلیاردی کرده اند، تصریح کرد: امروز شاهد آن هستیم که  در مجلس عده ای چگونه بدون توجه به منافع ملی، نظام و انقلاب فعالیت می کنند.</p>
      <p>آیت الله حسینی همدانی عنوان کرد: شورای نگهبان کف صلاحیت ها را احراز می کنند و مردم در نهایت انتخاب کننده هستند و باید در این راستا بسیار دقت کنند چرا که انتخاب اشتباه آثار زیان باری دارد و اکنون نیز شاهد این آثار در جامعه هستیم.</p>
      <p>وی  خطاب به دست اندر کاران انتخابات گفت: دست اندرکاران انتخابات مقدمات کار را بخوبی فراهم کنند، چرا که مقدمه خوب نتیجه قابل قبولی را در پی خواهد داشت.</p>
      <p>امام جمعه کرج با عنوان اینکه سال انتخابات برای ما و دشمنان سال مهمی است، گفت: باید زمینه را برای حضور حداکثری مردم در انتخابات فراهم کنیم.</p>
      <p>نماینده ولی فقیه در استان البرز با اشاره به حوادث اخیر، اظهار کرد: باید با قدرت از  گران شدن اقلام جلوگیری شود، وعده هایی که داده می شود به موقع عملیاتی شود و با مسببان این سوء تدبیر و مدیریت ها که موجب خسارات زیادی شد برخورد شود.</p>
      <p>امام جمعه کرج افزود: استعفای پیش از استیضاح صورت مسئله را پاک نمی کند، مسئولی که باید در جریان جزئی‌ترین امور باشد نباید بگوید از چیزی خبر نداشته ام و مانند بقیه متوجه شدم.</p>
      <p>آیت الله حسینی همدانی بیان کرد: به گفته آقایان درآمد این افزایش بنزین در سال ۳۱ هزار میلیارد است در صورتی که اگر دولت تراکنش های بانکی کسانی که فرار مالیاتی دارند را کنترل کند و مالیات آنها را دریافت کنند درآمد آن ۴۰ هزار میلیارد در سال می شود.</p>
      <p>نماینده ولی فقیه در استان البرز گفت: به همین دلیل است که انتخابات مهم است و باید با شاخص های مثبت و انقلابی و انقلابی گری افراد توجه داشت.</p>
      <p>وی در خصوص شاخص جریان های غیر انقلابی عنوان کرد: اصلی ترین این شاخص ها این است که اعتقاد به اسلام ناب ندارند، نقش حاکمیتی دینی را قبول ندارند و سکولاریسم را دنبال می کنند.</p>
      <p>وی در ادامه عنوان کرد: روشنفکری، غرب زدگی، تلاش برای رابطه با آمریکا، پاک کردن سابقه تاریخی مردم و مخالفت با شعار مرگ بر آمریکا از دیگر شاخص های این افراد است.</p>
      <p>آیت الله حسینی همدانی تصریح کرد: در عرصه سیاست خارجه به تضعیف کشور، بی توجهی به خطر نفوذ ، عدم واقع بینی در برابر دشمن، خودباختگی و در سیاست داخلی عدم گزینش مناسب، انقلاب نمایی بجای انقلاب گری، خستگی و پشیمانی از انقلاب، اعتقاد به پایان و عبور از انقلاب اعتقاد دارند.</p>
      <p>وی افزود: گسترش اشرافی گری، بروز پدیده آقازادگی، بی توجه به اقشار کم درآمد و نداشتن عظم جدی برای کاهش فاصله طبقاتی از دیگر شاخص این گروه است.</p>
      <p>نماینده ولی فقیه در استان البرز بیان کرد: اکنون قوه قضاییه تمام عظم خود را برای مبارزه با فساد بکار گرفته است که انتظار می رود با همین صلابت و بدون توجه به ملامت هیچ ملامت کننده ای به کار خود ادامه دهد.</p>
      <p>آیت الله حسینی همدانی با اشاره به فتنه های بوجود آمده در عراق و لبنان و ایران، گفت:  در ایران این فتنه به رهبری مقام معظم رهبری و حمایت مردم سه روزه جمع شد اما در جاهای دیگر همچنان ادامه دارد.</p>
      <p>وی در ادامه بیان کرد: در سال ۲۰۰۳ آمریکا به بهانه صلاح به عراق حمله کرد و نتیجه نگرفت، اما از سال ۲۰۰۶ بدنبال تغییر ساختار در عراق است که شیعیان نقشی در حاکمیت نداشته باشند.</p>
      <p>امام جمعه کرج عنوان کرد: ریشه این اعتراضات همین بود تا شیعه در برابر شیعه قرار گیرند.</p>
    </article>
  </body>
</html>