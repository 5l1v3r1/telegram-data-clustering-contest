<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/29/chomu-v-ukrayini-ne-zmozhut-skasuvaty-pryzov-do-armiyi-ekspert-poyasnyv/"/>
    <meta property="og:site_name" content="Народна Правда"/>
    <meta property="article:published_time" content="2019-11-29T10:33:17+00:00"/>
    <meta property="og:title" content="Чому в Україні не зможуть скасувати призов до армії: експерт пояснив"/>
    <meta property="og:description" content="Експерти попереджають, що відміна призову до армії може негативно позначитися на обороноздатності країни в умовах військової агресії Росії"/>
  </head>
  <body>
    <article>
      <h1>Чому в Україні не зможуть скасувати призов до армії: експерт пояснив</h1>
      <h2>Думки експертів з цього приводу розійшлися</h2>
      <address>
        <time datetime="2019-11-29T10:33:17+00:00">29 Nov 2019, 10:33</time>
      </address>
      <p>Нещодавно українська влада вкотре заявила про можливість скасування призову до війська. Як наголосили в  Міноборони, це відбудеться не скоро, однак <a href="https://narodna-pravda.ua/2019/09/24/v-ukrayini-hochut-skasuvaty-pryzov-do-armiyi-shho-pro-tse-vidomo/">відміну обов’язкового призову до армії поставив собі за мету  глава відомства Андрій Загороднюк.</a></p>
      <p>Як передає НАРОДНА ПРАВДА, про  вірогідність переходу Збройних сил України на контрактну основу йдеться в матеріалі <a href="https://www.obozrevatel.com/ukr/society/v-ukraini-zbirayutsya-skasuvati-prizov-do-armii-koli-tse-bude-mozhlivo.htm">OBOZREVATEL.</a></p>
      <p>Loading...</p>
      <p>Міністр оборони <b>Андрій Загороднюк</b> пояснив, що хоча скасування призову не відбудеться найближчим часом, все ж Україна впевнено рухається до створення професійної армії.</p>
      <p>“Це моя персональна мета. Це не буде скоро, це не буде протягом року, але це моя персональна мета – скасувати призов. І це позиція держави взагалі, що ми рухаємось до професійної армії згідно зі стандартами НАТО, яка підготовлена, оснащена. І головне – що кожен військовослужбовець повинен знати своє місце, у нього має бути чітка військова кар’єра і захищені права. Так, щоб ми могли конкурувати при відборі за кращих людей”, – заявив Загороднюк.</p>
      <p>Міністр оборони вже не вперше говорить про такі плани, в кінці вересня чиновник повідомляв, що в Міністерстві відбувається перегляд структури ЗС, і після того, як буде проведений повний огляд, можна буде говорити про строки.</p>
      <p>Народна депутатка України <b>Ірина Верещук</b> упевнена, що Україна має переходити на стандарти НАТО та створювати професійну контрактну армію, та це не відбудеться ні цього року, ні навіть наступного.</p>
      <p>“Ми маємо стратегічну мету – перехід на професійну армію за стандартами НАТО, а отже, якщо ми ставимо собі таку мету, ми маємо до неї прагнути. Якщо щиро, то я маю професійну військову освіту і розумію, чим відрізняється професійна армія від армії, створеної за радянськими лекалами. Тому я підтримую позицію переходу на контрактну армію за стандартами НАТО. Вже багато років обговорюється, що є ефективнішим на сьогодні на полі бою. Я вважаю, що професіоналізація має бути тим стандартом, до якого нам треба прагнути”, – заявила Верещук.</p>
      <p>За оптимістичними прогнозами на реформу української армії та здатність військових виконувати завдання за новими статутами та підходами можуть піти роки, а не десятки років, навіть за умови російської агресії на території України. Таку думку висловив заступник головного редактора журналу Ukrainian Defense Review <b>Антон Міхненко</b>. Він упевнений, що країна має рухатися у бік професійної армії, де буде переважна більшість контрактників із досвідом виконання бойових завдань, зокрема і в зоні ООС.</p>
      <p>Та поряд з цим військовий комісар Київського міського військового комісаріату полковник <b>Сергій Клявлін</b> зазначив, що повідомлення про скасування строкової військової служби найближчим часом негативно впливають на молодь.</p>
      <p>“Якщо ми візьмемо інтернет-ресурси, то такі заголовки, як “Названа дата відміни призову на строкову військову службу”, дуже діють на молодь, і вони думають, що призов скоро відмінять, тому вважають, що краще десь заховатися і не піти у військовий комісаріат”, – повідомив комісар.</p>
      <p>Колишній спікер Генштабу ЗСУ <b>Владислав Селезньов</b> пояснив своє бачення необхідності збереження обов’язкового призову до лав ЗСУ.</p>
      <p>“Строкова служба – це підготовка та навчання мобілізаційного персоналу, у результаті якої солдат отримує відповідні військові навички для підготовки відповідних підрозділів територіальної оборони. Вона потрібна для того, щоб у разі мобілізації, військовий строкової служби зміг поповнити ЗСУ та виконувати свої бойові завдання”, – говорить він.</p>
      <p>“Але ми маємо пам’ятати, що участь у військових діях на передовій у першу чергу беруть військовослужбовці контрактної служби. Військовослужбовці строкової служби не призиваються до районів проведення реальних бойових дій”, – зазначив Селезньов.</p>
      <p>Підсумовуючи, Селезньов говорить, що наразі говорити про відмову від призову не можна: “Плани пана міністра у перспективі відмінити призов на військову строкову службу – це з розряду мрій, які на сьогоднішній день нездійсненні. Адже, поки буде продовжуватися агресія РФ проти нашої країни, до того часу призов буде необхідним”.</p>
      <p>Як відомо, скасування військового призову в України вже мало місце у жовтні 2014 року. Тодішній президент Віктор Янукович своїм указом постановив не здійснювати з 2014 року призов до Збройних сил України та інших військових формувань, крім внутрішніх військ Міністерства внутрішніх справ України.</p>
      <p>Вже через півтора місяці на Майдані у Києві та по всій Україні розпочалися масові протести, які отримали назву “Революція гідності”. В кінці лютого 2014 року, Росія відправила свої війська у Крим та анексувала український півострів, а у квітні розв’язала війну на Донбасі.</p>
      <p>З 1 травня 2014 року на той час в.о. президента України Олександр Турчинов повернув обов’язковий призов до ЗС.</p>
      <p>Відтоді заяви про можливу відміну строкової служби лунали і від попередньої влади. Та підсумовуючи думки політиків та військових експертів, ще в найближчі декілька років військкомати продовжуватимуть надсилати молодикам “листи щастя” з вимогою з’явитися до призовного пункту.</p>
      <p>Нагадаємо, в Україні з жовтня по грудень <a href="https://narodna-pravda.ua/2019/08/29/osinnij-prizov-2019-shho-potribno-znati-pro-nelegalni-povistki/">буде проходити призов на строкову військову службу</a>. Юрист Практики управління конфліктами АТ “Юскутум” Семен Астапов звернув увагу на основні моменти, які треба знати українцям.</p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>