<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/serena-lula-come-me-e-diaz-non-c-e-invidia-e-il-gol-dell-altro-da-gioia-a-tutti-324310"/>
    <meta property="og:site_name" content="FcInterNews.it"/>
    <meta property="article:published_time" content="2019-11-29T10:00:01+00:00"/>
    <meta property="og:title" content="Serena: &quot;LuLa come me e Diaz, non c'è invidia e il gol dell'altro dà gioia a tutti&quot;"/>
    <meta property="og:description" content="In molti hanno paragonato la coppia Lukaku-Lautaro a quella del 1988-89, composta da Aldo Serena e Ramon Diaz che chiusero la stagione con 43 reti, 34 solo in Serie A: “E questa coppia ricorda..."/>
  </head>
  <body>
    <article>
      <h1>Serena: "LuLa come me e Diaz, non c'è invidia e il gol dell'altro dà gioia a tutti"</h1>
      <address><time datetime="2019-11-29T10:00:01+00:00">29 Nov 2019, 10:00</time> by <a rel="author">Redazione FcInterNews.it</a></address>
      <p>In molti hanno paragonato la coppia Lukaku-Lautaro a quella del 1988-89, composta da Aldo Serena e Ramon Diaz che chiusero la stagione con 43 reti, 34 solo in Serie A: “E questa coppia ricorda molto me e Ramon, soprattutto per il modo in cui si cercano e gioiscono dei gol dell’altro", sottolinea <b>Aldo Serena</b>, capocannoniere di A in quella stagione chiusa col tricolore, ai microfoni de <i>La Gazzetta dello Sport</i>.<br/><br/><b>Sacrificio, intensità e bene comune. I comandamenti di Conte si vedono bene anche in campo.</b><br/>"Credo che Antonio abbia scelto in estate Lukaku proprio perché il belga ragiona come lui, mettendo sempre il noi davanti all’io. È un tipo altruista e generoso, che con il suo modo di lavorare ha saputo essere subito un esempio per il resto del gruppo. E di questo ne ha beneficiato anche Lautaro".</p>
      <p><b>Quindi il paragone con lei e Diaz può reggere?</b><br/>"Noi eravamo molto diversi per caratteristiche, però avevamo una sinergia incredibile: non importava chi segnava e servire l’assist all’altro ci rendeva felici come quando segnavamo. E questo feeling si vede tantissimo anche in Lukaku e Martinez, che è cresciuto accanto al belga: si cercano, si passano la palla, esultano insieme senza invidia. Un atteggiamento emotivo importante che al giorno d’oggi non è facile da vedere".<br/><br/><b>Anche l’alternanza sui calci di rigore sembra anomala.</b><br/>"Esatto, è l’ennesima dimostrazione di un affiatamento unico per il calcio moderno, dove fare tanti gol significa anche avere dei riconoscimenti economici maggiori. Ma a loro due non sembra interessare: nessuno vuole prevaricare sull’altro ma insieme vogliono portare in alto l’Inter".<br/><br/><b>Lei in chi si rivede maggiormente?</b><br/>"Probabilmente in Lukaku, ma non avevo questa sua strapotenza fisica che lo rende micidiale negli spazi. Poi tatticamente siamo diversi: il belga ama girare anche lontano dall’area di rigore dove può sfruttare i suoi strappi potenti".<br/><br/><b>Altra analogia col passato: l’Inter prese Madjer come sua spalla ma non passò le visite mediche e arrivò Diaz. Qui Sanchez sembrava dover far coppia con Lukaku, poi gli infortuni hanno dato strada libera a Lautaro.</b><br/>"Ci fosse stata un’alternanza forse l’argentino avrebbe avuto più pressione. Però Lautaro è stato bravo a non sedersi e a sfruttare l’assenza di un’altra punta per dare qualcosa in più. È giovane, segna tantissimo e ha margini di miglioramento enormi".<br/><br/><b>E Lukaku se lo aspettava così determinante?</b><br/>"Sì, ma mi ha sorpreso l’umiltà: ha voglia di crescere e di aiutare la squadra a migliorarsi sempre. È un leader, lo vedi dall’atteggiamento che ha con tutti: anche quando è stato sostituito non ha mai avuto atteggiamenti da primadonna. Magari rispetto ad altri ha commesso qualche errore sotto porta, ma fa un lavoro straordinario: con una coppia così la Juve è più vicina e la lotta scudetto più viva che mai".</p>
      <p>
        <a href="https://www.videointer.it/watch.php?vid=80c69d562">
          <b>VIDEO - SLAVIA-INTER, TRAMONTANA ESULTA CON UNA BANDIERA NERAZZURRA IN STUDIO</b>
        </a>
      </p>
    </article>
  </body>
</html>