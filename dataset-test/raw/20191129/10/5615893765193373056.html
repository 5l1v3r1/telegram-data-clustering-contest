<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/financiar/analiza-profit-tv-volatilitate-mare-pe-leu-intr-o-zi-cu-bursele-americane-inchise-de-ziua-recunostintei-19184959"/>
    <meta property="og:site_name" content="Profit.ro"/>
    <meta property="article:published_time" content="2019-11-29T10:36:00+00:00"/>
    <meta property="og:title" content="ANALIZĂ PROFIT TV Volatilitate mare pe leu într-o zi cu bursele americane închise de Ziua Recunoștinței"/>
    <meta property="og:description" content="Ieri a fost, în general, o zi mai liniștită în piețele financiare internaționale, bursele americane fiind închise de Ziua Recunoștinței (Thanksgiving Day), o sărbătoare federală în Statele Unite ale Americii (SUA), ce are loc în a patra zi de joi din luna noiembrie, ce a fost sărbătorită la nivel național încă din 1789, cu o proclamație a lui George Washington, după o solicitare a Congresului."/>
  </head>
  <body>
    <article>
      <h1>ANALIZĂ PROFIT TV Volatilitate mare pe leu într-o zi cu bursele americane închise de Ziua Recunoștinței</h1>
      <address><time datetime="2019-11-29T10:36:00+00:00">29 Nov 2019, 10:36</time> by <a rel="author">Cătălin Chivu</a></address>
      <p>
        <b>Ieri a fost, în general, o zi mai liniștită în piețele financiare internaționale, bursele americane fiind închise de Ziua Recunoștinței (Thanksgiving Day), o sărbătoare federală în Statele Unite ale Americii (SUA), ce are loc în a patra zi de joi din luna noiembrie, ce a fost sărbătorită la nivel național încă din 1789, cu o proclamație a lui George Washington, după o solicitare a Congresului.</b>
      </p>
      <p>Dacă pe parcursul sesiunii din Pacific indicii din Australia (ASX200 +0,20%) și Noua Zeelandă (NZX50 +0,78%) au înregistrat a patra zi consecutivă pozitivă, bursele majore din Asia au înregistrat mici corecții, pierderi mai mari regăsindu-se în China (CSI300 -0,34%, SSEC -0,47%), pentru a doua zi consecutiv.</p>
      <p>Și piețele bursiere europene s-au închis în majoritate pe roșu, pe fondul incertitudinii aduse de întârzierea acordului comercial dintre SUA și China, după ce Beijingul a amenințat cu contra-măsuri la decizia președintelui Donald Trump de a sprijini Legea Drepturilor Omului și a Democrației în Hong Kong. Dintre indicii majori cel mai mult au pierdut cei de la Milano (FTSE MIB -0,61%) și Frankfurt (DAX -0,31%), presiunile asupra industriei germane menținîndu-se ridicate, în contextul în care cea mai mare economie europeană a evitat la limită intrarea în recesiune tehnică în acest an. Companiile din Germania taie masiv din locurile de muncă, în condițiile în care puternica industrie auto locală se confruntă cu cerințele trecerii la mașinile electrice și cele fără șofer, iar producătorii de mașinării și roboți industriali sunt afectați de scăderea exporturilor și de disputele comerciale globale. Reducerile de personal vor fi implementate gradual, uneori pe parcursul mai multor ani, grație legilor în vigoare din piața muncii și a acordurilor încheiate cu sindicatele, astfel că efectele nu vor fi imediat vizibile la nivelul economiei. Pe lista companiilor care au anunțat disponibilizări în acest an, multe dintre ele în baza unor programe de plecări voluntare, se află nume grele din industria germană, printre care Daimler, Volkswagen, Siemens, Leoni și Continental, dar și multinaționale cu o prezență importantă pe piața din România, precum Airbus, Michelin, sau Vestas.</p>
      <p>La Bursa de Valori București (BVB) am asistat ieri la o ședință de corecții, singurul indice care a închis pe verde fiind cel sectorial energetic BET-NG (+0,30%). Iar volumele de tranzacționare au revenit la normal, în sensul în care am consemnat tranzacții de doar 3,78 milioane euro. Cele mai lichide acțiuni au fost cele ale Fondului Proprietatea (FP 0,00%), urmate în top de aceleași trei titluri care ar urma să intre, începând cu septembrie 2020, în cadrul indicelui FTSE All Global Cap, respectiv Banca Transilvania (TLV -0,39%), Romgaz (SNG +0,26%) și BRD Groupe Societe Generale (BRD -0,26%). Volume mai mari decât media s-au făcut și cu acțiunile SIF Moldova (SIF2 +0,63%) și SIF Oltenia (SIF5 0,00%), însă după evoluția spectaculoasă de miercuri, interesul pentru societățile de investiții financiare a fost redus, deși pe viitor schimburile cu aceste titluri vor mai aduce ședințe cu volatilitate ridicată.<br/><br/>După mișcarea abruptă de alaltăieri seară, când traderi de la Londra au profitat de lichiditatea mică și au dus leul la cea mai mică valoare din istoria sa în raport cu moneda unică europeană (EUR), cotația EUR/RON atingând  4,8060, ieri, pe o piață mai lichidă, întregul impuls a fost anulat, prețul revenind în zona de la 4,7800 lei. Asta și pe fondul unor declarații ale guvernatorului Băncii Naționale a României (BNR) Mugur Isărescu, ce ar putea fi interpretate și drept un mesaj de apărare a leului prin intervenții în piață. Dacă deficitul bugetar este 4,4%, “terminăm discuția cu cursul de schimb”, a declarat acesta la conferința anuală organizată de Asociația Analiștilor Financiari Bancari din România. “Corectarea nu se va putea face doar din deprecierea cursului de schimb. Și nici nu cred că e bine” a mai spus guvernatorul, care a afirmat “Corecția deficitului extern trebuie făcută în principal prin corecția deficitului public”, După-amiază însă leul s-a mai depreciat, și EUR/RON a încheiat ziua, după alte momente de volatilitate, la 4,7900, cursul stabilit mai devreme de BNR fiind 4,7788.</p>
    </article>
  </body>
</html>