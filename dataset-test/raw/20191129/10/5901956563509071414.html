<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/pri-sosedih-parom-30-tisoc-evrov-za-otroke-to-so-posledice-255851"/>
    <meta property="og:site_name" content="Slovenske novice"/>
    <meta property="article:published_time" content="2019-11-29T10:20:00+00:00"/>
    <meta property="og:title" content="Pri sosedih parom 30 tisoč evrov za otroke: to so posledice"/>
    <meta property="og:description" content="Poročeni pari na Madžarskem, v katerih je ženska mlajša od 40 let, od letos lahko prejmejo brezobrestni kredit v vrednosti 30.500 evrov. Eden od pogojev je, da je vsaj eden od njiju zaposlen, ne s..."/>
  </head>
  <body>
    <article>
      <h1>Pri sosedih parom 30 tisoč evrov za otroke: to so posledice</h1>
      <h2>Če imajo tri otroke, jim kredita ni treba vrniti. Madžarska objavila prvo analizo nove družinske politike. Je otrok zdaj več?</h2>
      <address><time datetime="2019-11-29T10:20:00+00:00">29 Nov 2019, 10:20</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/29/1768738.jpg"/>
          <figcaption>Na Madžarskem po rojstvu tretjega otroka odpis kredita. FOTO: Blaž Samec, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/29/266443.jpg"/>
          <figcaption>Septembra letos so zabeležili skoraj 30 odstotkov več porok kot leto poprej. FOTO: Blaž Samec, Delo</figcaption>
        </figure>
      </slideshow>
      <p>Poročeni pari na Madžarskem, v katerih je ženska mlajša od 40 let, od letos lahko prejmejo brezobrestni kredit v vrednosti 30.500 evrov. Eden od pogojev je, da je vsaj eden od njiju zaposlen, ne smeta pa imeti kriminalne preteklosti in morata redno plačevati davke.<br/><br/>Posojila paru ni treba odplačevati tri leta po rojstvu prvega otroka, po rojstvu drugega otroka jima odpišejo tretjino vrednosti posojila, po rojstvu tretjega pa celotno posojilo. Če par v petih letih nima otroka ali pa se loči, mora posojilo vrniti v štirih mesecih. Posojila ni treba vrniti, če kot dokaz priložijo zdravniško potrdilo, da otrok nista mogla imeti.<br/><br/>Za tak korak se je madžarski premier <b>Victor Orban</b> februarja letos odločil, da bi zmanjšal preseljevanje in spodbudil ljudi, naj imajo več otrok. Stopnja rodnosti na Madžarskem je bila leta 2016 1,45 otroka na par.</p>
      <figure>
        <img src="https://www.slovenskenovice.si/images/slike/2019/11/29/266443.jpg"/>
        <figcaption>Septembra letos so zabeležili skoraj 30 odstotkov več porok kot leto poprej. FOTO: Blaž Samec, Delo</figcaption>
      </figure>
      <h3>Prvi podatki govorijo v prid novi madžarski družinski politiki</h3>
      <p>Te dni je državni statistični urad objavil prve izide, ki govorijo v prid madžarski družinski politiki. Samo septembra se je poročilo 29 odstotkov več ljudi kot istega meseca lani, kar je največ od leta 1979. V začetku tega meseca so sporočili tudi, da je doslej vlogo za državno posojilo v vrednosti 30.500 evrov oddalo več kot 50.000  parov, piše <i>Reuters</i>.<br/><br/>Če madžarska vlada že nazdravlja zaradi povečanega števila porok, pa o morebitni rasti števila rojstev še ne more govoriti, saj zakon velja šele od februarja letos, novorojenčki nove družinske politike pa se še niso rodili. A kot piše <i>Reuters</i>, se je stopnja rojstev v tem letu celo znižala z 1,49 otroka na žensko na 1,48.<br/><br/>Tudi Slovenija kot številne druge evropske države se sooča s padajočo stopnjo rojstev. V Sloveniji smo lani zabeležili v povprečju 1,61 otroka na žensko.</p>
    </article>
  </body>
</html>