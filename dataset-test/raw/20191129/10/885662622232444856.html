<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/aytokinito/126208/diathesimi-amesa-sti-hora-mas-apo-37235-eyro-i-nea-mercedes-glb"/>
    <meta property="og:site_name" content="Insider"/>
    <meta property="article:published_time" content="2019-11-29T10:50:00+00:00"/>
    <meta property="og:title" content="Οδηγήσαμε την ευρύχωρη και δυναμική νέα Mercedes GLB (pics &amp; vid)"/>
    <meta property="og:description" content="Με δυνατότητα μεταφοράς έως 7 ατόμων, κορυφαία άνεση και ιδιαίτερη πολυτέλεια, η νέα Mercedes GLB εντυπωσιάζει."/>
  </head>
  <body>
    <article>
      <h1>Οδηγήσαμε την ευρύχωρη και δυναμική νέα Mercedes GLB (pics &amp; vid)</h1>
      <h2>Με δυνατότητα μεταφοράς έως 7 ατόμων, κορυφαία άνεση και ιδιαίτερη πολυτέλεια, η νέα Mercedes GLB εντυπωσιάζει.</h2>
      <address>
        <time datetime="2019-11-29T10:50:00+00:00">29 Nov 2019, 10:50</time>
      </address>
      <p>Προικισμένη με εξαιρετική άνεση και τη γνωστή πολυτέλεια της Mercedes, η νέα GLB είναι ταυτόχρονα ένα SUV με ιδιαίτερα πρακτικό χαρακτήρα και δυνατότητα μεταφοράς έως και επτά επιβατών. Με μήκος 4,63 μ., πλασάρεται ανάμεσα στη σαφώς μικρότερη GLA (4,42 μ.) και στην ελαφρά μεγαλύτερη GLC των 4,68 μ. Ωστόσο έχει ένα εντελώς διακριτό χαρακτήρα, όπως θα δούμε στη συνέχεια.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-31.jpg"/>
      </figure>
      <p>Στην πρώτη οδηγική επαφή μας μαζί του, που έγινε στην Ανδαλουσία της Ισπανίας, διαπιστώσαμε ότι πρόκειται για ένα SUV με σχεδιαστικά –και όχι μόνον- χαρίσματα. Η πρόθεση των designer της μάρκας ήταν να δημιουργήσουν ένα μοντέλο με προσωπικότητα και σχεδιαστικές συγγένειες με τις μεγαλύτερες G-class και GLS, γίνονται αμέσως ορατές δια γυμνού οφθαλμού. Η νέα Mercedes GLB δείχνει να αρέσκεται στις εκτός δρόμου εξορμήσεις και το υπογραμμίζει με ένα «off road look» με τους κοντούς προβόλους της, τους μεγάλους τροχούς έως 20 ιντσών, αλλά και το χαρακτηριστικό σχήμα με τις ακμές και την απουσία καμπύλων γραμμών. Το συνολικό αισθητικό αποτέλεσμα κρίνεται εντυπωσιακότατο και συνδυάζει θαυμάσια τη διαχρονική κομψότητα με έντονο δυναμισμό.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-13.jpg"/>
      </figure>
      <p>
        <b>Χώροι για όλους, όλες και όλα</b>
      </p>
      <p>H GLB έρχεται όμως επίσης να καλύψει την αγορά των επταθέσιων compact SUV, που είναι ιδιαίτερα δημοφιλής στην Κίνα, απέναντι κυρίως στο VW Tiguan Allspace και στο Skoda Kodiaq. Ετσι επιλέχθηκε το τετραγωνισμένο σχήμα για το αμάξωμα και ένα εντυπωσιακά μακρύ μεταξόνιο μήκους 2,83 μ., ώστε να δημιουργηθούν οι απαραίτητοι χώροι. Στην Ισπανία διαπιστώσαμε ότι οι επιβάτες της μεσαίας σειράς κάθονται αρχοντικά, ενώ η (προαιρετική) τρίτη σειρά προορίζεται ξεκάθαρα για παιδιά ύψους έως 1,68 μ. και περιορίζει δραστικά τον χώρο αποσκευών στα 179 λίτρα.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-4e.jpg"/>
      </figure>
      <p>Στα 7θέσια μοντέλα έχουμε κυλιόμενα μεσαία καθίσματα με διαδρομή έως 17 εκατοστών για ευκολότερη πρόσβαση εντελώς πίσω και για προσαρμογή στις εκάστοτε ανάγκες. Με πενταθέσια διάταξη αποκτά ο χώρος αποσκευών διαστάσεις που θα ζήλευαν ακόμη και πολλά στέισον βάγκον, καθώς ο όγκος κυμαίνεται πλέον μεταξύ 560 λίτρων και 1.755 λίτρων με αναδιπλωμένες τις πλάτες των πίσω καθισμάτων! Η τιμή της τρίτης σειράς καθισμάτων ανέρχεται σε περίπου 1.300 ευρώ και δεν κρίνεται απαγορευτική για τα δεδομένα της κατηγορίας, καθώς η νέα GLB ξεκινά από 37.235 ευρώ.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-4a.jpg"/>
      </figure>
      <p>Το εσωτερικό του αυτοκινήτου δεν αιφνιδιάζει και παραπέμπει στην A- και στη B-class, με τη διαφορά ότι εδώ κάθεσαι περίπου 10 εκατοστά ψηλότερα και έχεις καλύτερη θέα από τα μεγάλα παράθυρα. Το μεγάλο MBUX κόκπιτ παραμένει εντυπωσιακό με τις μεγάλες οθόνες του, αν και η πληθώρα των λειτουργιών υπερβαίνει τα όρια του μέσου οδηγού, θα ενθουσιάσει όμως τους μανιώδεις «γκατζετάκηδες» που τους αρέσει να ασχολούνται συνέχεια με το κινητό και τον υπολογιστή τους.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-55.jpg"/>
      </figure>
      <p>
        <b>Χαλαρωτικός αλλά και δυναμικός χαρακτήρας</b>
      </p>
      <p>Η άνεση οδήγησης ανήκει επίσης στα μεγάλα όπλα της Mercedes GLB, η οποία μας εξέπληξε ευχάριστα σε αυτόν τον τομέα. Σε αντίθεση με πολλά άλλα SUV, που σε ταλαιπωρούν χωρίς λόγο θέλοντας να προσδώσουν μία σπορ (ψευδ)αίσθηση, εδώ έχουμε να κάνουμε με ένα μοντέλο ελεύθερου χρόνου το οποίο λειτουργεί χαλαρωτικά για τους επιβάτες του αποσβένοντας καταπληκτικά τις ανωμαλίες του οδοστρώματος. Σε αυτό συμβάλλουν καθοριστικά το μακρύ μεταξόνιο και οι σχετικά μαλακές ρυθμίσεις που έχουν επιλέξει οι άνθρωποι της Mercedes για το νέο SUV τους, αλλά και το προηγμένο σύστημα τετρακίνησης 4MATIC που είναι διαφορετικό από το αντίστοιχο της GLA.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-1f.jpg"/>
      </figure>
      <p>Οι αναρτήσεις αποδείχθηκαν λίρα εκατό στο σχετικά κακοφτιαγμένο επαρχιακό δίκτυο της Ανδαλουσίας, δεν άφηναν να περνά τίποτα έως τα σώματα των επιβατών, ενώ ακόμη και στη Sport ρύθμιση παρέμεναν ευχάριστα άνετες προσφέροντας ταυτόχρονα εξαιρετική πρόσφυση σε συνδυασμό με ελάχιστες κλίσεις του αμαξώματος στις στροφές. Όμως και εκτός δρόμου τιμά το νέο γερμανικό SUV το γράμμα G στο όνομά του με εξαιρετικές αναρριχητικές ικανότητες και όλα τα ηλεκτρονικά συστήματα, όπως π.χ. περιοριστή ταχύτητας στις καταβάσεις, που κάνουν όντως τη διαφορά.</p>
      <figure>
        <img src="https://www.insider.gr/sites/default/files/inline-images/Mercedes-Benz-GLB-2020-1280-27_0.jpg"/>
      </figure>
      <p>Στην Ελλάδα εισάγεται η νέα GLB με κινητήρες βενζίνης 1,33 και 2,0 λίτρων με 163 και 224 ίππους και με δίλιτρο πετρελαιοκινητήρα σε εκδοχές 116, 150 και 190 αλόγων. Όλες οι εκδόσεις συνδυάζονται στάνταρ με ένα εξαιρετικό αυτόματο κιβώτιο διπλού συμπλέκτη και οι πιο δυνατές με προηγμένο σύστημα τετρακίνησης 4MATIC. Στην Ισπανία είχαμε την ευκαιρία να οδηγήσουμε διάφορες εκδόσεις και προσωπικά καταλήξαμε στη βασική βενζίνης GLB 200 με τους 163 ίππους. Το αυτοκίνητο ζυγίζει μόνον 1.555 κιλά, δεν κουβαλά το βάρος της τετρακίνησης και η σπιρτάδα του σου δίνει την αίσθηση ότι έχει αρκετά περισσότερα άλογα από αυτά που εμφανίζει στην άδεια κυκλοφορίας του. Από τις εκδόσεις ντίζελ προτείνουμε τη μεσαία GLB 200 d των 150 αλόγων, που την ξεχωρίσαμε λόγω του πολιτισμένου χαρακτήρα της, της εξαιρετικής ροπής της από χαμηλά και της χαμηλής της κατανάλωσης γύρω στα 6 λίτρα ανά 100 χλμ. Εξάλλου κοστολογείται μόνον 2.300 ευρώ ακριβότερα από την αντίστοιχη πετρελαίου με τα 116 άλογα, οπότε τη θεωρούμε «χρυσή επιλογή.»</p>
      <figure>
        <iframe src="https://www.youtube.com/embed/jdj8EjP8Mj4" width="560" height="315" data-service="Youtube" scrolling="no"/>
      </figure>
      <p>Κορυφαία στιγμή του ταξιδιού μας ήταν πάντως η οδήγηση της Mercedes GLB AMG 34 4MATIC με 306 ίππους, ήχο καταδιωκτικού σε εφόρμηση και κρατήματα και επιταχύνσεις σπορ κουπέ!</p>
      <p>
        <b>Άμεσα διαθέσιμη και σε πολλές εκδόσεις</b>
      </p>
      <p>Όσον αφορά στις τιμές, να πούμε ότι η ελληνική αντιπροσωπεία έκανε την έκπληξη καθώς ξεκινούν ελαφρά χαμηλότερα από τις αντίστοιχες στη Γερμανία. Αυτό ισχύει για την εμπροσθοκίνητη και βενζινοκίνητη GLB 200 Auto των 163 ίππων η οποία κοστίζει 37.235 ευρώ, ενώ οι εκδόσεις ντίζελ ξεκινούν από 43.280 ευρώ στην έκδοση των 116 ίππων και από 45.565 ευρώ σε εκείνη των 150 ίππων. Όσοι επιθυμούν και τετρακίνηση θα πρέπει να βάλουν πιο βαθιά το χέρι στην τσέπη και να καταθέσουν από 50.365 ευρώ για τη ντιζελοκίνητη GLB 200 d 4MATIC Auto με 150 άλογα είτε από 51.365 ευρώ για τη βενζινοκίνητη GLB 250 4MATIC των 224 ίππων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/aytokinito/126127/kymco-pio-ftina-para-pote-logo-black-friday"/>
        <a href="https://www.insider.gr/epiheiriseis/aytokinito/126080/elon-mask-250000-pro-paraggelies-gia-fortigo-tis-tesla"/>
        <a href="https://www.insider.gr/epiheiriseis/aytokinito/126067/me-300-eyry-ekptosi-kai-atoko-diakanonismo-sym-symphony-st125i-cbs"/>
      </related>
    </article>
  </body>
</html>