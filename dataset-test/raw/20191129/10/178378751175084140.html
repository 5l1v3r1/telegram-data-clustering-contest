<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/rassegna/ristoratore-vende-attivita-curare-moglie-malata-clinica.html"/>
    <meta property="og:site_name" content="Today"/>
    <meta property="article:published_time" content="2019-11-29T10:55:00+00:00"/>
    <meta property="og:title" content="Noto ristoratore vende l'attività per salvare la moglie ricoverata in una clinica in Austria"/>
    <meta property="og:description" content="La storia di Carlo Bertaccini e sua moglie Paola, ricoverata in una struttura privata in Austria da 15mila euro al mese. &quot;Lassù ci sono altre famiglie italiane nelle stesse condizioni: perché per salvare i nostri cari dobbiamo andare all’estero e ridurci sul lastrico?&quot;, dice a La Nazione"/>
  </head>
  <body>
    <article>
      <h1>Noto ristoratore vende l'attività per salvare la moglie ricoverata in una clinica in Austria</h1>
      <h2>La storia di Carlo Bertaccini e sua moglie Paola, ricoverata in una struttura privata in Austria da 15mila euro al mese. "Lassù ci sono altre famiglie italiane nelle stesse condizioni: perché per salvare i nostri cari dobbiamo andare all’estero e ridurci sul lastrico?", dice a La Nazione</h2>
      <address><time datetime="2019-11-29T10:55:00+00:00">29 Nov 2019, 10:55</time> by <a rel="author">Redazione</a></address>
      <p>Un noto ristoratore di Massa Carrara ha deciso di <b>vendere la propria attività per sostenere le spese per la moglie malata</b>, ricoverata in una clinica in Austria. <b>Carlo Bertaccini</b>, proprietario del ristorante "L'Aquila" ha raccontato la storia sua e di sua moglie Paola al quotidiano <i>La Nazione</i>.</p>
      <p>L'8 ottobre 2016 la donna ha avuto un malore mentre era in casa con il marito. "Intervenne subito l’ambulanza medica e Paola fu operata all’Opa. Dopo pochi giorni venne dimessa, forse troppo presto. Venne ricoverata al Noa per cento giorni e poi trasferita al Versilia per tre mesi; successivamente a Cecina per otto mesi di riabilitazione. Era pelle e ossa e le piaghe da decubito la stavano devastando", dice Bertaccini, mostrando le foto della moglie. "Dopo Cecina, è stata ricoverata al Regina Elena di Carrara e trasferita successivamente in Rsa a Pontremoli. Ma le condizioni generali di Paola non miglioravano e le sue piaghe aumentavano, con il suo e il mio dolore".</p>
      <p>Da lì la decisione di portarla <b>in Austria, nella clinica del dottor Leopold Saltuari</b>, a gennaio 2019. "In tre mesi le piaghe si sono chiuse e lei si sta riprendendo, i progressi si vedono giorno dopo giorno. Ma curarsi in quella clinica significa pagare 15mila euro al mese. Ho chiesto un mutuo, ho ipotecato la casa e venderò il ristorante per salvare Paola", spiega Bertoccini.</p>
      <p>La Usl "dovrebbe rimborsarmi l'80% delle spese sostenute, ma solo quando Paola sarà a casa", dice ancora il ristoratore, che fino ad oggi <b>afferma di aver speso "165mila euro"</b> e dice: "Senza quella clinica, non so che fine avrebbe fatto mia moglie. Lassù ci sono altre famiglie italiane nelle stesse condizioni: perché per salvare i nostri cari dobbiamo andare all’estero e ridurci sul lastrico?".</p>
      <p>Venerdì 13 dicembre è stata organizzata una cena di beneficenza per Paola nel ristorante del marito.</p>
      <p>
        <a href="https://www.lanazione.it/massa-carrara/cronaca/vende-tutto-moglie-malata-1.4911219">Fonte: La Nazione →</a>
      </p>
    </article>
  </body>
</html>