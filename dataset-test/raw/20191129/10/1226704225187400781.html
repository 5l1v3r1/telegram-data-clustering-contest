<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/e-heger-parlament-si-nezasluzi-rokov/432986-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-29T10:28:00+00:00"/>
    <meta property="og:title" content="E. Heger: Parlament si nezaslúži rokovať o nekvalitnom návrhu rozpočtu"/>
    <meta property="og:description" content="V rozpočte sú podľa poslanca na strane príjmov nafúknuté nedaňové príjmy, výdavky sú zasa nereálne podhodnotené."/>
  </head>
  <body>
    <article>
      <h1>E. Heger: Parlament si nezaslúži rokovať o nekvalitnom návrhu rozpočtu</h1>
      <h2>V rozpočte sú podľa poslanca na strane príjmov nafúknuté nedaňové príjmy, výdavky sú zasa nereálne podhodnotené.</h2>
      <address><time datetime="2019-11-29T10:28:00+00:00">29 Nov 2019, 10:28</time> by <a rel="author">TASR</a></address>
      <p>Bratislava 29. novembra (TASR) – Návrh štátneho rozpočtu je<i> "škandalózne" </i>nekvalitný a Národná rada (NR) SR si nezaslúži o takomto návrhu rokovať. Uviedol to v rozprave k zákonu roka poslanec Eduard Heger za klub OĽaNO. Predložený rozpočet mal byť podľa neho prepracovaný, pretože je klamlivý a hnutie OĽaNO ho odmieta.</p>
      <p><i>"Pán minister financií zadal úradníkom, samozrejme, to bol politický rozkaz, aby na papieri 'napasovali' deficit do výšky 0,5 % HDP, aby sme oklamali Európsku komisiu (EK) a náš zákon o vyrovnanom rozpočte, že akože plníme pravidlá," </i>poznamenal Heger.</p>
      <p>Skonštatoval, že podľa Národnej banky Slovenska (NBS) deficit budúci rok nebude 0,5 % HDP, ale 1,6 % HDP. Rada pre rozpočtovú zodpovednosť (RRZ) má zasa odhad 1,8 % HDP, deficit by sa tak blížil k takmer 2 miliardám eur. <i>"Situácia sa z tohto pohľadu naozaj podobá na grécku cestu,"</i> podotkol Heger. Vláda podľa neho nepripravila Slovensko na prípadnú krízu v budúcnosti, na ochranu pred ktorou potrebuje rozpočet trojmiliardový priestor, aby zastabilizoval ekonomiku. Návrhu rozpočtu podľa neho neverí ani EK.</p>
      <p>V rozpočte sú podľa Hegera na strane príjmov nafúknuté nedaňové príjmy, výdavky sú zasa nereálne podhodnotené. Rezort financií sa podľa jeho slov snaží presvedčiť, že verejné investície v budúcom roku budú najnižšie za posledných 15 rokov. <i>"Vláda sa bojí priznať, že nevie na sebe šetriť cez hodnotu za peniaze a hospodári zle,"</i> myslí si. Podotkol, že dochádza k rozvratu stability verejných financií.</p>
      <related>
        <h4>Prečítajte si aj:</h4>
        <a href="https://www.teraz.sk/ekonomika/poslanci-zacali-rokovat-o-navrhu-st/432954-clanok.html"/>
        <a href="https://www.teraz.sk/ekonomika/nrsr-v-piatok-sa-nebude-hlasovat-posl/432877-clanok.html"/>
        <a href="https://www.teraz.sk/slovensko/b-bugar-otvoril-schodzu-parlamentu-r/432305-clanok.html"/>
        <a href="https://www.teraz.sk/slovensko/sns-podpori-v-parlamente-navrh-rozpoc/432163-clanok.html"/>
        <a href="https://www.teraz.sk/ekonomika/rezort-financii-nezvysi-dane-na-tabak/432095-clanok.html"/>
      </related>
    </article>
  </body>
</html>