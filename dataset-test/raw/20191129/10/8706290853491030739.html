<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/687194/neo-proklitiko-dimosievma-apo-ti-yeni-safak-me-ti-symfonia-tourki"/>
    <meta property="og:site_name" content="enikos.gr"/>
    <meta property="article:published_time" content="2019-11-29T10:19:00+00:00"/>
    <meta property="og:title" content="Νέο προκλητικό δημοσίευμα από τη Yeni Safak: Με τη συμφωνία Τουρκίας - Λιβύης εμποδίζονται συμφωνίες Ελλάδας και Κύπρου για ΑΟΖ"/>
    <meta property="og:description" content="Από την τουρκική εθνοσυνέλευση θα περάσει η συμφωνία που υπέγραψε η Τουρκία με τη Λιβύη για την οριοθέτηση των θαλάσσιων ζωνών της και μετά θα ανακοινωθεί..."/>
  </head>
  <body>
    <article>
      <h1>Νέο προκλητικό δημοσίευμα από τη Yeni Safak: Με τη συμφωνία Τουρκίας - Λιβύης εμποδίζονται συμφωνίες Ελλάδας και Κύπρου για ΑΟΖ</h1>
      <address>
        <time datetime="2019-11-29T10:19:00+00:00">29 Nov 2019, 10:19</time>
      </address>
      <p>Από την τουρκική εθνοσυνέλευση θα περάσει η <a href="http://www.enikos.gr/international/687031/ragdaies-exelixeis-symfonia-tourkias-livyis-gia-ta-thalassia-syno">συμφωνία</a> που υπέγραψε η <a href="http://www.enikos.gr/politics/687100/klithike-sto-ypex-gia-exigiseis-o-tourkos-presvis-stin-athina">Τουρκία</a> με τη Λιβύη για την οριοθέτηση των θαλάσσιων ζωνών της και μετά θα ανακοινωθεί στα Ηνωμένα Έθνη, γράφει στο σημερινό της πρωτοσέλιδο, η τουρκική φιλοκυβερνητική εφημερίδα Yeni Safak.</p>
      <p>Όπως αναφέρεται στο δημοσίευμα αυτή η συμφωνία πλέον εμποδίζει τις προσπάθειες συμφωνίας μεταξύ Κύπρου και Αιγύπτου για την οριοθέτηση των θαλάσσιων ζωνών τους και πως η Ελλάδα δεν θα μπορεί πια να κάνει συμφωνία για την ΑΟΖ ούτε με την Κύπρο ούτε με την Αίγυπτο.</p>
      <p>Σε συνέχεια του χθεσινού δημοσιεύματος της η τουρκική εφημερίδα, υπό τον τίτλο “Τώρα ξεκίνησε το παιχνίδι στη Μεσόγειο”, γράφει ότι η Τουρκία συνεργάστηκε με τη Λιβύη κηρύσσοντας τα νόμιμα σύνορά της στο δυτικό μέρος της Μεσογείου. Αναφέρει ότι η συμφωνία περιλαμβάνει και λεπτομέρειες των συντεταγμένων των θαλάσσιων ορίων των δύο χωρών, προσθέτοντας ότι “η Τουρκία μετά την έγκριση της συμφωνίας από την τουρκική εθνοσυνέλευση θα την ανακοινώσει στα Ηνωμένα Έθνη και θα τεθεί σε εφαρμογή το μνημόνιο”.</p>
      <p>Σύμφωνα με τη Yeni Safak, η μεγάλη συμφωνία στη Μεσόγειο προχώρησε με οδηγίες του Τούρκου Προέδρου Ρετζέπ Ταγίπ Ερντογάν. Στο δημοσίευμα σημειώνεται ότι στην τελευταία επίσκεψη της αρμόδιας επιτροπής της Λιβύης στις 18-19 Νοεμβρίου ολοκληρώθηκαν οι τεχνικές εργασίες και υπογράφηκε προχθές από τους ηγέτες των δύο χωρών και πως το γεγονός ότι η συμφωνία έγινε με μία κυβέρνηση νόμιμη ενώπιον του ΟΗΕ αποκλείει τις συζητήσεις περί νομιμότητας της συμφωνίας.</p>
      <p>Η τουρκική φιλοκυβερνητική εφημερίδα υποστηρίζει ότι στη συμφωνία στην οποία ορίζεται η ΑΟΖ των δύο χωρών στη Μεσόγειο, έχει δημιουργηθεί ζώνη θαλάσσιων αρμοδιοτήτων μεταξύ Τουρκίας και Λιβύης και αυτή η ζώνη αποτελεί ασπίδα έναντι Ελλάδας, Κύπρου και Αιγύπτου. Επιπλέον εμποδίζει τις προσπάθειες συμφωνίας οριοθέτησης θαλάσσιων ορίων μεταξύ Κύπρου και Αιγύπτου. Υποστηρίζει ακόμη ότι η Ελλάδα δεν μπορεί να κάνει συμφωνία για ΑΟΖ ούτε με την Κύπρο ούτε με την Αίγυπτο. Σύμφωνα με την Yeni Safak η Τουρκία δημιούργησε υπεροχή έναντι των κακών συμμαχιών.</p>
      <p>Η τουρκική εφημερίδα αναφέρει ότι είναι η πρώτη συμφωνία για την ΑΟΖ που υπογράφει η Τουρκία με ένα κράτος παράκτιο της Μεσογείου. Με την υπογραφή της συμφωνίας η Τουρκία ανακοίνωσε επισήμως την νόμιμη κυριαρχία της περίπου στο ένα τέταρτο της έκτασης της Γαλάζιας Πατρίδας, όπως αναφέρει και γράφει ότι οι εργασίες με τη Λιβύη κράτησαν εννέα χρόνια</p>
      <p>Σύμφωνα με τη Yeni Safak, η Τουρκία κάνει έκκληση και στις άλλες χώρες που έχουν ακτογραμμή και κυρίως στο Ισραήλ και στην Αίγυπτο για την οριοθέτηση των θαλάσσιων ζωνών τους.</p>
      <p>Η τουρκική εφημερίδα σημειώνει ακόμη ότι σύμφωνα με εργασίες του στρατιωτικού Τζιχάτ Γιαϊτσί, η Κύπρος στις συμφωνίες που υπέγραψε για την οριοθέτηση των θαλάσσιων ζωνών "σφετερίστηκε" από το Ισραήλ 4.600 τ.χλμ, από τον Λίβανο 3.957 τ. χλμ και από την Αίγυπτο 21.500 τ.χλμ. Υποστηρίζει ότι αν αντί με την Κύπρο το Ισραήλ υπέγραφε συμφωνία με την Τουρκία τότε το 13 και το 12 τεμάχιο θα ήταν ολόκληρο δικό του, από το 8, το 9 και το 11 ένα μεγάλο μέρος του και από το 1, το 7 και το 10 ένα μέρος του. Υποστηρίζει ακόμη πως εάν η Αίγυπτος έκανε αντί με την Κύπρο, συμφωνία με την Τουρκία, τότε θα είχε 11.500 τ. χλμ. περισσότερα και θα είχε μέρος των τεμαχίων 4,5,6,7 και 11.</p>
      <p>Και η εφημερίδα Σταρ στο δικό της πρωτοσέλιδο με τίτλο “Χαλάσαμε το παιχνίδι στη Μεσόγειο” αναφέρεται στη συμφωνία που υπέγραψε η Τουρκία με τη Λιβύη, χαρακτηρίζοντάς την ιστορική. “Η συμφωνία διασφαλίζοντας τα δικαιώματα και τα συμφέροντά μας στην περιοχή είπε ‘στοπ’ στα αποικιοκρατικά παιχνίδια της Ευρώπης στην υφαλοκρηπίδα μας”.</p>
      <p>Η αντιπολιτευτική εφημερίδα Σοζτζού στο κύριο θέμα της υπό τον τίτλο “Χαλάσαμε τα σχέδια της συμμαχίας πετρελαίου”, γράφει ότι η Τουρκία και η Λιβύη υπέγραψαν συμφωνία για τη θάλασσα και με αυτό τον τρόπο έφραξε τη συμμαχία αρπαγής από Ελλάδα και Κύπρο που έχουν πίσω τους ΗΠΑ και ΕΕ.</p>
      <p>Η συμφωνία της Τουρκίας με τη Λιβύη για τα θαλάσσια σύνορα έχει στόχο την προστασία των δικαιωμάτων της Άγκυρας βάσει του διεθνούς δικαίου, υποστήριξε ο Τούρκος υπουργός Εξωτερικών Μεβλούτ Τσαβούσογλου, μια ημέρα μετά την υπογραφή της εν λόγω συμφωνίας στην Κωνσταντινούπολη.</p>
      <p>Πηγή πληροφοριών: ΚΥΠΕ, sigmalive.com</p>
      <related>
        <h4>σχετικά άρθρα</h4>
        <a href="http://www.enikos.gr/international/687116/ellinas-diasostis-ston-ant1-psachname-sta-syntrimmia-otan-ktirio-%0A%20%20%20%20%0A"/>
        <a href="http://www.enikos.gr/international/687123/kinimatografiki-syllipsi-ton-diarrikton-tis-oikias-tou-patriarchi%0A%20%20%20%20%0A"/>
        <a href="http://www.enikos.gr/international/687131/i-aigyptos-katadikazei-ta-mnimonia-katanoisis-pou-ypegrafisan-met%0A%20%20%20%20%0A"/>
        <a href="http://www.enikos.gr/international/687065/i-symfonia-me-tin-tourkia-tou-erntogan-dichazei-tin-livyi-sfodri-%0A%20%20%20%20%0A"/>
        <a href="http://www.enikos.gr/international/687045/komision-i-epifylaktikotita-ston-emvoliasmo-meizona-apeili-gia-ti%0A%20%20%20%20%0A"/>
        <a href="http://www.enikos.gr/international/687040/tsavousoglou-gia-ti-symfonia-me-ti-livyi-stochos-mas-einai-i-pros%0A%20%20%20%20%0A"/>
        <a href="http://www.enikos.gr/international/687031/ragdaies-exelixeis-symfonia-tourkias-livyis-gia-ta-thalassia-syno%0A%20%20%20%20%0A"/>
        <a href="http://www.enikos.gr/international/686994/prothypourgos-psevdokratous-i-tourkia-echei-dikaiomata-se-oli-tin%0A%20%20%20%20%0A"/>
        <a href="http://www.enikos.gr/international/686936/tourkikes-diekdikiseis-dytika-tis-rodou-i-proklitiki-epistoli-gia%0A%20%20%20%20%0A"/>
      </related>
    </article>
  </body>
</html>