<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623904/%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF%E2%80%8C%DA%A9%D9%86%DA%AF%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-29T10:08:00+00:00"/>
    <meta property="og:title" content="معترضان هنگ‌کنگی به دنبال برگزاری راهپیمایی‌های جدید"/>
    <meta property="og:description" content="معترضان هنگ‌کنگی در حالی خواستار برگزاری راهپیمایی‌های گسترده در روزهای آتی شدند که پلیس این منطقه امروز (جمعه) از محوطه دانشگاه پلی‌تکنیک که شاهد بدترین درگیری‌ها بود، عقب نشینی کرد."/>
  </head>
  <body>
    <article>
      <h1>معترضان هنگ‌کنگی به دنبال برگزاری راهپیمایی‌های جدید</h1>
      <address>
        <time datetime="2019-11-29T10:08:00+00:00">29 Nov 2019, 10:08</time>
      </address>
      <p>
        <i>معترضان هنگ‌کنگی در حالی خواستار برگزاری راهپیمایی‌های گسترده در روزهای آتی شدند که پلیس این منطقه امروز (جمعه) از محوطه دانشگاه پلی‌تکنیک که شاهد بدترین درگیری‌ها بود، عقب نشینی کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با وجود درگیری‌ها میان معترضان و پلیس در محوطه دانشگاه پلی‌تکنیک هنگ‌کنگ از اواسط نوامبر سال جاری میلادی، این منطقه از روز یکشنبه که انتخابات در آن برگزار شد، در آرامش نسبی به سر می‌برد.</p>
      <p>امروز حوالی ساعت ۱۹ به وقت محلی قرار است معترضان در مقابل کنسولگری انگلیس تجمع کرده و از دولت لندن بخواهند تا از اتباع خود در این منطقه قلمروی چین حفاظت کند.</p>
      <figure>
        <img src="https://aftabnews.ir/files/fa/news/1398/9/8/364890_138.jpg"/>
      </figure>
      <p>این راهپیمایی پس از آن انجام می‌شود که یکی از کارمندان سابق کنسولگری انگلیس در هنگ‌کنگ گفت، پلیس مخفی چین وی را مورد ضرب و شتم قرار داده و وی را مجبور کرده تا اطلاعاتی درباره فعالان حقوق بشری که رهبری این اعتراضات را برعهده دارند، به آنها بدهد.</p>
      <p>معترضان با شعار "ما همگی سیمون هستیم" – اشاره به نام این کارمند سابق یعنی سیمون چنگ – در راهپیمایی امروز شرکت می‌کنند.</p>
      <p>دیگر راهپیمایی‌ها شامل راهپیمایی دانش آموزان در اعتراض به استفاده از گاز اشک آور توسط پلیس علیه کودکان و "راهپیمایی سپاسگزاری" است که معترضان قرار است به سمت کنسولگری آمریکا حرکت کنند.</p>
      <p>راهپیمایی روز هشتم دسامبر از سوی جبهه حقوق بشر مدنی قرار است بهترین گزینه در حمایت از این جنبش حامی دموکراسی باشد.</p>
      <p>فعالان در هنگ کنگ از رسانه‌های اجتماعی برای اعلام یکسری از اعتراضات که مورد حمایت مقام‌های آمریکایی نیز قرار گرفته، استفاده کرده‌اند.</p>
      <p>پکن که به دنبال پایان دادن نبرد تجاری خود با آمریکا است، به واشنگتن هشدار داده که در پی امضای قانون حمایت از معترضان در این دولتشهر، دست به اقدامات مقابله‌ای می‌زند.</p>
      <p>اعتراضات ضد دولتی در هنگ کنگ از ژوئن سال جاری میلادی این دولتشهر را دربرگرفته و باعث شده تا اوضاع در این منطقه همچنان متشنج باشد.</p>
      <p>اعتراضات با مطرح شدن لایحه استرداد مظنونان به چین برای دادگاهی و محاکمه آغاز شد و با درخواست‌هایی برای برکناری کری لام، رئیس اجرایی دولتشهر هنگ کنگ ادامه یافت.</p>
    </article>
  </body>
</html>