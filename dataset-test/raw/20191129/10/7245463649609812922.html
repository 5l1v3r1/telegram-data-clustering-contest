<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58817/kojima-productions-wspolzalozyciel-studia-podobno-opuszcza-firme.html"/>
    <meta property="og:site_name" content="CD-Action"/>
    <meta property="article:published_time" content="2019-11-29T10:29:00+00:00"/>
    <meta property="og:title" content="Kojima Productions: Współzałożyciel studia (podobno) opuszcza firmę"/>
    <meta property="og:description" content="Kenichiro Imaizumi pracował z Kojimą blisko 20 lat."/>
  </head>
  <body>
    <article>
      <h1>Kojima Productions: Współzałożyciel studia (podobno) opuszcza firmę</h1>
      <address><time datetime="2019-11-29T10:29:00+00:00">29 Nov 2019, 10:29</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Kenichiro Imaizumi pracował z Kojimą blisko 20 lat.</p>
      <p>O tym, że Death Stranding podzieli graczy, było wiadomo na długo przed premierą. Enigmatyczne zwiastuny, niejasności co do rozgrywki, twórca pokazujący z radością możliwość oddawania moczu przez głównego bohatera... I faktycznie, kiedy wyszła, cała branża podzieliła się na dwa obozy (co widać dobrze po <b>recenzjach</b>). Ja akurat jestem z tych, którzy w nowej grze Kojimy się zakochali i jestem absolutnie zachwycony (ale spokojnie, przede mną jeszcze chociażby Disco Elysium czy Fallen Order), ale mogę zrozumieć, dlaczego niektórym się nie podoba – zwłaszcza, że w warstwie narracyjnej jest ona dość nierówna.</p>
      <p>Być może w tym ostatnim należy upatrywać przyczyn ostatnich wydarzeń z japońskiego studia. Jak donosi Video Games Chronicle, Kojima Productions opuścił Kenichiro Imaizumi. Developer współpracował z Hideo Kojimą prawie 20 lat (a w samym Konami od 1995), od momentu, gdy dołączył do zespołu rozwijającego Metal Gear Solid 2. Od tamtej pory zajmował się kolejnymi odsłonami serii, będąc jednym z producentów części od „czwórki” wzwyż. Gdy Konami postanowiło zwolnić (w dość niewesołych okolicznościach) legendarnego twórcę, Imaizumi odszedł wraz z nim do nowo założonej firmy. W niej zaś został jednym z dyrektorów i producentów, a jego głównym zadaniem było nadzorowanie produkcji Death Stranding.</p>
      <p>Powodem odejścia według źródła VGC miał być konflikt z pozostałymi dyrektorami studia. Czy miało to wpływ na ostateczny kształt gry? Trudno powiedzieć, chociaż opuszczenia pracy w takim momencie może sugerować, że konflikt zaistniał już jakiś czas wcześniej. Kojima Production i sam Kenichiro Imaizumi do tej pory nie skomentowali sprawy.</p>
      <related>
        <h4>Podobne newsy</h4>
        <a href="https://www.cdaction.pl/news-58640/death-stranding-kojima-uwaza-ze-amerykanie-slabiej-oceniaja-gre-bo-wola-shootery.html"/>
        <a href="https://www.cdaction.pl/news-58600/death-stranding-pierwsze-40-minut-nowej-gry-hideo-kojimy-wideo.html"/>
        <a href="https://www.cdaction.pl/news-58598/norman-reedus-dobrze-ze-death-stranding-powstalo-zamiast-silent-hills.html"/>
        <a href="https://www.cdaction.pl/news-58573/death-stranding-zajrzyjcie-z-bbc-za-kulisy-powstawania-gry-kojimy-wideo.html"/>
        <a href="https://www.cdaction.pl/news-58546/death-stranding-kojima-zrobil-dobra-gre-ale-zachwyt-nie-jest-powszechny-recenzje.html"/>
      </related>
    </article>
  </body>
</html>