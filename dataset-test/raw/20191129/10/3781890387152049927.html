<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/744298"/>
    <meta property="og:site_name" content="เดลินิวส์"/>
    <meta property="article:published_time" content="2019-11-29T10:24:00+00:00"/>
    <meta property="og:title" content="ศาลเกาหลีใต้พิพากษาจำคุก 2นักร้องเค-ป๊อปข่มขืนสาว"/>
    <meta property="og:description" content="ศาลเกาหลีใต้ตัดสินจำคุกนักร้องเค-ป๊อป2คนข้อหาข่มขืนกระทำชำเราหญิงสาว ได้แก่จอง จุน-ยอง 6 ปีและชเว จง-ฮุน 5 ปี"/>
  </head>
  <body>
    <article>
      <h1>ศาลเกาหลีใต้พิพากษาจำคุก 2นักร้องเค-ป๊อปข่มขืนสาว</h1>
      <address>
        <time datetime="2019-11-29T10:24:00+00:00">29 Nov 2019, 10:24</time>
      </address>
      <p>
        <b>ศาลเกาหลีใต้ตัดสินจำคุกนักร้องเค-ป๊อป2คนข้อหาข่มขืนกระทำชำเราหญิงสาว ได้แก่จอง จุน-ยอง 6 ปีและชเว จง-ฮุน 5 ปี</b>
      </p>
      <p>สำนักข่าวเอพีรายงานจากกรุงโซลประเทศเกาหลีใต้เมื่อวันที่ 29 พ.ย.ว่า ศาลแขวงกลางโซลได้ตัดสินลงโทษจำคุก 6 ปี นายจอง จุน-ยอง นักร้องนักแต่งเพลง และนายชเว จง-ฮุน อดีตสมาชิกวงบอยแบนด์ F.T.Island จำคุก 5 ปี ตามความผิดในข้อหาข่มขืนกระทำชำเราหญิง โดยระบุว่า จำเลยทั้งสองกระทำความผิดโดยสมรู้ร่วมคิดกันหลายคนในการมีเพศสัมพันธ์อย่างไม่ถูกต้องตามกฎหมายกับบุคคลที่ไม่มีสติหรือไม่สามารถขัดขืนต่อต้านได้<br/><br/>นอกจากนั้น นายจอง จุน-ยองยังมีความผิดฐานถ่ายคลิปวิดีโอการมีเพศสัมพันธ์โดยอีกฝ่ายไม่อาจขัดขืน แล้วยังเผยแพร่ไปในกลุ่มแชต จำเลยทั้งสองยังจะต้องเข้ารับการบำบัดเป็นเวลา 80 ชั่วโมงสำหรับผู้กระทำผิดคดีทางเพศ อย่างไรก็ตาม จำเลยทั้งสองยังมีเวลา 1 สัปดาห์ที่จะยื่นอุทธรณ์คำตัดสินของศาล<br/><br/>เรื่องอื้อฉาวทางเพศของบุคคลทั้งสองสร้างความเสียหายให้กับธุรกิจบันเทิงของเกาหลีใต้ ซึ่งได้สอบสวนคดีนี้ตั้งแต่ต้นปีที่ผ่านมา</p>
      <figure>
        <img src="https://www.dailynews.co.th/admin/upload/20191129/news_AcQHMwFePY173645_533.jpg?v=20191130084?v=9635"/>
      </figure>
      <p>เพลงป๊อปเกาหลี ซีรีส์ทางโทรทัศน์และภาพยนตร์ได้รับความนิยมอย่างมากในภูมิภาคเอเชีย แต่ธุรกิจบันเทิงของเกาหลีใต้กลับเผชิญเรื่องอื้อฉาวทางเพศสะท้อนให้เห็นด้านมืดของวงการนี้ เช่น ดาราชายถูกกล่าวหาล่วงละเมิด และรายงานเรื่องดาราหญิงหรือนักร้องนักแสดงฝึกหัดแต่กลับถูกบังคับให้มีเพศสัมพันธ์กับชายผู้มีอำนาจในวงการเพื่อแลกกับการเข้าสู่วงการบันเทิง<br/><br/>เมื่อวันอาทิตย์ที่ผ่านมา คูฮาราอดีตสมาชิกเกิร์ลกรุ๊ปKARA พบเสียชีวิตในบ้านพักที่กรุงโซล ก่อนเสียชีวิตเธอเปิดผยว่า เคยถูกระรานทางไซเบอร์และยังเคยถูกอดีตแฟนเก่าข่มขู่คุกคามว่าจะเปิดโปงคลิปฉาว และเมื่อเดือนที่แล้ว เพื่อนนักร้องของเธอคือ ซอลลี่ ก็พบเสียชีวิตในบ้านพักเช่นกัน<br/><br/>เครดิตภาพAP</p>
    </article>
  </body>
</html>