<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Radmanovic-Program-reformi-mali-korak-nazad-na-putu-ka-NATO/571119?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T10:10:52+00:00"/>
    <meta property="og:title" content="Radmanović: Program reformi - mali korak nazad na putu ka NATO"/>
    <meta property="og:description" content="BANJALUKA - Zamjenik predsjedavajućeg Predstavničkog doma parlamenta BiH Nebojša Radmanović rekao je da je Program reformi BiH, koji je usvojilo Predsjedništvo BiH, na neki način mali korak nazad kada je riječ o NATO-u jer se u tom dokumentu uopšte ne pominje Akcioni plan za članstvo /MAP/, što je proces koji prolaze sve zemlje na putu ka tom vojnom savezu."/>
  </head>
  <body>
    <article>
      <h1>Radmanović: Program reformi - mali korak nazad na putu ka NATO</h1>
      <address><time datetime="2019-11-29T10:10:52+00:00">29 Nov 2019, 10:10</time> by <a rel="author">Srna</a></address>
      <p>BANJALUKA - Zamjenik predsjedavajućeg Predstavničkog doma parlamenta BiH Nebojša Radmanović rekao je da je Program reformi BiH, koji je usvojilo Predsjedništvo BiH, na neki način mali korak nazad kada je riječ o NATO-u jer se u tom dokumentu uopšte ne pominje Akcioni plan za članstvo /MAP/, što je proces koji prolaze sve zemlje na putu ka tom vojnom savezu.</p>
      <p>Radmanović je dodao da pitanje članstva BiH nije na dnevnom redu, a sada nije ni MAP.</p>
      <p>"Program reformi koje je usvojilo Predsjedništvo nije Godišnji nacionalni program /ANP/. Nije ni sličan tome", rekao je Radmanović za "Glas Srpske".</p>
      <p>On je naveo, između ostalog, da je važna razlika u odnosu na ANP u sistemu reformi, da se ne govori o famoznih dva odsto BDP-a koje treba izdvajati za Oružane snage te da nema ništa o reformi policije.</p>
      <p>"Sve je dovedeno u kontekst dvadesetak stranica reformi koje bi inače radili i da nema NATO-a. Lično mislim da je ovo dobro za sve u BiH jer su politički krugovi u Sarajevu shvatili da neće dobiti ništa ako budu insistirali na ANP-u. To i jeste BiH, svi moraju popuštati", rekao je Radmanović.</p>
      <p>Radmanović je istakao da su glupe izjave da se ovaj dokument ne zove ANP, a da to jeste.</p>
      <p>Na pitanje da li je inicijativa za izmjene Poslovnika Predstavničkog doma koju su pokrenuli PDP i SDS na neki način isprovocirala dogovor o formiranju Savjeta ministara, Radmanović, koji je i potpredsjednik SNSD-a, rekao je da nije i da je SNSD-u bio interes da radi Savjet ministara.</p>
      <p>"Svima je odgovaralo pokretanje ovog pitanja osim pojedincima koji pet godina sjede u Savjetu ministara bez podloge u glasovima. Nije ključ bila inicijativa, ona se rodila u ko zna čijim glavama, a za mene je potpuno zaprepašćujuće da su četiri poslanika iz Srpske to pokrenula. Oba lidera partija razumiju odlično da je to udar na ravnopravnost koji može da ima posljedice", rekao je Radmanović.</p>
      <p>On je dodao da je to pokazala podrška tom prijedlogu svih iz Federacije BiH, osim HDZ-a BiH.</p>
      <p>"Naš prijedlog za sastav komisija jeste isprovociran, ali ne i formiranje Savjeta ministara", naglasio je Radmanović.</p>
    </article>
  </body>
</html>