<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/cloud/49689/aws-verdubbelt-rekenkernen-in-eigen-graviton-datacenterchip/"/>
    <meta property="og:site_name" content="Techzine"/>
    <meta property="article:published_time" content="2019-11-29T10:25:00+00:00"/>
    <meta property="og:title" content="AWS verdubbelt rekenkernen in eigen Graviton-datacenterchip"/>
    <meta property="og:description" content="Amazon heeft een nieuwe versie van zijn eigen op Arm-gebaseerde datacenterchip klaarstaan. De opvolger van de vorig jaar geïntroduceerde Graviton-chip moet minstens 20 procent krachtiger zijn. AWS heeft het afgelopen jaar druk verder gesleuteld aan de Graviton-chip die het vorig jaar introduceerde tijdens Re:Invent. Graviton is een op Arm-gebaseerde datacenterchip die gebruikt wordt in de […]"/>
  </head>
  <body>
    <article>
      <h1>AWS verdubbelt rekenkernen in eigen Graviton-datacenterchip</h1>
      <address><time datetime="2019-11-29T10:25:00+00:00">29 Nov 2019, 10:25</time> by <a rel="author">Michaël Aussems</a></address>
      <p>
        <b>Amazon heeft een nieuwe versie van zijn eigen op Arm-gebaseerde datacenterchip klaarstaan. De opvolger van de vorig jaar geïntroduceerde Graviton-chip moet minstens 20 procent krachtiger zijn.</b>
      </p>
      <p>AWS heeft het afgelopen jaar druk verder gesleuteld aan de Graviton-chip die het vorig jaar introduceerde tijdens Re:Invent. Graviton is een op Arm-gebaseerde datacenterchip die gebruikt wordt in de A1-instances van de cloudreus. Graviton-servers zijn trager dan die van AMD of Intel, maar wie geen ultieme prestaties nodig heeft, bespaart wel ongeveer 45 procent op de prijs voor een instance vergeleken met een x86-alternatief.</p>
      <h3>Dubbel zoveel kernen</h3>
      <p>De Graviton-SoC zou nu een opvolger krijgen. Dat weet <a href="https://www.reuters.com/article/us-amazon-com-tech-silicon-exclusive/exclusive-amazons-cloud-unit-readies-more-powerful-data-center-chip-sources-idUSKBN1Y202Z">Reuters</a> op gezag van anonieme bronnen. De nieuwe chip krijgt 32 rekenkernen, dubbel zoveel dan de huidige processor. Vermoedelijk is het design gebaseerd op Arm’s <a href="https://www.techzine.be/nieuws/cloud/29088/arm-lanceert-designs-voor-nieuwe-krachtige-edge-to-core-chips/">Neoverse</a> N1-ontwerp. Dat betekent dat de nieuwe processor naar alle waarschijnlijkheid gebakken wordt op 7 nm.</p>
      <p>Arm ontwikkelde Neoverse met specifieke datacenternoden in het achterhoofd en daar profiteert AWS van. De chip zou zo geoptimaliseerd zijn voor machine learning-workloads. Dergelijke workloads draaien traditioneel beter met de hulp van accelerators, maar in de praktijk worden die niet altijd ingezet en is het soms voordeliger om op een traditionele cpu te vertrouwen. Het Neoverse-design zou zes keer sneller omgaan met dergelijke workloads dan chips gebaseerd op vorige designs van Arm.</p>
      <h3>Eigen chips</h3>
      <p>AWS is ’s werelds grootste cloudprovider maar wordt van alle kanten uitgedaagd. Vooral Microsoft maar ook Google azen op een groter stuk van de koek. De concurrentiestrijd is bikkelhard en AWS gebruikt eigen chipdesigns als een differentiatior. We <a href="https://www.techzine.be/blogs/infrastructure/39543/veilig-in-de-cloud-waarom-aws-zijn-eigen-chips-ontwikkelt/">schreven eerder nog over de Nitro-chip in AWS-servers</a> en hoe die bijdraagt aan de beveiliging zonder impact op de prestaties voor de eindgebruiker. AWS heeft de knowhow voor de ontwikkeling van eigen chips in huis sinds de overname van Annapurna labs in 2016.</p>
      <p>Een officiële aankondiging van de Graviton-opvolger is er nog niet. Die staat naar alle waarschijnlijkheid gepland voor Re:Invent volgende week, het grootste event van de cloudreus waarop de chip vorig jaar ook werd geïntroduceerd.</p>
    </article>
  </body>
</html>