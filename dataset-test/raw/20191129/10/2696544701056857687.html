<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191129_Moliere_muveit_minden_bizonnyal_maga_Moliere_irta"/>
    <meta property="og:site_name" content="HVG.hu"/>
    <meta property="article:published_time" content="2019-11-29T10:16:00+00:00"/>
    <meta property="og:title" content="Moliere műveit minden bizonnyal maga Moliere írta"/>
    <meta property="og:description" content="Minden szerzőnek megvan a csak rá jellemző, speciális szókincse."/>
  </head>
  <body>
    <article>
      <h1>Moliere műveit minden bizonnyal maga Moliere írta</h1>
      <address><time datetime="2019-11-29T10:16:00+00:00">29 Nov 2019, 10:16</time> by <a rel="author">MTI</a></address>
      <p>
        <b>Minden szerzőnek megvan a csak rá jellemző, speciális szókincse.</b>
      </p>
      <p>Két francia kutató egy új tanulmányban cáfolta azt a régóta terjedő elméletet, hogy Pierre Corneille volt Moliere "szellemírója". A <i>Science Advances</i>ben publikált kutatásban leszögezik, hogy kétségtelenül maga Moliere volt a mesterművek szerzője.</p>
      <p>Pierre Louys francia költő-író vetette fel egy 1919-ben született cikkében, hogy Pierre Corneille (1606-1684) írta az <i>Amphitryon</i>t és más drámákat is, amelyeket Moliere-nek (Jean-Baptiste Poquelin, 1622-1673) tulajdonítanak.</p>
      <p>A gyanút a 2000-es évek elején nyelvész kutatók is felkarolták, akik azzal érveltek, hogy Corneille és Moliere stílusa annyira hasonló volt, hogy ez alapján akár Corneille is írhatta a műveket.</p>
      <p>Florian Cafiero és Jean-Baptiste Camps, a francia Nemzeti Tudományos Kutatási Központ (CNRS) és az École nationale des chartes számítógépes nyelvészettel foglalkozó kutatói a szerzői hozzárendelés technológiáit használták az elmélet cáfolására. Ez a módszer az írás- és beszédmód jellegzetességeinek kiterjedt statisztikai elemzésére támaszkodik a szöveg szerzőjének azonosításához.</p>
      <blockquote>Minden szerzőnek megvan ugyanis a speciális szókincse, jellemző rájuk a szó- és kifejezéskészlet, a nyelvtani szerkesztés.</blockquote>
      <p>Még akkor is árulkodó ez a jellegzetesség, ha valaki megpróbálja tudatosan egy másik szerző stílusát másolni - ismertette a kutatást a <i>phys.org</i>.</p>
      <p>A módszerrel megbízhatóan meg lehet állapítani például középkori szövegek szerzőit, de a titkosszolgálat is használja névtelen fenyegető levelet írók azonosítására.</p>
      <p>A két kutató három éven át elemezte Moliere, Pierre Corneille, Paul Scarron, Jean de Rotrou és Thomas Corneille 17. századi francia írók-költők szövegeit. Vizsgálták a rímeket, a nyelvtant, a szókincset és számos más nyelvi elemet. A példátlanul nagy kutatásban arra a megállapításra jutottak, hogy Moliere művei vitathatatlanul jellegzetesen különböznek bármely kortárs szerző szövegeitől.</p>
      <p>Éppenséggel Pierre Corneille darabjai állnak tőle a legtávolabb, Scarron vagy Thomas Corneill munkái hasonlítanak leginkább az övéire.</p>
      <related>
        <a href="https://hvg.hu/kultura/20191030_moliere_jogdij_muveszeti_titkar_temesvar_szinhaz"/>
      </related>
    </article>
  </body>
</html>