<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/cinci-sfaturi-pentru-o-cafea-cat-mai-buna-acasa-149092.html"/>
    <meta property="og:site_name" content="Timpul.md"/>
    <meta property="article:published_time" content="2019-11-29T10:46:00+00:00"/>
    <meta property="og:title" content="Cinci sfaturi pentru o cafea cât mai bună acasă"/>
    <meta property="og:description" content="Sunt miliarde de oameni îndrăgostiți de gustul de cafea și care nu concep să-și înceapă ziua altfel decât cu o cană aromată și fierbinte cu lichidul aromat și energizant. Sunt, însă, cafele și cafele, iar unele sunt mai bune decât altele. Pentru a te asigura că cel puțin la tine acasă ai parte de cea mai bună cafea posibilă, ține cont de câteva sfaturi simple, dar totodată esențiale, atunci când vine vorba de cafea."/>
  </head>
  <body>
    <article>
      <h1>Cinci sfaturi pentru o cafea cât mai bună acasă</h1>
      <address>
        <time datetime="2019-11-29T10:46:00+00:00">29 Nov 2019, 10:46</time>
      </address>
      <p>
        <b>Sunt miliarde de oameni îndrăgostiți de gustul de cafea și care nu concep să-și înceapă ziua altfel decât cu o cană aromată și fierbinte cu lichidul aromat și energizant. Sunt, însă, cafele și cafele, iar unele sunt mai bune decât altele. Pentru a te asigura că cel puțin la tine acasă ai parte de cea mai bună cafea posibilă, ține cont de câteva sfaturi simple, dar totodată esențiale, atunci când vine vorba de cafea.</b>
      </p>
      <p>1. Cafea boabe, nu cafea măcinată</p>
      <p>Boabele de cafea sunt o materie primă delicată, care începe să-ți piardă proprietățile cu atât mai mult cu cât boabele sunt mai procesate. De aceea, recomandabil este să cumpărăm cafea boabe pentru a o măcina acasă, indiferent că o facem cu o râșniță manuală sau cu una electrică. Dacă e o râșniță manuală, cu atât mai bine, dar chiar și o râșniță electrică este mai bună decât a cumpăra cafea măcinată.</p>
      <p>Cafeaua începe să-și elibereze aromele din momentul în care este măcinată, pierzându-și astfel aroma. În plus, calitatea sa este afectată și de contactul cu aerul și cu lumina. De aceea e bine să măcinăm cafeaua doar înainte de a o prepara. Este păcat să cumperi cafea boabe de calitate și aceasta să-și piardă calitățile din cauză că a fost măcinată prea devreme.</p>
      <p>Ulterior, cafeaua astfel măcinată, poate fi preparată la ibric sau, cel mai bine, la cafetieră, unde nu ai parte de zaț și aroma cafelei este mult mai bine extrasă.</p>
      <p>2. Cafea cât mai proaspătă cu putință</p>
      <p>Nu doar că e mai bine să măcinăm cafeaua pe loc, ci e recomandabil să cumpărăm cafea cât mai proaspătă cu putință. Cu cât timp a trecut mai puțin de la culesul, uscatul, transportul și prăjitul boabelor de cafea, cu atât mai bine. Evident, este important și să ne asigurăm că boabele de cafea sunt bine conservate, niciodată nu trebuie cumpărată cafea care a fost expusă la aer și la lumină.</p>
      <p>Pentru a ne apropia și mai mult de o cafea perfectă, trebuie să acordăm atenție și granulației de măcinare, în funcție de modul de preparare. Cel mai important lucru de știut este următorul: cu cât cafeaua petrece mai mult timp în contact cu apa, cu atât mai mare trebuie să fie granulația cafelei măcinate. De exemplu, pentru metode de preparare care necesită mai mult de cinci minute, trebuie să avem o granulație mai mare, în timp ce espressoarele au nevoie de o cafea măcinată mai fin.</p>
      <p>3. Apa este și ea foarte importantă în prepararea cafelei!</p>
      <p>Un alt ingredient fundamental pentru prepararea cafelei este apa și acest lucru trebuie luat la fel de în serios ca și calitatea cafelei boabe. Apa stă la baza infuziei și trebuie să fie de cea mai bună calitate posibilă, dat fiind că o apă proastă poate strica orice cafea, indiferent de felul de preparare. Nu trebuie folosită niciodată apă caldă pentru a accelera procesul, ci aceasta trebuie încălzită gradual pentru a nu afecta procesul natural de infuzie.</p>
      <p>Folosește apă minerală (atenție, nu carbogazoasă!), dacă este posibil, sau cel puțin asigură-te că e o apă cât mai puțin dură. Temperatura trebuie să fie mereu constantă, iar în metodele manuale de preparare, se recomandă adăugarea cafelei în apă imediat înainte ca aceasta să ajungă la punctul de fierbere.</p>
      <p>4. Nu subestima importanța ceștii de cafea!</p>
      <p>Da, există o sumedenie de cești și căni de cafea, de forme, culori și materiale diferite, dar în cele din urmă tot ceașca clasică de cafea se impune atunci când vine vorba de calitate. Vorbim de ceștile de cafea espresso sau ristretto, pentru că celelalte tipuri de cafea se pot adapta mai ușor la alte tipuri de recipiente. Culoarea trebuie să fie una neutră, cel mai bine albă, pentru că astfel nu va fi afectată percepția psihologică a gustului.</p>
      <p>În general, se folosește porțelanul, pentru că este un material nobil, rezistent și pentru că păstrează mai bine căldura. Sticla permite observarea din exterior, aprecierea culorilor și texturii, uniformitatea și crema, dar căldura se disipează mult prea rapid. O alternativă bună sunt ceștile cu fund dublu, dar trebuie ca acestea să nu fie reci înainte de a fi turnată cafeaua în ele.</p>
      <p>5. Preferi cafeaua cu lapte?</p>
      <p>Deși există „puriști” ai cafelei care cred că adăugarea de lapte în cafea intră la categoria păcate primordiale, alții preferă cafeaua cu puțin lapte. În plus, puțin calciu și puțină vitamina D în cafea nu pot să facă decât bine.</p>
      <p>Totodată, cafeaua este uneori acidă și poate cauza probleme la stomac, așa că puțin lapte nu face decât să-i mai atenueze din aciditate, mai ales dacă obișnuiești să bei mai mult de o cafea pe zi.</p>
      <p>Încearcă, însă, să folosești un lapte mai puțin gras pentru cafea, pentru că unul gras alterează mult mai mult gustul cafelei și, în plus, nu face bine nici la sănătate.</p>
    </article>
  </body>
</html>