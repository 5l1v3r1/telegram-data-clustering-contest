<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/lex-zitny-ostrov-napomaha-k-ucinnejsej-ochrane-vody/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T10:48:46+00:00"/>
    <meta property="og:title" content="Lex Žitný ostrov napomáha k účinnejšej ochrane vody"/>
    <meta property="og:description" content="Koncom roka 2017 bol vo viacerých obciach na južnom Slovensku zaznamenaný výskyt pesticídu v pitnej vode. Ministerstvo životného prostredia SR preto bezprostredne iniciovalo vznik historicky prvého zákona na ochranu najvzácnejších zásobární vody v chránených vodohospodárskych oblastiach. Sprísnilo sankcie, zvýšilo informovanosť obyvateľov a jasne určilo čo možno a čo nemožno v..."/>
  </head>
  <body>
    <article>
      <h1>Lex Žitný ostrov napomáha k účinnejšej ochrane vody</h1>
      <address><time datetime="2019-11-29T10:48:46+00:00">29 Nov 2019, 10:48</time> by <a rel="author">SITA</a></address>
      <p>
        <b>Koncom roka 2017 bol vo viacerých obciach na južnom Slovensku zaznamenaný výskyt pesticídu v pitnej vode. Ministerstvo životného prostredia SR preto bezprostredne iniciovalo vznik historicky prvého zákona na ochranu najvzácnejších zásobární vody v chránených vodohospodárskych oblastiach. Sprísnilo sankcie, zvýšilo informovanosť obyvateľov a jasne určilo čo možno a čo nemožno v chránených vodohospodárskych oblastiach vykonávať. Zároveň sa venovalo aj podpore projektom na ochranu vody.</b>
      </p>
      <p>„Vďaka Lex Žitný ostrov sme dnes schopní účinnejšie chrániť zdroje pitnej vody. Pretože na jednom mieste stanovuje jasné pravidlá, čo vo vodohospodárskych oblastiach možno a čo nemožno robiť,“ uviedol dnes podpredseda vlády a šéf envirorezortu László Sólymos.</p>
      <p>Lex Žitný ostrov zakazuje výstavbu priemyselných zdrojov, v ktorých sa vyrábajú alebo používajú znečisťujúce látky. Zamedzuje budovaniu spracovateľských zariadení na uhynuté zvieratá či skládok na nebezpečný odpad. Zakázaná je aj ťažba nevyhradených nerastov – vrátane štrku – povrchovým spôsobom. Nová legislatíva zároveň zvyšuje informovanosť verejnosti – obce majú povinnosť informovať kedykoľvek bude kvalita pitnej vody predstavovať riziko. Úrady verejného zdravotníctva zas majú poskytovať informácie o prekročení limitov vo vodách a zelený rezort každý rok zverejňuje komplexnú správu o kvalite vôd na Žitnom ostrove.</p>
      <p>Slovensko má čo dobiehať aj pri budovaní kanalizácií a čistiarní odpadových vôd. Pretože práve odpadové vody sú významným rizikom pre zásoby podzemnej vody porovnateľným s agrochémiou. „Preto sme z Environmentálneho fondu podporili za posledné 4 roky len v troch okresoch zasahujúcich do chránenej vodohospodárskej oblasti Žitný ostrov 58 projektov na ochranu a využívanie vody za viac ako 34 miliónov eur,“ uviedol Sólymos. Pre porovnanie, v období medzi rokmi 2013 až 2016 bolo z Environmentálneho fondu podporených 16 projektov na ochranu vody v širšom regióne Žitného ostrova za 4 milióny eur.</p>
      <p>Ilustračný príklad predstavuje napríklad cca 10 miliónov eur z Envirofondu, ktoré smerovali na projekt kanalizácie pre združenie obcí Vydrany-Veľké Blahovo.</p>
      <p>Podpora samosprávam išla aj zo zdrojov Operačného programu Kvality životného prostredia, vďaka čomu sa v okresoch Žitného ostrova realizujú 2 náročné investičné projekty za viac ako 23 miliónov eur.</p>
      <p>„Som rád, že po rokoch nezáujmu sa dostávajú prostriedky na ochranu vôd aj na Žitný ostrov. Vďaka tomu budujeme čistiareň odpadových vôd v našej obci. Vďaka tomu sa znižuje riziko znehodnotenia podzemných vôd,“ Ladislav Balódi, starosta obce Vydrany.</p>
      <p>Ministerstvo v podpore naďalej pokračuje. V súčasnosti je otvorená výzva za 28,5 miliónov eur pre obce do 2000 obyvateľov v chránených vodohospodárskych oblastiach. Finančné prostriedky v rámci tejto výzvy je možné čerpať na výstavbu, resp. dobudovanie stokovej siete a čistiarní odpadových vôd.</p>
      <p>Taktiež v rámci Environmentálneho fondu je už vyhlásená výzva pre menšie obce a mestá, ktoré sa môžu uchádzať o dotáciu na budovanie kanalizačnej a vodovodnej siete. Maximálna výška dotácie je 5 miliónov eur.</p>
    </article>
  </body>
</html>