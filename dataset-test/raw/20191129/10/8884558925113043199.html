<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/zaradi-dolga-lastnice-zarubili-njeno-macko"/>
    <meta property="og:site_name" content="Primorske novice"/>
    <meta property="article:published_time" content="2019-11-29T10:48:27+00:00"/>
    <meta property="og:title" content="Zaradi dolga lastnice zarubili njeno mačko"/>
    <meta property="og:description" content="Mačka divje pasme serval se je pred dnevi znašla na javni dražbi, ker njena lastnica pri veterinarski kliniki ni poplačala 400 evrov dolga. Vrednost mačke ocenjujejo na 3700 evrov, so poročali slovenski mediji, ki pa obenem izpostavljajo vprašanje, kako je mogoče, da lahko domači ljubljenček postane predmet izvršbe."/>
  </head>
  <body>
    <article>
      <h1>Zaradi dolga lastnice zarubili njeno mačko</h1>
      <address><time datetime="2019-11-29T10:48:27+00:00">29 Nov 2019, 10:48</time> by <a rel="author">STA</a></address>
      <p>
        <b>Mačka divje pasme serval se je pred dnevi znašla na javni dražbi, ker njena lastnica pri veterinarski kliniki ni poplačala 400 evrov dolga. Vrednost mačke ocenjujejo na 3700 evrov, so poročali slovenski mediji, ki pa obenem izpostavljajo vprašanje, kako je mogoče, da lahko domači ljubljenček postane predmet izvršbe.</b>
      </p>
      <figure>
        <img src="https://static.primorske.si/foto/highres/gnweb/721704_275-serval2.jpg"/>
        <figcaption>V kliniki pravijo, da mački z rubežem niso želeli škodovati, ampak so ji želeli najti primernega lastnika. Fotografija je simbolična. Foto: pixabay.com</figcaption>
      </figure>
      <p><b>LJUBLJANA</b> &gt; Nenavadna dražba je bila prestavljena za nedoločen čas, ker se dolžnica ne odziva. Mačko je v izvršbo predlagala veterinarska klinika Moj vet, ker lastnica mačke kliniki dolguje 400 evrov, je za Dnevnik povedala izvršiteljica, ki vodi izvršbo,<b> Irena Erjavec</b>.</p>
      <p>Mačka se je v izvršbi lahko znašla zato, ker je "rubež domačih živali dovoljen, razen če gre za plemensko ali delovno živino", je za časnik ocenil izvršitelj <b>Robert Dorn</b>. Pri tem se sicer poraja vprašanje, ali med plemenske živali spada tudi ta mačka, kar je po besedah Dorna težko oceniti.</p>
      <p>V kliniki pravijo, da mački z rubežem niso želeli škodovati, ampak so ji želeli najti primernega lastnika, ki ji bo zagotovil ustrezno oskrbo, še poroča Dnevnik.</p>
    </article>
  </body>
</html>