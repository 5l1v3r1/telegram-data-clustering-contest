<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/29/grave-situazione-repubblica-democratica-congo/"/>
    <meta property="og:site_name" content="Il Post"/>
    <meta property="article:published_time" content="2019-11-29T10:50:18+00:00"/>
    <meta property="og:title" content="C’è una grave crisi nella Repubblica Democratica del Congo"/>
    <meta property="og:description" content="Ebola, morbillo, attentati islamisti quasi quotidiani e scontri tra popolazione e caschi blu delle Nazioni Unite"/>
  </head>
  <body>
    <article>
      <h1>C’è una grave crisi nella Repubblica Democratica del Congo</h1>
      <h2>Ebola, morbillo, attentati islamisti quasi quotidiani e scontri tra popolazione e caschi blu delle Nazioni Unite</h2>
      <address>
        <time datetime="2019-11-29T10:50:18+00:00">29 Nov 2019, 10:50</time>
      </address>
      <p>Dalla Repubblica Democratica del Congo arrivano ormai quotidianamente <a href="https://www.aljazeera.com/news/2019/11/dr-congo-brink-191127120254060.html">notizie</a> di attentati e morti: nelle ultime settimane nel nord-est del paese sono state uccise più di 80 persone, quasi 100 secondo altre <a href="https://www.lemonde.fr/afrique/article/2019/11/28/en-rdc-les-nations-unies-prises-en-etau-entre-les-tueries-et-la-colere-des-civils_6020859_3212.html">fonti</a>. Da quasi vent’anni in Congo – dove dal 1997 al 2003 si è combattuta una sanguinosa guerra civile durante la quale sono state uccise circa 5 milioni di persone – è presente il contingente militare delle Nazioni Unite MONUSCO, che ha l’obiettivo di proteggere i civili dai gruppi islamisti e di ribelli attivi nel paese. La missione sembra però non funzionare, e la popolazione stessa mostra nei suoi confronti ormai un’aperta <a href="https://www.aljazeera.com/programmes/insidestory/2019/11/troops-failing-congolese-191126194513092.html">ostilità</a>. In tutto questo, in Congo, c’è una <a href="https://www.ilpost.it/2019/07/18/epidemia-ebola-congo/">grave epidemia di ebola</a> che dallo scorso agosto ha causato la morte di più di 2 mila persone. Altre<a href="https://www.ilpost.it/2019/11/21/congo-morti-morbillo/"> 5 mila </a>persone, secondo l’Unicef, sono morte dall’inizio dell’anno per morbillo.</p>
      <p>Lunedì 25 novembre e poi mercoledì 27, nella zona di Beni, nell’est del paese, ci sono stati due attacchi che hanno provocato la morte di almeno 8 e <a href="https://www.aljazeera.com/news/2019/11/dr-congo-15-killed-rebel-attack-beni-191127155019797.html">19 persone</a>. Entrambi sono stati attribuiti ai ribelli delle Forze democratiche alleate (ADF), un gruppo terrorista islamista nato negli anni Novanta. ADF si muove tra Uganda e il nord-est della Repubblica democratica del Congo, area che è da anni considerata politicamente molto instabile, data la presenza di vari gruppi che lottano per il potere (si stima che siano circa 160). Negli anni l’ADF si è ampliato reclutando persone di diverse nazionalità. Alcuni gruppi locali hanno accusato l’ADF di aver compiuto attacchi che hanno causato la morte di oltre 1.500 persone e 800 rapimenti negli ultimi cinque anni. L’ADF non ha mai dichiarato un’alleanza con lo Stato Islamico, ma l’ISIS aveva definito l’ADF il loro primo alleato nella «provincia centro-africana» del Califfato.</p>
      <p>Dopo lunedì, esasperate dal fallimento delle forze di sicurezza nel fermare gli attentati, decine di persone hanno preso d’assalto la sede di Beni della missione dell’ONU. Accusando i “caschi blu” di aver assistito passivamente alle uccisioni, la protesta si è trasformata in uno scontro. La dinamica di quello che è successo non è molto chiara, ma la maggior parte dei giornali scrive che inizialmente sono intervenute le forze governative che hanno cercato di disperdere la folla, ma inutilmente; e che successivamente sono intervenute le forze delle Nazioni Unite che avrebbero cercato di “difendersi” e di impedire ai manifestanti di entrare nella struttura, che è stata parzialmente incendiata.</p>
      <p>Durante l’intervento sarebbero state usate armi letali (si parla di due morti tra i manifestanti, mentre le Nazioni Unite hanno annunciato l’apertura di un’indagine sulla morte di una persona) e secondo alcuni osservatori sarebbero state violate le regole di ingaggio. «L’uso di una forza eccessiva sui manifestanti è un’inaccettabile violazione delle norme e degli standard internazionali sui diritti umani. È ancora più inaccettabile per le forze di pace delle Nazioni Unite», ha detto per esempio Jean-Mobert Senga, ricercatore di Amnesty International in Congo. «Le persone non possono continuare a morire per mano sia dei ribelli che delle forze di sicurezza che dovrebbero proteggerle e mantenere l’ordine in linea con gli standard internazionali sui diritti umani». Le manifestazioni contro i peacekeeper delle Nazioni Unite nel nord-est della Repubblica Democratica del Congo si sono diffuse da Beni anche ad altre città della regione, come Goma.</p>
      <figure>
        <iframe data-src="https://twitter.com/wembi_steve/status/1199256340230787072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>MONUSCO è la più grande e costosa missione di peacekeeping attualmente supportata dall’ONU nel mondo. Le Nazioni Unite hanno schierato nel paese più di 18 mila truppe, principalmente nella regione nord-orientale, composte da oltre 16.500 militari e osservatori, 1.300 poliziotti e almeno 4.000 civili. Con il tempo, e ad ogni rinnovo di mandato, i finanziamenti a MONUSCO sono stati ridotti, cosa che avrebbe ridotto la capacità di intervento della missione stessa. Lo scorso 30 ottobre, le forze armate della RDC avevano lanciato un’offensiva contro i gruppi ribelli nel nord-est del paese, senza la partecipazione di MONUSCO. Lunedì, il nuovo presidente congolese Felix Tshisekedi ha ritrattato annunciando operazioni militari “congiunte” con le cosiddette forze di pace.</p>
      <p>In tutto questo, il Congo sta affrontando un’epidemia di ebola che ha causato oltre 2 mila morti dall’agosto 2018. Dall’inizio del 2019, inoltre, <a href="https://www.bbc.com/news/world-africa-50506743">quasi 5000 persone sono morte di morbillo.</a> A settembre, per provare a fermare l’epidemia, era stato avviato un enorme programma di vaccinazione:<a href="https://www.ilpost.it/2019/09/26/repubblica-democratica-del-congo-vaccino-morbillo-epidemia/"> più di 800mila bambini avrebbero dovuto ricevere il vaccino per il morbillo</a>, ma l’inadeguatezza delle strutture mediche e l’instabilità della regione hanno fatto sì che fino ad ora meno di metà di loro sia stata vaccinata.</p>
      <p>Gli attacchi dell’ADF e di altri gruppi armati hanno ostacolato intenzionalmente gli sforzi di contenimento delle epidemie. Ieri, sono stati <a href="https://www.aljazeera.com/news/2019/11/deadly-attack-ebola-centre-violence-surges-dr-congo-191128051936175.html">colpiti</a> due centri di cura dell’ebola situati nell’est del paese: tre operatori sanitari sono morti e diverse persone sono rimaste ferite. L’aggressione è stata attribuita alla milizia locale Mai Mai: i membri di questo gruppo sono convinti che l’ebola non esista e che la campagna di vaccinazione sia una strategia per eliminare la popolazione locale. Il giorno dopo l’OMS e il Fondo delle Nazioni Unite per l’infanzia (UNICEF) hanno dichiarato di aver evacuato dalla zona gran parte del loro personale, a causa del peggioramento delle condizioni di sicurezza.</p>
      <related>
        <h4>Articoli Correlati</h4>
        <a href="https://www.ilpost.it/2019/08/13/ebola-curabile/"/>
        <a href="https://www.ilpost.it/2019/10/13/russia-repubblica-centrafricana/"/>
        <a href="https://www.ilpost.it/2019/11/09/25-gran-documentari-su-netflix/"/>
      </related>
    </article>
  </body>
</html>