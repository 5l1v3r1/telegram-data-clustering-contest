<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783854/%D9%86%D8%B8%D8%A7%D8%B1%D8%AA-%D9%85%D9%86%D8%A7%D8%B3%D8%A8-%D8%A8%D8%B1-%D8%A8%D8%A7%D8%B2%D8%A7%D8%B1-%D8%A7%D9%86%D8%AC%D8%A7%D9%85-%D8%B4%D9%88%D8%AF-%D9%84%D8%B2%D9%88%D9%85-%D9%85%D9%82%D8%A7%D8%A8%D9%84%D9%87-%D8%AC%D8%AF%DB%8C-%D8%A8%D8%A7-%DA%AF%D8%B1%D8%A7%D9%86-%D9%81%D8%B1%D9%88%D8%B4%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T10:49:31+00:00"/>
    <meta property="og:title" content="امام جمعه بوشهر: نظارت مناسب بر بازار انجام شود/ لزوم مقابله جدی با گران‌فروشی"/>
    <meta property="og:description" content="بوشهر - نماینده ولی فقیه در استان و امام جمعه بوشهر با تاکید بر لزوم مقابله جدی با گران‌فروشی در سطح بازار، گفت: مسئولان باید دقت کنند تا نظارت مناسب بر بازار انجام شود."/>
  </head>
  <body>
    <article>
      <h1>امام جمعه بوشهر: نظارت مناسب بر بازار انجام شود/ لزوم مقابله جدی با گران‌فروشی</h1>
      <address>
        <time datetime="2019-11-29T10:49:31+00:00">29 Nov 2019, 10:49</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت‌الله غلامعلی صفایی بوشهری در خطبه‌های امروز نماز جمعه بوشهر اظهار داشت: به دنبال سهمیه‌بندی بنزین همه مسئولان باید تلاش کنند تا فشاری به مردم وارد نشود.</p>
      <p>وی خواستار نظارت صحیح و کافی بر بازار شد و اضافه کرد: این سهمیه‌بندی شرایط خاصی را ایجاد کرده و شاهد گران شدن برخی از کالاها به صورت کاذب هستیم که باید تلاش شود تا با نظرات مناسب از گران‌فروشی جلوگیری شود.</p>
      <p>خطیب جمعه بوشهر تصریح کرد: مردم در عرصه‌های مختلف وفاداری خود را به این نظام و انقلاب اثبات کرده‌اند و در این راه خون داده‌اند و باید با ایجاد اشتغال و توسعه تولید برای رفع مشکلات مردم تلاش شود.</p>
      <p>وی در ادامه، حمله مزدوران تروریسم بین‌الملل به کنسولگری ایران در نجف را محکوم کرد و ادامه داد: دشمنان در ایران نتوانستند کاریک نند و به همین دلیل به سراغ عراق رفته‌اند و هدف آنها ایجاد اختلاف است.</p>
      <p>آیت‌الله صفای بوشهری با اشاره به افتتاح واحدهای مسکونی در نقاط مختلف استان بوشهر، خاطرنشان کرد: انتظار می‌رود همکاری کمیته امداد و استانداری در راستای رفع مشکل مسکن در استان بوشهر ادامه داشته باشد.</p>
      <p>وی ضمن گرامیداشت یاد و خاطره شهدای نیروی دریایی ارتش، بیان کرد: نیروی دریایی مایه افتخار ایران اسلامی است و دارای توانمندی بسیار بالایی در نیروی انسانی، تولید سخت افزارهای نظامی و تجهیزات الکترونیکی است.</p>
      <p>امام جمعه بوشهر با اشاره به بیانات مقام معظم رهبری در دیدار با فرماندهان و بسیجیان تصریح کرد: به فرموده رهبری، باید تهدید را به فرصت تبدیل کنیم و بسیج این اقدام را در همه عرصه‌ها انجام داده است.</p>
      <p>وی با اشاره به تاکید رهبر معظم انقلاب مبنی بر اینکه اسلام عدالت خواه بوده و به دنبال آزادی بشر است گفت: دشمنان و جهان استکبار به دنبال ظلم و سلطه هستند و به هیج عنوان از جنگ با کشوری که به‌دنبال عدالت خواهی است دست برنمی‌دارند.</p>
    </article>
  </body>
</html>