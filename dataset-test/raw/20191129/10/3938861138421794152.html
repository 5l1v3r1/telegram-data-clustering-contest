<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_zakonoproekt-pro-gralnij-biznes-perekruchuye-ideyu-legalizaciyi-azartnih-igor-eksperti/940546"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T10:00:00+00:00"/>
    <meta property="og:title" content="Законопроект про гральний бізнес перекручує ідею легалізації азартних ігор – експерти"/>
    <meta property="og:description" content="Запропоновані урядом і депутатами фракції &quot;Слуга народу&quot; варіанти легалізації грального бізнесу в разі прийняття не сприятимуть чесній легалізації, а всього лише закріплять статус-кво для підпільних ігрових залів і букмекерських контор. Про це йдеться в аналітичному матеріалі, ..."/>
  </head>
  <body>
    <article>
      <h1>Законопроект про гральний бізнес перекручує ідею легалізації азартних ігор – експерти</h1>
      <address><time datetime="2019-11-29T10:00:00+00:00">29 Nov 2019, 10:00</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940546_w_300.jpg?v=0"/>
        <figcaption>Варіанти легалізації грального бізнесу, які озвучив уряд, лише закріплять статус-кво для підпільних ігрових залів і букмекерських контор</figcaption>
      </figure>
      <p>Запропоновані урядом і депутатами фракції "Слуга народу" варіанти легалізації грального бізнесу в разі прийняття не сприятимуть чесній легалізації, а всього лише закріплять статус-кво для підпільних ігрових залів і букмекерських контор.</p>
      <p>Про це йдеться в аналітичному матеріалі, опублікованому <a href="https://golos.ua/i/719447">Голос.UA</a>.</p>
      <p>Експерт Українського інституту майбутнього Олександр Чебаненко вказує на те, що законопроекти про легалізацію створюють умови для високоризикових азартних ігор, таких як букмекерство і онлайн-ставки. Такі види ігор є найбільш вигідними для організаторів і найбільш шкідливими для гравців, оскільки викликають залежність.</p>
      <p>"Замість того щоб посилювати вимоги до моніторингу високоризикових ігор, законопроект спрощує систему їх моніторингу, не містить інструментів захисту гравців від шахрайства з боку букмекерів відповідно до світових беттінгових стандартів, не містить вимог щодо страхування виграшів в букмекерстві", - зазначає Чебаненко.</p>
      <p>Адвокат і експерт лотерейного ринку Ігор Галицький вважає, що автори законопроектів з фракції "Слуга народу" під виглядом легалізації азартних ігор хочуть паралізувати діяльність лотерей, залишивши працювати незаконні майданчики, перш за все - інтернет-казино.</p>
      <p>"Будуть введені обмеження поширення грального бізнесу за допомогою зміни кількості виданих ліцензій: на казино - 20 ліцензій, букмекерських - 80, на зали гральних автоматів - 160, покерні ліцензії - 5, а оператор лотерей повинен бути один, хоча зараз є три діючі ліцензії. Тобто - повна свобода букмекерам, монополія - лотереям, щоб зникла конкуренція", - йдеться в публікації.</p>
      <p>Інший експерт грального бізнесу Олександр Хацкевич переконаний, що розроблений Кабміном законопроект не створює жодних обмежень для поширення букмекерства.</p>
      <p>"Якщо ми зараз подивимося на вулиці, ми можемо побачити, що все букмекерські пункти знаходяться в тих чи інших приміщеннях лотерей. При прийнятті закону в тій редакції, яка є, залишиться 800 букмекерських об'єктів, які не мають ніяких обмежень по поширенню своєї діяльності. Вони можуть бути розміщені в будь-якому місці, немає ніякого обмеження щодо їхньої площі. З якогось дива цей законопроект виділяє окрему галузь грального бізнесу і робить йому такі преференції", - коментує експерт.</p>
      <p>Хацкевич прогнозує, що наслідком прийняття законопроекту в чинній редакції стане не легалізація грального бізнесу, а перехід значної його частини в тінь.</p>
      <blockquote>Нагадаємо, що <a href="https://podrobnosti.ua/2327865-pochti-60-ukraintsev-kategoricheski-protiv-legalizatsii-igornogo-biznesa-opros.html">близько 60% українців</a> не підтримують ідею легалізації азартних ігор. Згідно з дослідженням соціологічної групи "Рейтинг", за легалізацію виступають лише 11% опитаних, ще 27% згодні на легалізацію за умови, що ігри будуть проходити в спеціально обмежених місцях. Найбільшу довіру у респондентів викликають лотереї, неіменьшу - інтернет-казино та ігрові автомати.</blockquote>
    </article>
  </body>
</html>