<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/S018.asp?ID=2192"/>
    <meta property="og:site_name" content="GRY-Online.pl"/>
    <meta property="article:published_time" content="2019-11-29T10:12:00+00:00"/>
    <meta property="og:title" content="Wiedźmin 3 na Nintendo Switch - na którym modelu najlepiej zagrać?"/>
    <meta property="og:description" content="Na rynku funkcjonują obecnie trzy modele Nintendo Switch - oryginalny, wydany w 2017 roku, odświeżony, który trafił do sprzedaży kilka miesięcy temu oraz Lite, który jest dedykowany fanom mobilnego grania. Na którym najlepiej grać w Wiedźmina?"/>
  </head>
  <body>
    <article>
      <h1>Wiedźmin 3 na Nintendo Switch - na którym modelu najlepiej zagrać?</h1>
      <h2>Na rynku funkcjonują obecnie trzy modele Nintendo Switch - oryginalny, wydany w 2017 roku, odświeżony, który trafił do sprzedaży kilka miesięcy temu oraz Lite, który jest dedykowany fanom mobilnego grania. Na którym najlepiej grać w Wiedźmina?</h2>
      <address><time datetime="2019-11-29T10:12:00+00:00">29 Nov 2019, 10:12</time> by <a rel="author" href="https://www.gry-online.pl/user.asp?ID=1234473" target="_blank">Aquma</a></address>
      <p>Do niedawna chyba nikt nie podejrzewał, że w jedną z najbardziej imponujących graficznie gier obecnej generacji - <a href="https://www.gry-online.pl/gry/the-witcher-3-wild-hunt/z83579">Wiedźmina 3: Dziki Gon</a> - będziemy mogli zagrać na urządzeniu, które w gruncie rzeczy jest nieco rozbudowanym tabletem. Konsola Nintendo Switch poradziła sobie jednak z udźwignięciem hitu CD Projekt RED, a doskonała sprzedaż gry sugeruje, że fani są zadowoleni z konwersji przygotowanej przez studio Saber Interactive. Zapewne nie zabraknie osób, dla których przygody Geralta z Rivii będą ważnym argumentem przemawiającym za sięgnięciem po maszynkę wielkiego „N”. <b>Ale która wersja konsoli najlepiej nadaje się do zwiedzania Redanii, Skelige i Toussaint - przenośny Lite czy któryś z wariantów podstawowych?</b></p>
      <p>
        <b>Nowy-stary Switch</b>
      </p>
      <figure>
        <img src="https://www.gry-online.pl/Galeria/Html/Artykuly/168594281.jpg"/>
      </figure>
      <p>Poza modelem Lite na rynku pojawiła się w ostatnim czasie także odświeżona wersja podstawowego wariantu konsoli. Urządzenie można rozpoznać dzięki czerwonemu pudełku. Warto zwrócić na to uwagę planując zakup, bowiem różnice pomiędzy starym a nowym modelem są całkiem spore, a nowszy sprzęt jest oferowany w dokładnie takiej samej cenie bazowej (w polskich sklepach wariant z 2019 roku czasem bywa nawet tańszy, co obrazuje poniższa ramka). W niniejszym tekście staraliśmy się brać pod uwagę wszystkie trzy konsole.</p>
      <p>
        <b>Ceny Nintendo Switch:</b>
      </p>
      <p>Model bazowy (2017): <a href="https://www.ceneo.pl/49541116">1320-1500 złotych</a></p>
      <p>Model bazowy (2019): <a href="https://www.ceneo.pl/85308957">1350-1400 złotych</a></p>
      <p>Lite: <a href="https://www.ceneo.pl/83815630">900-980 złotych</a></p>
      <h3>Moc obliczeniowa</h3>
      <p><b>W Nintendo Switch Lite znajdziemy nowy wariant czipu Tegra X1 - tzw. wersję Mariko</b> - wspomaganą przez nieco lepszą pamięć. Tę samą technologię zastosowano w odświeżonej wersji bazowego Switcha, stąd pod względem taktowania i ogólnej wydajności obydwa urządzenia radzą sobie identycznie.</p>
      <p>Inaczej wypada porównanie z oryginalnym modelem z 2017 roku. W teorii powinien on być tak samo wydajny, ale <b>w praktyce warianty wyposażone w czip Mariko radzą sobie odrobinę lepiej w niektórych grach i sytuacjach</b> - prawdopodobnie głównie dzięki nieco lepszej pamięci. <i>Wiedźmin 3: Dziki Gon </i>jest tytułem bardzo wymagającym, więc ze spokojem można założyć, że pojawią się momenty, w których nowsze konsole sprawdzą się lepiej - ale należy podkreślić, że na ogół różnice są raczej marginalne.</p>
      <p><b>Werdykt:</b> remis, chyba, że planujecie sięgnąć po najstarszą wersję Nintendo Switch, która wypada pod tym względem gorzej.</p>
      <h3>Sterowanie i komfort grania</h3>
      <p>Urządzenia posiadają praktycznie takie same gałki analogowe, więc pod tym względem nie doświadczycie żadnych różnic. Switch Lite został wyposażony w pełnoprawny D-pad (mowa o krzyżaku pod lewym analogiem), który sprawdza się znacznie lepiej w niektórych typach gier - m.in. bijatykach i dwuwymiarowych platformówkach. W przypadku <i>Wiedźmina 3: Dzikiego Gonu</i> jest to jednak bez znaczenia. Pozostałe przyciski są takie same w obydwu modelach, ale te na froncie wciskają się nieco inaczej (trudno to opisać, ale są „miększe”). <b>Lite sprawia też wrażenie sprzętu nieco lepiej wykonanego</b> (brak usuwalnych joy-conów powoduje, że konstrukcja nie trzeszczy i nie ugina się pod dotykiem tak, jak czasem ma w zwyczaju bazowy model).</p>
      <figure>
        <img src="https://www.gry-online.pl/Galeria/Html/Artykuly/168594296.jpg"/>
      </figure>
      <p>D-pad Nintendo Switch Lite.</p>
      <p>Znaczącą zmianą są też wielkość i waga. <b>Switch Lite jest o 22% mniejszy od bazowego modelu i aż o 31% lżejszy (398 kontra 275 gramów). </b>W praktyce oznacza to, że z tego modelu korzysta się znacznie wygodniej w podróży - ręce nie męczą się tak szybko, nadgarstki nie drętwieją. Z drugiej strony, normalnego Switcha możecie wpakować do doku, by następnie wyłożyć się wygodnie na kanapie przed telewizorem - w przypadku Lite’a takiej opcji nie ma. Dla porządku warto też odnotować, że istnieje szereg akcesoriów dedykowanych bazowemu wariantowi, które poprawiają komfort rozgrywki (ale też niestety zwiększają i tak niemałą wagę).</p>
      <p>Mniejszy model jest również pozbawiony kilku innych rzeczy, z uwagi na brak odłączanych Joy-Conów - <b>nie pobawimy się na nim z drugą osobą, ani nie wykorzystamy funkcji związanych z kontrolą za pośrednictwem ruchu</b> - oznacza to, że część produkcji jest na tej konsoli niedostępna (m.in. <a href="https://www.gry-online.pl/gry/1-2-switch/z34af8">1-2 Switch</a>, <i>Labo</i>), a inne działają w ograniczonym zakresie (np. <a href="https://www.gry-online.pl/gry/arms/zf4b18">Arms</a>). Konsola posiada jednak żyroskop, więc podstawowe usprawnienia typu wspomagania celowania w <a href="https://www.gry-online.pl/gry/doom/z2279">Doomie</a> działają normalnie. <b>Nintendo Switch</b><b> Lite brakuje też wibracji (jakiejkolwiek, nie mówiąc już o świetnym HD Rumble).</b></p>
      <p><b>Werdykt: </b>Lite ma przewagę w podróży, model klasyczny w domu.<b> </b>Tę kategorię można uznać za remis - każde z urządzeń ma swoje plusy i minusy.</p>
      <h3>Czas pracy na baterii</h3>
      <p>W oryginalnym modelu Nintendo Switch znajdziemy baterię o pojemność 4310 mAh, podczas gdy Lite został wyposażony w lżejszy akumulator 3570 mAh. W teorii powinno to oznaczać krótszy czas działania na baterii i faktycznie tak jest - o ile porównujemy model przenośny z nowym wariantem hybrydowym. <b>W przypadku odświeżonej wersji normalnego Switcha możemy grać w </b><b><i>Wiedźmina 3: Dziki Gon</i></b><b> jakieś 4,5-5 godzin</b>, choć sporo zależy tutaj od ustawień jasności ekranu. W analogicznej sytuacji Lite zapewni około 3,5-4 godzin zabawy.</p>
      <p><b>Najsłabiej wypada oryginalny wariant konsoli z 2017 roku, który, mimo iż posiada większą baterię niż Lite, może poprosić o dostęp do ładowarki po zaledwie 2,5-3 godzinach gry. </b>To naprawdę spora różnica, która jednak nie jest niespodzianką, jeśli wziąć pod uwagę fakt, że czip Mariko został stworzony w mniejszym procesie produkcyjnym, a głównym celem projektantów było właśnie ograniczenie „prądożerności”. Dodatkowym benefitem Switcha Lite - wynikającym bezpośrednio z mniejszego akumulatora - jest szybszy czas ładowania (od 0 do 100% w około 2 godziny i 20 minut, zamiast 3 godzin).</p>
      <p><b>Werdykt:</b> zdecydowane zwycięstwo modelu bazowego - pod warunkiem, że mówimy o odświeżonej wersji z 2019 roku.</p>
      <h3>Ekran</h3>
      <p><b>Ekran modelu Lite jest zauważalnie mniejszy od tego, który znajdziemy w wersji bazowej (5,5 kontra 6,2 cala). </b>Pod względem jakości obrazu i rozdzielczości (720p) obydwa urządzenia prezentują się bardzo podobnie, choć niektórzy eksperci wskazują na nieco mniejszy kontrast i nasycenie barw Lite’a, a także większą jasność panelu - co ułatwia zabawę na dworze. Na korzyść mniejszego modelu trzeba też zaliczyć zagęszczenie pikseli (267 kontra 236 ppi). Warto w tym miejscu odnotować, że ekran zastosowany w najstarszym wariancie konsoli wielkiego „N” charakteryzuje się gorszą jakością od tych, które znajdziemy w odświeżonych / usprawnionych edycjach (choć mimo to jest to całkiem przyzwoity panel LCD).</p>
      <figure>
        <img src="https://www.gry-online.pl/Galeria/Html/Artykuly/168594312.jpg"/>
      </figure>
      <p>Ekrany konsol Nintendo Switch. Od lewej do prawej: Lite, usprawniony model bazowy, oryginalny model bazowy. Źródło: Digital Foundry.</p>
      <p><b>Werdykt:</b> mniejszy ekran Switcha Lite, w połączaniu z większym zagęszczeniem pikseli, pomaga ukryć graficzne niedoskonałości i kompromisy, na które musieli zdecydować się deweloperzy (w przypadku <i>Dzikiego Gonu</i> dość wyraźne), a do tego pozwala na bardziej komfortową zabawę na otwartym powietrzu. Tę kategorię wygrywa model Lite.</p>
      <h3>Podsumowanie</h3>
      <p>Wybór modelu Nintendo Switch powinien być uzależniony od sposobu, w jaki planujemy korzystać z urządzenia. <b>Jeśli chcecie grać wyłącznie przenośnie, wariant Lite wypada bardzo atrakcyjnie</b> - jest znacznie tańszy, poręczniejszy i posiada bardzo dobry ekran. Minusem jest w tym przypadku czas pracy na baterii - z bazowego modelu Nintendo Switch (2019) wyciągniecie 60-90 minut więcej. Z drugiej strony, ciężkie i dość nieporęczne urządzenie tak sobie nadaje się do pięciogodzinnych sesji gamingowych.</p>
      <p>Po normalnego Switcha powinny sięgnąć przede wszystkim osoby, które planują używać konsoli także w domu - np. w czasie spotkań ze znajomymi. To oczywiście sytuacja, która nie dotyczy <i>Dzikiego Gonu</i>, ale oczywistym jest, że nie kupujemy sprzętu do grania tylko dla jednej gry (prawda?). Warto jednak jeszcze raz podkreślić, że - o ile sprzedawcy nie zaczną mocno przeceniać modelu z 2017 roku<b> </b>-<b> opłacalny jest w zasadzie wyłącznie usprawniony wariant z czipem Mariko</b>, oferujący znacznie lepszy czas pracy na baterii, a nawet nieco lepszą wydajność w niektórych produkcjach. Bądźcie więc ostrożni i nie dajcie zrobić się w konia.</p>
      <h4>Zmień swój telefon w Switcha?</h4>
      <p>Jeśli rozważasz zakup konsolki Nintendo, bo lubisz grać poza domem, a <i>Wiedźmin</i> nie jest dla Ciebie priorytetem, alternatywą może być nowy „wynalazek” Razera. Nazywa się on Junglecat i jest kontrolerem obsługującym łączność bluetooth. <b>Do złudzenia przypomina on stosowane przez Nintendo Joy-Cony</b> - dwa pady możemy wyciągnąć z mocowania i umieścić po bokach smartfona, opakowane w specjalne etui. Tutaj zaczynają się jednak schody, bo Razer przewidział stosowny gadżet tylko dla posiadaczy Razer Phone 2, Huawei P30 Pro i Samsunga Galaxy S10+.</p>
      <figure>
        <img src="https://www.gry-online.pl/Galeria/Html/Artykuly/168594328.jpg"/>
        <figcaption>Prawie jak Switch.</figcaption>
      </figure>
      <p>Mieliśmy przez chwilę okazję bawić się „kotem z dżungli” w redakcji: jeśli już znajdziemy grę obsługującą pada i mamy jeden z trzech pasujących do niego telefonów, to faktycznie mógłby on stanowić jakąś alternatywę dla osobnej konsoli. <b>Tych ograniczeń jest jednak sporo, a dodać należy jeszcze zaporową cenę </b>– ok. 500 zł. Sama rozgrywka daje bardzo pozytywne wrażenia i jeśli usługi typu <a href="https://www.gry-online.pl/S018.asp?ID=2183">Project xCloud</a> będą z kontrolerem współpracować (a taki jest plan Razera), to faktycznie będzie on ciekawą propozycją dla graczy mobilnych.</p>
      <p>Bartosz <i>Aquma</i> Świątek</p>
    </article>
  </body>
</html>