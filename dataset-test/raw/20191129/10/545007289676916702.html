<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/armata-franceza-dezminte-ca-elicopterele-implicate-in-accidentul-din-mali-se-aflau-sub-atacul-gruparii-stat-islamic/"/>
    <meta property="og:site_name" content="Europa FM"/>
    <meta property="article:published_time" content="2019-11-29T10:08:24+00:00"/>
    <meta property="og:title" content="Armata franceză dezminte că elicopterele implicate în accidentul din Mali se aflau sub atacul grupării Stat Islamic"/>
    <meta property="og:description" content="Comandantul Armatei franceze, François Lecointre, a transmis vineri că cele două elicoptere militare implicate în accidentul din Mali nu erau atacate de rebeli din cadrul grupării Stat Islamic, informează Mediafax."/>
  </head>
  <body>
    <article>
      <h1>Armata franceză dezminte că elicopterele implicate în accidentul din Mali se aflau sub atacul grupării Stat Islamic</h1>
      <address>
        <time datetime="2019-11-29T10:08:24+00:00">29 Nov 2019, 10:08</time>
      </address>
      <p>Comandantul Armatei franceze, François Lecointre, a transmis vineri că cele două elicoptere militare implicate în accidentul din Mali nu erau atacate de rebeli din cadrul grupării Stat Islamic, informează <a href="http://mediafax.ro/">Mediafax</a>.</p>
      <p>Anunțul transmis de oficialul francez contrazice revendicarea asumată joi de către gruparea Stat Islamic din Provincia Africa de Vest, ce a informat că cele două aparate de zbor au intrat în coliziune după ce unul dintre acestea încerca să se retragă de sub atacurile militanților islamiști, fără a oferi dovezi care să valideze comunicatul.</p>
      <p>„Nu a fost nicio împușcătură din partea jihadiștilor asupra elicopterelor noastre”, a declarat François Lecointre pentru postul francez de radio RFI. Oficialul a infromat că cele două aparate de zbor s-au accidentat după ce s-au ciocnit din greșeală în timpul unei operațiuni de luptă.</p>
      <p>Complementar, Lecointre a declarat că statul francez nu intenționează să se retragă din Mali, însă are nevoie de mai mult sprijin din partea aliaților săi.</p>
      <p>Franța, fost imperiu colonial pe continentul african, a intervenit în 2013 în Mali pentru a contracara răspândirea militanților teroriști și pentru a elibera regiunea nordică a țării de prezența acestora. Cel puțin 4.500 de militari francezi se află în regiune pentru a lupta împotriva insurgenților islamiști.</p>
      <p>Administrația Emmanuel Macron a informat marți că cel puțin 13 soldați francezi au murit în Mali, în urma unui accident între două elicoptere produs în timpul unei operațiuni antiteroriste. O filială africană a reţelei teroriste Stat Islamic a revendicat, joi după-amiază, doborârea unui elicopter militar francez în Mali care a dus la producerea accidentului soldat cu victime.</p>
    </article>
  </body>
</html>