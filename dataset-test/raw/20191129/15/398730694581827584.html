<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/rektorn-efter-dodsfallet-en-valdigt-omtyckt-elev/"/>
    <meta property="og:site_name" content="DN.SE"/>
    <meta property="article:published_time" content="2019-11-29T15:59:21+00:00"/>
    <meta property="og:title" content="Rektorn efter dödsfallet: ”En väldigt omtyckt elev”"/>
    <meta property="og:description" content="En tonåring omkom efter att en bil kört in i ett träd i Hässelby på torsdagen."/>
  </head>
  <body>
    <article>
      <h1>Rektorn efter dödsfallet: ”En väldigt omtyckt elev”</h1>
      <address><time datetime="2019-11-29T15:59:21+00:00">29 Nov 2019, 15:59</time> by <a rel="author" href="https://www.dn.se/av/gustav-olsson/" target="_blank">Gustav Olsson</a></address>
      <p>
        <b>En tonåring omkom efter att en bil kört in i ett träd i Hässelby på torsdagen. På den avlidnes skola sattes extra skolkuratorer in under fredagen för att stötta både elever och lärare.<br/>– Det är en oerhört tragisk händelse. Stämningen på skolan har varit väldigt sorgsen i dag, säger skolans rektor till DN.</b>
      </p>
      <p>Det var på torsdagseftermiddagen som <a href="https://www.dn.se/sthlm/bil-korde-in-i-trad-en-dod/">en bil krockade med ett träd i Hässelby</a>. Kollisionen var så våldsam att en tonåring som befann sig i fordonet omkom. Ytterligare en person skadades vid olyckan och fördes till sjukhus.</p>
      <p><b>En kvinna som blev vittne</b> till händelsen säger till <a href="https://www.stockholmdirekt.se/nyheter/vittnet-efter-dodsolyckan-i-hasselby-sa-tragiskt/repskC!qYvQLh9kGSrWbwcpIhKLlQ/">Stockholm Direkt</a> att bilen först krockade med ett elskåp och därefter for in i trädet.</p>
      <p>– Det lät som en explosion och elen försvann en stund, säger kvinnan till tidningen.</p>
      <p>Sammanlagt befann sig fyra personer i bilen. Två barn, båda under 15, avvek från platsen strax efter olyckan och polisen misstänker att en av dem körde bilen.</p>
      <p>– Min syster såg dem från andra sidan gatan. De försökte först hjälpa sina vänner, men sprang sedan därifrån. De måste ha varit chockade, fortsätter kvinnan.</p>
      <p><b>Under fredagsmorgonen</b> har polisen tillsammans med kommunens krisstöd besökt skolan där tonåringen var elev.</p>
      <p>– Vi har fått ett jättefint stöd i dag. Vi har fått stöd från kommunpolisens ungdomsgrupp som haft samtal med de elever som behövt det. Vi har också tagit in en hel del extrapersonal själva genom fler skolkuratorer, säger rektorn på skolan till DN.</p>
      <p>På måndag ska skolan<b> </b>hålla en tyst minut och minnesstund för den avlidne eleven.</p>
      <p>– Det var en väldigt uppskattad elev som var omtyckt av många i sin årskurs. Både personal och kompisar kommer att se tillbaka väldigt positivt på personen, säger rektorn.</p>
      <p><b>Under den kommande</b> veckan kommer krisarbetet på skolan fortsätta med ett förstärkt elevhälsoteam.</p>
      <p>– Många elever och även personal kommer att behöva stöd. När någon går bort så här plötsligt, framför allt när det är unga människor är det tragiskt. Våra tankar är med familjen i den här svåra tiden.</p>
      <p>Polisen utreder händelsen som grovt vållande till annans död.</p>
    </article>
  </body>
</html>