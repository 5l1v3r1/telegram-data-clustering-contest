<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/29/az-utolso-magyar-tuzhanyo-es-egy-uszo-horgaszfalu-outdoor-programok"/>
    <meta property="og:site_name" content="infostart"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="Az utolsó magyar tűzhányó és egy úszó horgászfalu – túraajánló"/>
    <meta property="og:description" content="Túratippek azoknak, akik az erdőkben és a hegyekben szeretnék tölteni a hétvégét."/>
  </head>
  <body>
    <article>
      <h1>Az utolsó magyar tűzhányó és egy úszó horgászfalu – túraajánló</h1>
      <address><time datetime="2019-11-29T15:05:00+00:00">29 Nov 2019, 15:05</time> by <a rel="author">Infostart / InfoRádió - Herczeg Zsolt</a></address>
      <h3>Túratippek azoknak, akik az erdőkben és a hegyekben szeretnék tölteni a hétvégét.</h3>
      <p>A Balaton-felvidéket nem túlzás magyar Toszkánának nevezni. Menjenek el például Szentantalfára és nézzék meg a Szent Balázs templom romjait. Túrázzanak fel a Dörgicse és Mencshely között magasodó Halom-hegyre, a Kossuth-kilátóhoz, vagy a Fekete-hegyre, az Eötvös-kilátóhoz.</p>
      <p>A Tihanyi-feélszigeten a Belső-tó partján fekvő Levendula-háztól kapaszkodhatnak fel az Aranyházhoz, majd a Lóczy Lajos-tanösvényen keresztül, a Cser-hegy és a Kerek-hegy érintésével juthatnak el az Akasztó-dombra. Lóczy Lajos geológus volt, a 20. század elején ő szervezett először tanulmányi kirándulásokat diákjainak, ami voltaképpen a mai erdei iskolák előfutárának tekinthető.</p>
      <p>Az Őrségben Őriszentpéter és Szalafő környékén kirándulhatnak. Pityerszeren csodálják meg az Népi Műemlékegyüttest, ami egy különleges skanzen, ugyanis az épületek a mai napig az eredeti helyükön vannak. A Felsőszer felé vezető út mentén találnak egy vadonatúj, haranglábra emlékeztető kilátót, a Kömpe Szemét – ne hagyják ki.</p>
      <p>Salgótarjántól észekkeletre magasodik a Cseres-hegység és annak legmarkánsabb csúcsa, a Ragács, amely</p>
      <blockquote>a történelmi Magyarország legutolósként kitört tűzhányója.</blockquote>
      <p>Az Ajnácskői vártól induljanak el.</p>
      <p>Veszprém környékén a Gulya-domb, a Tekeres-völgy és a Csatár-hegy, a Bakonyban az úrkúti őskarszt felkeresése javasolt.</p>
      <p>A Pilisben a Kesztölc felett húzódó Kétágú-hegy fehér mészkősziklája, például az Öreg-szirt várja önöket. A panoráma csodás, de ez az útvonal csak tapasztalt túrázóknak ajánlott.</p>
      <p>A Vértes lábánál, az Oroszlányhoz közeli Bokodi-tóhoz érdemes kiruccanni. Ez egy úszó horgászfalu az erőmű mesterséges hűtőtaván:</p>
      <blockquote>a cölöpökön álló kunyhókhoz hosszú fapallók vezetnek el.</blockquote>
      <p>Maradjanak csendben, a helybéliek kifejezetten nem szeretik a hangos turistákat.</p>
      <p>Az időjárás pedig olyan lesz, mint amilyennek ilyenkor lennie kell: jön a hideg és a hó. Hétvégén szárazabb és hidegebb levegő áramlik térségük fölé, majd</p>
      <p>
        <mark>beborul az ég és kiadós csapadékra van kilátás.</mark>
      </p>
      <p>Az eső mellett havaseső és havazás egyaránt előfordulhat – közölte az Országos Meteorológiai Szolgálat munkatársa, Pátkai Zsolt.</p>
      <p>Teljesítménytúrák is lesznek a hétvégén gyaloglóknak, futóknak és kerékpárosoknak egyaránt. Most rendezik meg egyebek mellett az Isziniket, a HavaZOO-t, az Irinyit, a Wadkan Kalandot, a Téli Tókerülőt, a Mezőföldi Mikulást, a Börzsönyi és a Rákóczi Emléktúrát, valamint a Tanúhegyek nyomában, a Láttam a Mikulást! és A Mikulás is bringával jár! elnevezésű programokat. Ezekről a Teljesítménytúrázók Társaságának <a href="https://www.teljesitmenyturazoktarsasaga.hu/">honlapján olvashatnak</a>.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Outdoor programajánló</p>
      <figure>
        <audio src="https://infostart.hu/audio/00005/00005656b.mp3"/>
      </figure>
      <p> </p>
    </article>
  </body>
</html>