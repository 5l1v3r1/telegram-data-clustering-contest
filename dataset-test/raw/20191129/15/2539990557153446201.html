<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2412967,M-Grobarczyk-o-priorytetach-wzmocnienie-portow-Mierzeja-Wislana-retencja"/>
    <meta property="og:site_name" content="Polskie Radio"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="M. Gróbarczyk o priorytetach: wzmocnienie portów, Mierzeja Wiślana, retencja"/>
    <meta property="og:description" content="W tej kadencji rozpoczniemy inwestycje związane z gospodarką morską o wartości 44 mld zł - poinformował minister gospodarki morskiej i żeglugi śródlądowej Marek Gróbarczyk. Wymienił m.in. rozbudowę polskich portów, czy poprawę infrastruktury do nich prowadzącej."/>
  </head>
  <body>
    <article>
      <h1>M. Gróbarczyk o priorytetach: wzmocnienie portów, Mierzeja Wiślana, retencja</h1>
      <address>
        <time datetime="2019-11-29T15:05:00+00:00">29 Nov 2019, 15:05</time>
      </address>
      <p>
        <b>W tej kadencji rozpoczniemy inwestycje związane z gospodarką morską o wartości 44 mld zł - poinformował minister gospodarki morskiej i żeglugi śródlądowej Marek Gróbarczyk. Wymienił m.in. rozbudowę polskich portów, czy poprawę infrastruktury do nich prowadzącej.</b>
      </p>
      <p>Minister na konferencji prasowej przedstawił priorytety kierowanego przez niego resortu na najbliższe cztery lata. Zapowiedział, że w większości przypadków będzie to kontynuacja dotychczasowej polityki i celów.<br/><br/>Szef resortu gospodarki morskiej i żeglugi śródlądowej podkreślił, że jednym z podstawowych zadań będzie dalsze wzmacnianie polskich portów i ich dynamicznego rozwoju. Dodał, że 2019 rok będzie kolejnym, w którym przeładowanych zostanie ponad 100 mln ton ładunków. Ocenił, że tegoroczny wynik przeładunków powinien być "nieznacznie" wyższy niż w 2018 roku. W ub.r. było to 101,19 mln ton; w 2017 r. - 87 mln ton ładunków.</p>
      <figure>
        <iframe data-src="https://twitter.com/MGMiZS_GOV_PL/status/1200342481579266049?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Przypomniał, że realizowana ma być m.in. budowa Portu Centralnego w Gdańsku, Portu Zewnętrznego w Gdyni, czy terminala kontenerowego w Świnoujściu. Koszt budowy portu w Gdańsku może sięgnąć 12 mld zł, w Gdyni 4-5 mld zł, a terminalu w Świnoujściu 2-2,5 mld zł. Pogłębiany ma być również tor wodny prowadzący do portów w Szczecinie i Świnoujściu.</p>
      <figure>
        <iframe data-src="https://twitter.com/MGMiZS_GOV_PL/status/1200343190706032640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Minister zapowiedział, że nadal poprawiany będzie również stan infrastruktury drogowej i kolejowej prowadzących do portów. W tym roku zarezerwowano na ten cel ok. 4,5 mld zł - dodał.</p>
      <p><b><a href="https://polskieradio24.pl/5/1222/Artykul/2378096,Inwestycja-na-ktora-czekano-latami-Przekop-Mierzei-Wislanej-rozpoczety">&gt;&gt;&gt;[CZYTAJ WIĘCEJ] Inwestycja, na którą czekano latami. Przekop Mierzei Wiślanej rozpoczęty</a></b><br/><br/>Kolejną ważną inwestycją, którą wymienił, jest przekop Mierzei Wiślanej. Poinformował, że prace idą zgodnie z planem, a plac budowy został przekazany inwestorowi. Nowa droga wodna ma ożywić gospodarczo Warmię i Mazury. Inwestycja realizowana jest również pod kątem bezpieczeństwa państwa. Przekop realizować będzie Polsko-belgijskie konsorcjum NDI-Besix za 992 mln zł. Kanał ma mieć około 1 km długości i 5 metrów głębokości. Umożliwi wpływanie do portu w Elblągu jednostek o zanurzeniu do 4 m, długości 100 m, szerokości - 20 m. Budowa kanału ma potrwać do 2022 roku.<br/><br/>Gróbarczyk przypomniał, że resort będzie realizował również program zwiększenia retencji w Polsce z 6,5 obecnie - do 15 proc. Zakłada on. m.in. budowę 30 zbiorników retencyjnych w tym dziewięciu dużych. Zakładany koszt programu to 14 mld zł. - Pracujemy obecnie nad szczegółami finansowania tego projektu z wielu różnych źródeł - zapewnił minister.</p>
      <figure>
        <iframe data-src="https://twitter.com/MGMiZS_GOV_PL/status/1200344644011413504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Minister poinformował ponadto, że w przyszłym roku mają być już gotowe palny użeglownienia Odry i Wisły. W połowie 2020 roku ma być gotowy plan dla Odry; na początku roku - dla Wisły. Gróbarczyk wyjaśnił, że pozwolą one na rozpoczęcie postępować przetargowych na konkretne inwestycje.</p>
      <p><b><a href="https://www.polskieradio24.pl/42/273/Artykul/2085719,Odra-ma-wrocic-na-mape-transportowa-Polski-Powstanie-Odrzanska-Droga-Wodna">&gt;&gt;&gt;[CZYTAJ WIĘCEJ] Odra ma wrócić na mapę transportową Polski. Powstanie Odrzańska Droga Wodna</a></b><br/><br/>Szef MGMiŻŚ poinformował ponadto, że w coraz lepszej kondycji finansowej znajduje się PŻM (Polska Żegluga Morska). - Przestaje być kierowana przez komisarza ustawionego parę lat temu. Wchodzimy w statutowe organy spółki. Od przyszłego roku chcielibyśmy, by ukonstytuowała się rada pracownicza, która rozpocznie konkurs na nowego dyrektora - powiedział.<br/><br/>Gróbarczyk dodał, że planowana jest również reforma administracji morskiej - w tym likwidacja Urzędu Morskiego w Słupsku. Według ministra najbardziej zasadnym jest prowadzenie dwóch urzędów na wschodzie i zachodzie Polski oraz delegatur.</p>
      <figure>
        <iframe data-src="https://twitter.com/MGMiZS_GOV_PL/status/1200346314552283136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Oczekujemy, że w najbliższej kadencji rozpoczniemy prace w gospodarce morskiej o wartości 44 mld zł - podsumował.</p>
      <p>PAP, PR24, akg</p>
      <related>
        <a href="https://www.polskieradio.pl/42/273/Artykul/2085719,Odra-ma-wrocic-na-mape-transportowa-Polski-Powstanie-Odrzanska-Droga-Wodna"/>
      </related>
      <related>
        <a href="https://www.polskieradio.pl/42/273/Artykul/2369797,Kongres-Zeglugi-w-Opolu-Marek-Grobarczyk-mowi-o-potrzebie-rozwoju-zeglugi-srodladowej"/>
      </related>
      <related>
        <a href="https://www.polskieradio.pl/5/1222/Artykul/2378096,Inwestycja-na-ktora-czekano-latami-Przekop-Mierzei-Wislanej-rozpoczety"/>
      </related>
    </article>
  </body>
</html>