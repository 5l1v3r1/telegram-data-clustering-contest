<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/is-vokietijos-isigytomis-savaeigemis-haubicomis-ginkluojamame-batalione---pirmoji-pilnai-parengta-155-mm-ugnies-baterija/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-29T15:02:00+00:00"/>
    <meta property="og:title" content="Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija"/>
    <meta property="og:description" content="Iš Vokietijos įsigytomis 155 mm savaeigėmis lauko artilerijos haubicomis „PzH 2000” („Panzerhaubitze 2000&quot;) ginkluojamas Lietuvos kariuomenės Generolo Romualdo Giedraičio artilerijos batalionas lapkričio pabaigoje vyk"/>
  </head>
  <body>
    <article>
      <h1>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</h1>
      <address>
        <time datetime="2019-11-29T15:02:00+00:00">29 Nov 2019, 15:02</time>
      </address>
      <p>
        <i>Iš Vokietijos įsigytomis 155 mm savaeigėmis lauko artilerijos haubicomis „PzH 2000” („Panzerhaubitze 2000") ginkluojamas Lietuvos kariuomenės Generolo Romualdo Giedraičio artilerijos batalionas lapkričio pabaigoje vykusių pratybų metu įvertintas kaip jau galintis teikti ugnies paramą naujosiomis haubicomis karinis vienetas. Lapkričio 17-22 dienomis Pabradės poligone vykusiose vertinamosiose lauko taktinėse pratybose „Barboros rykštė 2019“  dalyvavo septynios batalioną jau pasiekusios haubicos – beveik pusė viso Lietuvos kariuomenės įsigyto kiekio. </i>
      </p>
      <p>Vertinamųjų mokymų metu I-osios 155 mm ugnies baterijos kariai turėjo atlikti taktinius žygius iš susitelkimo rajonų, gavus įsakymą pasirengti ugnies paramos vykdymui iš naujų pozicijų bei, išnaudojant maksimalų manevringumą, įvykdyti numatytus ugnies uždavinius. Pratybų metu koviniai šūviai buvo atliekami į iki 30 kilometrų atsumu esančius taikinius.</p>
      <blockquote>Apginkluotas naująja artilerijos sistema  Rukloje dislokuotas Generolo Romualdo Giedraičio artilerijos batalionas padidino efektyvios ugnies nuotolį </blockquote>
      <p>„Generolo Romualdo Giedraičio artilerijos bataliono kariai visų pratybų metu demonstravo nepaprastą gebėjimą komunikuoti, bendradarbiauti tarpusavyje. Priešakinių stebėtojų, ugnies valdymo centro ir 155 mm ugnies baterijos karių veiksmų koordinavimas lėmė sėkmingą užduočių vykdymą, stebėtinai tikslūs buvo ir sviedinių pataikymai į taikinius. Batalionas turi dirbti, kaip vienas organizmas, niekada negalima išskirti nei vienos dalies – Paramos baterija sugebėjo išlaikyti savaeiges artilerijos sistemas PzH 2000 techniškai tvarkingas, iškilus menkiems trukdžiams savo pajėgumais nedelsiant juos pašalinti. Štabo baterijos kariai aprūpino ir užtikrino kokybišką štabo karių darbą planavimo procese“ – sakė bataliono vadas pulkininkas leitenantas Marijus Jonelis. </p>
      <p>Apginkluotas naująja artilerijos sistema  Rukloje dislokuotas Generolo Romualdo Giedraičio artilerijos batalionas padidino efektyvios ugnies nuotolį – anksčiau šio dalinio pajėgumus sudarė 105 mm haubicos, galėjusios naikinti taikinius iki 11 kilometrų atstumu. Įsisavinus naująsias savaeiges haubicas „PzH 2000” bataliono efektyvios ugnies nuotolis padidėjo iki 40 kilometrų. </p>
      <p>Generolo Romualdo Giedraičio artilerijos bataliono pagrindinė užduotis – teikti netiesioginės ugnies paramą Mechanizuotosios pėstininkų brigados „Geležinis Vilkas“ pėstininkų batalionams. Ugnies paramos užduotis šiame dalinyje gali atlikti dvi ugnies baterijos, pirmoji jau yra aprūpinta savaeigėmis „PzH 2000”. Antrąją 155 mm ugnies bateriją aprūpinti naujosiomis artilerijos sistemomis, taip pat užbaigti kovinį rengimą ir batalionui pasiekti pilną operacinį pajėgumą planuojama  iki kitų metų pabaigos. Iš viso Lietuvos kariuomenė iš Vokietijos įsigijo 18 vnt. savaeigių artilerijos sistemų.<i> </i></p>
      <p>
        <i> </i>
      </p>
      <p><i>Filmuota medžiaga iš pratybų „ Barboros rykštė 2019“   ( aut. Lietuvos kariuomenė) </i> </p>
      <p>
        <i>Gr. Vaigos Zalatoriūtės nuotraukose – pratybų “Barboros rykštė 2019” akimirkos</i>
      </p>
      <p>
        <i> </i>
      </p>
      <h3>Nuotraukų galerija</h3>
      <slideshow>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_3__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_4__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_5__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_6__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_7__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_8__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
        <figure>
          <img src="https://www.jonavoszinios.lt/file/2019/11/29/Barboros_Rykste_2019_aut_Vaiga_Zalatoriute_9__2.JPG"/>
          <figcaption>Iš Vokietijos įsigytomis savaeigėmis haubicomis ginkluojamame batalione – pirmoji pilnai parengta 155 mm ugnies baterija</figcaption>
        </figure>
      </slideshow>
      <h3>Video</h3>
      <figure>
        <iframe src="https://www.youtube.com/embed/7-VVmminRiQ" width="560" height="315" data-service="Youtube" scrolling="no"/>
      </figure>
    </article>
  </body>
</html>