<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-team/renault-nelle-retrovie-nelle-libere-di-abu-dhabi-469840.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T15:20:59+00:00"/>
    <meta property="og:title" content="Renault nelle retrovie nelle libere di Abu Dhabi"/>
    <meta property="og:description" content="La scuderia transalpina non è partita con il piede giusto nel fine settimana di Yas Marina"/>
  </head>
  <body>
    <article>
      <h1>Renault nelle retrovie nelle libere di Abu Dhabi</h1>
      <h2>La scuderia transalpina non è partita con il piede giusto nel fine settimana di Yas Marina</h2>
      <address><time datetime="2019-11-29T15:20:59+00:00">29 Nov 2019, 15:20</time> by <a rel="author">Stefano Ollanu</a></address>
      <p>La<b> Renault</b> è giunta a Yas Marina determinata a difendere la quinta posizione nella classifica costruttori dall’attacco della Toro Rosso. Il team francese ha ancora 8 punti di vantaggio, ma non può dirsi del tutto soddisfatto del venerdì di Abu Dhabi, tra la rottura al motore delle PL1 (una vecchia specifica, nessuna penalizzazione) di Daniel Ricciardo e le difficoltà palesate dalla monoposto al tramonto e con temperature più fredde. Con la Toro Rosso che ha concluso la giornata al nono e decimo posto, la quindicesima e sedicesima posizione di Hulkenberg e Ricciardo non può far dormire sonni tranquilli alla casa della Losanga.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040827-Custom.jpg"/>
      </figure>
      <p><b>Nico Hulkenberg</b> (15°, 1’38.122): “<i>È stato un venerdì abbastanza standard. La prima sessione è stata disputata al caldo sotto il sole, mentre la seconda è stata più fresca, in condizioni simili a quelle che troveremo in qualifica e in gara. Non ci sono stati particolari problemi e abbiamo svolto il programma pianificato. La macchina è sembrata buona nella prima sessione, ma ha<b> perso un po’ di prestazione alla sera.</b> Dobbiamo scoprire cos’è accaduto. Studieremo i dati e proveremo a trovare un miglioramento in vista della qualifica</i>“.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040802-Custom.jpg"/>
      </figure>
      <p><b>Daniel Ricciardo</b> (16°, 1’38.400): “<i>Non è stato il venerdì più semplice per noi. Abbiamo perso un po’ di tempo per via di un<b> problema al motore nelle PL1</b> e, alla sera, abbiamo fatto alcune modifiche alla macchina. Siamo stati un po’ <b>lontani sul passo,</b> perché non abbiamo trovato ancora un buon bilanciamento e dunque cercheremo di fare ulteriori modifiche prima delle qualifiche. Ho fiducia che troveremo cosa ci manca per essere in una buona posizione in vista di qualifiche e gara</i>“.</p>
      <footer>RIPRODUZIONE RISERVATA</footer>
    </article>
  </body>
</html>