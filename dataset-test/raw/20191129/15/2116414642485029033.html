<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/patronatul-laptelui-unii-mici-produc-tori-pun-c-c-reze-de-oaie-n-lapte-ca-s-i-dea-miros-de-oaie-1326566"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Patronatul Laptelui: Unii mici producători pun căcăreze de oaie în lapte ca să-i dea miros de oaie"/>
    <meta property="og:description" content="Unii mici producători şi unele centre de colectare pun căcăreze de oaie în lapte pentru a-i da mirosul specific şi a înşela consumatorii, a declarat vineri, Dorin Cojocaru, preşedintele Patronatului Laptelui din România. Acesta a mai spus că în această pe"/>
  </head>
  <body>
    <article>
      <h1>Patronatul Laptelui: Unii mici producători pun căcăreze de oaie în lapte ca să-i dea miros de oaie</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">ZIUA NEWS</a></address>
      <p>
        <b>Unii mici producători şi unele centre de colectare pun căcăreze de oaie în lapte pentru a-i da mirosul specific şi a înşela consumatorii, a declarat vineri, Dorin Cojocaru, preşedintele Patronatului Laptelui din România. Acesta a mai spus că în această perioadă nu ar trebui să existe pe piaţă lactate proaspete de oaie şi capră.</b>
      </p>
      <p>"Trebuie să precizez, pentru consumatori, ca să nu fie înşelaţi, că oile şi caprele au lactaţie abia în primăvară. Astfel că nu ar trebui să existe pe piaţă lapte şi brânză proaspătă de oaie şi capră", a spus Cojocaru. Acesta a precizat că pieţele sunt pline de telemea proaspătă de oaie şi capră, care, deşi poate avea mirosul specific, nu are cum să fie produsă din lapte de la aceste animale.</p>
      <p>"Consumatorii să aibă grijă la miros, pentru că mirosul de lapte de oaie şi capră este unul fin, aparte, nu de bălegar sau de grajd. Am văzut în practica mea că sunt unii mici producători sau centre de colectare a laptelui care aruncă căcăreze de oaie în lapte ca să-i dea miros de oaie", a susţinut reprezentantul patronatului. Cojocaru a mai spus că, în hipermarketuri şi în comerţul civilizat, această practică nu este posibilă, pentru că toată marfa este controlată de producători, comercianţi, ANPC şi direcţiile sanitar-veterinare, astfel încât să nu fie pusă în pericol sănătatea consumatorilor.</p>
    </article>
  </body>
</html>