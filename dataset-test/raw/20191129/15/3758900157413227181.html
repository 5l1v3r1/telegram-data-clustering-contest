<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-atak-terrorystyczny-na-london-bridge-nozownika-obezwladnili-,nId,3361338"/>
    <meta property="og:site_name" content="RMF24"/>
    <meta property="article:published_time" content="2019-11-29T15:16:13+00:00"/>
    <meta property="og:title" content="Atak terrorystyczny na London Bridge. Nożownika obezwładnili przechodnie"/>
    <meta property="og:description" content="Strzały padły po południu na London Bridge w stolicy Wielkiej Brytanii. Mężczyzna uzbrojony w nóż zaatakował przechodniów. Ci obezwładnili go i zabrali broń. Napastnika następnie zastrzeliła policja. Według ustaleń śledczych, atak miał podłoże terrorystyczne. Dwie osoby nie żyją, a trzy zostały ranne."/>
  </head>
  <body>
    <article>
      <h1>Atak terrorystyczny na London Bridge. Nożownika obezwładnili przechodnie</h1>
      <address><time datetime="2019-11-29T15:16:13+00:00">29 Nov 2019, 15:16</time> by <a rel="author" href="https://www.rmf24.pl/tylko-w-rmf24/adam-zygiel" target="_blank">Adam Zygiel</a></address>
      <p>
        <b>Strzały padły po południu na London Bridge w stolicy Wielkiej Brytanii. Mężczyzna uzbrojony w nóż zaatakował przechodniów. Ci obezwładnili go i zabrali broń. Napastnika następnie zastrzeliła policja. Według ustaleń śledczych, atak miał podłoże terrorystyczne. Dwie osoby nie żyją, a trzy zostały ranne.</b>
      </p>
      <figure>
        <img src="https://i.iplsc.com/sluzby-na-miejscu-zdarzenia/0009FDBYK1F2113A-C123-F4.jpg"/>
        <figcaption>Służby na miejscu zdarzenia<cite>/FACUNDO ARRIZABALAGA /PAP/EPA</cite></figcaption>
      </figure>
      <p>Do ataku doszło około godz. 14 czasu lokalnego (godz. 15 czasu polskiego). Nie znane są na razie dokładne okoliczności, jednak według ustaleń policji i dziennikarzy, mężczyzna uzbrojony w nóż zaatakował przechodniów na London Bridge, znajdującym się w samym sercu stolicy Wielkiej Brytanii.</p>
      <figure>
        <iframe data-src="https://twitter.com/adam_cannon/status/1200418798001688578?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kilka postronnych osób rzuciło się na mężczyznę. Media opisują to jako <b>wielki akt odwagi</b> - napastnik bowiem był nie tylko uzbrojony w nóż, ale miał na sobie coś, co przypominało pas z materiałami wybuchowymi. Przechodnie wyrwali mężczyźnie broń. Do akcji wkroczyła policja, która obawiając się eksplozji, zastrzeliła agresora. Napastnik zginął na miejscu.</p>
      <p>Jedna z mieszkanek Londynu w rozmowie z BBC opowiada, że w momencie ataku była w autobusie, który przejeżdżał przez most. <i>Nagle zatrzymaliśmy się, było zamieszanie. Spojrzałam przez okno i zobaczyłam trzech policjantów nad mężczyzną. Wyglądało jakby miał coś w ręku, ale nie jestem pewna. Jeden z funkcjonariuszy go postrzelił</i> - mówi. </p>
      <figure>
        <iframe data-src="https://twitter.com/timtj/status/1200417020942192640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Dwie osoby zaatakowane przez napastnika zginęły</b>. Trzy osoby trafiły do szpitali - wcześniej “The Guardian" pisał o<b> “przynajmniej 10 osobach"</b>.</p>
      <figure>
        <iframe data-src="https://twitter.com/AmandaHunter87/status/1200419495338266625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rzekome materiały wybuchowe, które miał z sobą napastnik, <b>okazały się na szczęście atrapami</b>. W mediach społecznościowych pojawiały się także informacje o eksplozji na Borough Market, znajdującym się nieopodal London Bridge. Informacje te się jednak nie potwierdziły - rejon był ewakuowany ze względu na atak na moście, a nie osobne zdarzenie.</p>
      <figure>
        <iframe data-src="https://twitter.com/einarorn_/status/1200417290619150336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Policja bada okoliczności zdarzenia na London Bridge. Komisarz Neil Basu poinformował, że <b>atak miał podłoże terrorystyczne</b>. Nic więcej jednak nie wiadomo.</p>
      <p>W związku z atakiem premier <b>Boris Johnson</b> przerwał trwającą kampanię wyborczą i udał się na Downing Street, by zapoznać się ze szczegółami zdarzenia.</p>
      <figure>
        <iframe data-src="https://twitter.com/yekaterina71/status/1200425302054363137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Boris Johnson: Chcę oddać hołd niezwykłej odwadze tych, którzy fizycznie interweniowali, aby chronić życie innych</h3>
      <p>Bohaterstwo przypadkowych przechodniów, którzy ryzykując własnym życiem rzucili się, aby obezwładnić uzbrojonego mężczyznę, spotkało się z powszechnym uznaniem polityków ze wszystkich opcji.<br/><br/><i>Chcę oddać hołd niezwykłej odwadze tych członków społeczeństwa, którzy fizycznie interweniowali, aby chronić życie innych. <b>Dla mnie reprezentują oni to, co najlepsze w naszym kraju i dziękuję im w imieniu całego naszego kraju</b></i><b> - mówił wieczorem premier Boris Johnson</b> z Partii Konserwatywnej.<br/><i><br/>Co jest niezwykłe w obrazach, które widzieliśmy, to zapierający dech w piersiach heroizm członków społeczeństwa, którzy dosłownie wybiegli w kierunku niebezpieczeństwa, nie wiedząc, co ich spotka. Nie wiedzieli, że to atrapa (ładunku wybuchowego). Oni naprawdę są najlepszymi spośród nas</i> - oświadczył z kolei laburzystowski burmistrz Londynu Sadiq Khan.</p>
      <p>W 2017 roku na London Bridge również doszło do ataku terrorystycznego. Trzech zamachowców wjechało w przechodniów samochodem, a następnie zaatakowało ich nożami. Zginęło wówczas osiem osób, a 48 zostało rannych. Dżihadystyczne Państwo Islamskie poinformowało wówczas, że bojownicy należeli do ich organizacji.</p>
    </article>
  </body>
</html>