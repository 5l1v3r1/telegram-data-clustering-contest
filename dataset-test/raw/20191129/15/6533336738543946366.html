<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/se-torna-dibba-m5s-torna-barricate-questo-grillo-non-220437.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Se torna dibba, il m5s torna sulle barricate (per questo grillo non lo vuole)"/>
    <meta property="og:description" content="SE TORNA DIBBA, IL M5S TORNA SULLE BARRICATE (PER QUESTO GRILLO NON LO VUOLE) - ''SE FOSSI IN PARLAMENTO NON VOTEREI IL MES. CAPISCO CHI È CONTRO LA VON DER LEYEN, LA SUA COMMISSIONE È ULTRA-LIBERISTA E NOI DOBBIAMO LOTTARE CONTRO IL LIBERISMO. RENZI? PRIMA LA POLITICA ERA PIÙ FORTE DELLE LOBBY, POI LE LOBBY HANNO PREVALSO E ORA I POLITICI SI TRASFORMANO DIRETTAMENTE IN LOBBISTI. VA RIFORMATO IL SISTEMA''. MA QUANDO SI PARLA DI CASALEGGIO…"/>
  </head>
  <body>
    <article>
      <h1>Se torna dibba, il m5s torna sulle barricate (per questo grillo non lo vuole)</h1>
      <address>
        <time datetime="2019-11-29T15:45:00+00:00">29 Nov 2019, 15:45</time>
      </address>
      <p>
        <b><b>SE TORNA DIBBA, IL M5S TORNA SULLE BARRICATE (PER QUESTO GRILLO NON LO VUOLE) - ''SE FOSSI IN PARLAMENTO NON VOTEREI IL MES. CAPISCO CHI È CONTRO LA VON DER LEYEN, LA SUA COMMISSIONE È ULTRA-LIBERISTA E NOI DOBBIAMO LOTTARE CONTRO IL LIBERISMO. RENZI?</b> PRIMA LA POLITICA ERA PIÙ FORTE DELLE LOBBY, POI LE LOBBY HANNO PREVALSO E ORA I POLITICI SI TRASFORMANO DIRETTAMENTE IN LOBBISTI. VA RIFORMATO IL SISTEMA''. MA QUANDO SI PARLA DI CASALEGGIO…</b>
      </p>
      <hr/>
      <p>
        <b>Luca De Carolis per ''<a href="http://www.ilfattoquotidiano.it/">il Fatto Quotidiano</a>''</b>
      </p>
      <p>L' uomo che riempiva le piazze è rimasto dov' era, un passo di lato: "Ma la passione per la politica è sempre fortissima, e alle prossime elezioni politiche ci sarò". E comunque anche fuori dai Palazzi dove da un po' di tempo comandano loro, i 5Stelle, Alessandro Di Battista ha molto da dire sui temi su cui il governo discute, anzi litiga: "Se fossi in Parlamento voterei contro l' accordo sul Mes, il fondo salva stati. E quanto sta accadendo sulla fondazione Open conferma l' urgenza di una legge sul conflitto d' interessi".</p>
      <p>
        <b>Partiamo dall' inchiesta sulla fondazione vicina a Matteo Renzi. Al di là delle eventuali responsabilità penali, cosa racconta della società e della politica italiana?</b>
      </p>
      <figure>
        <a href="https://www.dagospia.com/mediagallery/Dago_fotogallery-256862/951919.htm">
          <img src="https://cdn-static.dagospia.com/img/foto/10-2017/beppe-grillo-luigi-di-maio-alessandro-di-battista-951919_tn.jpeg"/>
        </a>
        <figcaption>BEPPE GRILLO LUIGI DI MAIO ALESSANDRO DI BATTISTA</figcaption>
      </figure>
      <p>In una delle ultime interviste pubbliche, da Fabio Fazio, dissi che la corruzione non è più quella della bustarelle, ma si fa con le consulenze. E l' unico modo per smascherarla è appunto una serie legge sul conflitto d' interessi.</p>
      <p>Prima la politica era più forte delle lobby, poi le lobby hanno prevalso e ora i politici si trasformano direttamente in lobbisti.</p>
      <p>
        <b>Ma non è colpa anche del M5S ? Dannando la politica tradizionale e il finanziamento pubblico come sterco del diavolo non avete indirettamente favorito lo strapotere delle lobby?</b>
      </p>
      <p>Noi non abbiamo abolito il finanziamento privato. Da quanto leggo, l' ipotesi degli inquirenti è che le norme con cui è regolato siano state aggirate, ossia che certi imprenditori o multinazionali abbiano restituito il favore per alcune leggi ai governi Renzi e Gentiloni finanziando la fondazione legata ai renziani. Le ricche consulenze commissionate dal gruppo Toto all' avvocato Bianchi (colui che gestiva la fondazione Open, ndr) sono un fatto, e non parlo della loro liceità.</p>
      <figure>
        <a href="https://www.dagospia.com/mediagallery/Dago_fotogallery-256862/1175361.htm">
          <img src="https://cdn-static.dagospia.com/img/foto/06-2019/luigi-di-maio-alessandro-di-battista-by-lughino-1175361.jpg"/>
        </a>
        <figcaption>LUIGI DI MAIO ALESSANDRO DI BATTISTA BY LUGHINO</figcaption>
      </figure>
      <p>
        <b>Voi siete contro il finanziamento pubblico, ma Casaleggio si fa dare dai parlamentari i soldi per la piattaforma Rousseau, e sono denari pubblici: tanti.</b>
      </p>
      <p>Sono soldi che i parlamentari accettano di prendere dai loro stipendi per destinarli funzionamento di una piattaforma. Non aggirano norme sul finanziamento, e quei soldi non vengono versati in cambio di favori.</p>
      <p>
        <b>Il governo dovrà occuparsi della blockchain , un tema centrale anche per la Casaleggio associati. Il rischio di un conflitto d' interessi è evidente, non crede?</b>
      </p>
      <figure>
        <a href="https://www.dagospia.com/mediagallery/Dago_fotogallery-256862/1148620.htm">
          <img src="https://cdn-static.dagospia.com/img/foto/04-2019/di-maio-di-battista-1148620.png"/>
        </a>
        <figcaption>di maio di battista</figcaption>
      </figure>
      <p>La blockchain è il futuro, perché è un sistema che consente di colpire il malaffare. La Casaleggio se ne occupa come si occupava del reddito di cittadinanza, e su questo serve un dibattito pubblico e trasparente.</p>
      <p>
        <b>Lei è sempre molto duro con Renzi</b>
      </p>
      <p>È uno che esiste solo nelle pagine dei giornali, non nel Paese. Si rivende un' identità politica in Arabia Saudita (dove ha partecipato a un convegno dove c' erano grandi produttori di armi, ndr). Anzi, da cittadino vorrei sapere se il senatore Renzi ha ricevuto soldi per conferenze o consulenze. Se ci fosse la legge sul conflitto d' interessi non sarebbe legale.</p>
      <p>
        <b>Resta il fatto che Renzi governa con il Movimento.</b>
      </p>
      <p>Ho criticato l' alleanza con il Pd proprio perché tanti renziani erano rimasti nel partito. Ero molto perplesso su questo governo, ma ora mi auguro che faccia le cose e vada avanti, almeno fino all' entrata in vigore del taglio dei parlamentari.</p>
      <figure>
        <a href="https://www.dagospia.com/mediagallery/Dago_fotogallery-256862/1235408.htm">
          <img src="https://cdn-static.dagospia.com/img/foto/11-2019/alessandro-di-battista-copia-1235408.jpg"/>
        </a>
        <figcaption>ALESSANDRO DI BATTISTA copia</figcaption>
      </figure>
      <p>
        <b>Crede che rischi di cadere prima?</b>
      </p>
      <p>Conosco i parlamentari e la loro passione per le loro poltrone. Centinaia di posti in meno possono rappresentare un problema. Certo, ai renziani non credo converrebbe: senza stare in Parlamento si è esposti a intercettazioni.</p>
      <p>
        <b>Il governo potrebbe franare per debolezza. Il M5S è dilaniato.</b>
      </p>
      <p>Io penso che il Movimento debba alzare il tiro su determinati temi, come la giustizia, il Mes e le fondazioni dei partiti. Luigi Di Maio lo sta facendo e io sono dalla sua parte, lo sostengo in questa linea.</p>
      <p>
        <b>Ripeto: i 5Stelle esplodono.</b>
      </p>
      <p>Voglio che il Movimento porti avanti le sue battaglie, come la revoca delle concessioni ai Benetton. Su questo noi 5Stelle ci giochiamo il futuro.</p>
      <p>
        <b>Il M5S si è spaccato anche nel parlamento europeo nel voto sulla commissione von der Leyen. Brutto, no?</b>
      </p>
      <p>Comprendo le ragioni dei nostri europarlamentari Ignazio Corrao e Piernicola Pedicini, che hanno votato contro la commissione von der Leyen. Nella grande maggioranza dei suo componenti è fatta di esponenti del liberismo, e il Movimento invece deve essere sempre più anti-liberista. Le proteste in varie parti del mondo sono contro questo sistema, contro l' establishment.</p>
      <figure>
        <a href="https://www.dagospia.com/mediagallery/Dago_fotogallery-256862/1218873.htm">
          <img src="https://cdn-static.dagospia.com/img/foto/10-2019/adriano-panatta-e-alessandro-di-battista-giocano-a-padel-1218873.jpg"/>
        </a>
        <figcaption>ADRIANO PANATTA E ALESSANDRO DI BATTISTA GIOCANO A PADEL</figcaption>
      </figure>
      <p>
        <b>Il presidente del Consiglio Conte deve trattare con l' Europa. Così rischiate di indebolirlo mortalmente, no?</b>
      </p>
      <p>Rispetto il presidente Conte, ma su questioni dirimenti come il Mes deve essere sovrano il Parlamento. Se io fossi un eletto, voterei contro il Mes: questo accordo così com' è rischia di spalancare le porte alla troika. L' Italia deve alzare la voce.</p>
      <p>
        <b>Con il Pd litigate molto anche sulla giustizia.</b>
      </p>
      <p>Quello della prescrizione è un tema su cui i dem devono per forza cedere. Fosse per me, andrebbe bloccata al momento del rinvio a giudizio. È evidente che il Pd votasse con Forza Italia contro questa riforma il M5S non potrebbe portare avanti questo governo. Ma non credo accadrà.</p>
      <p>
        <b>Anche il Pd ha il diritto di discutere di leggi e obiettivi politici, no?</b>
      </p>
      <p>Ritengo che i dem e la Lega siano estremamente simili tra loro, come lo sono Renzi e Salvini.</p>
      <p>
        <b>Quindi alle Regionali in Emilia Romagna e in Calabria non si sarebbe alleato con il Pd? Almeno era favorevole a presentarsi?</b>
      </p>
      <p>Gli iscritti si sono espressi, e io rispetto il loro voto, come sempre.</p>
      <figure>
        <a href="https://www.dagospia.com/mediagallery/Dago_fotogallery-256862/1207131.htm">
          <img src="https://cdn-static.dagospia.com/img/foto/09-2019/alessandro-di-battista-e-la-piovra-del-pd-1207131.jpg"/>
        </a>
        <figcaption>ALESSANDRO DI BATTISTA E LA PIOVRA DEL PD</figcaption>
      </figure>
      <p>
        <b>Lei cosa ha votato?</b>
      </p>
      <p>Non ho votato.</p>
      <p>
        <b>Entrerà nella nuova struttura del M5S ?</b>
      </p>
      <p>Vediamo. Non vivo di denaro pubblico e devo lavorare per mantenere la mia famiglia.</p>
      <figure>
        <a href="https://www.dagospia.com/mediagallery/Dago_fotogallery-256862/1195660.htm">
          <img src="https://cdn-static.dagospia.com/img/foto/08-2019/roberto-fico-alessandro-di-battista-1195660.jpg"/>
        </a>
        <figcaption>ROBERTO FICO ALESSANDRO DI BATTISTA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256862/1200784.htm">
          <img src="https://cdn-static.dagospia.com/img/foto/08-2019/alessandro-di-battista-con-sahra-e-il-figlio-andrea-1200784.jpg"/>
        </a>
        <figcaption>ALESSANDRO DI BATTISTA CON SAHRA E IL FIGLIO ANDREA</figcaption>
      </figure>
      <hr/>
      <h3>FOTOGALLERY</h3>
      <figure>
        <a href="https://www.dagospia.com/mediagallery/Dago_fotogallery-256862/1202586.htm">
          <img src="http://static.dagospia.com/img/foto/08-2019/di-battista-di-maio-1202586.png"/>
        </a>
      </figure>
    </article>
  </body>
</html>