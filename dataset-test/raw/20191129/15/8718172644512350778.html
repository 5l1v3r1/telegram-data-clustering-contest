<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/attualita/sanita/15989-hiv-aids-in-valle-d-aosta-incidenza-superiore-al-normale.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-29T15:57:00+00:00"/>
    <meta property="og:title" content="Hiv / Aids, in Valle d'Aosta incidenza «superiore al normale»"/>
    <meta property="og:description" content="AOSTA. L'incidenza di Hiv in Valle d'Aosta è più alta rispetto alla media nazionale e in diversi casi la positività è scoperta quando la malattia è ormai in fase avanzata. I dati riferiti al 2019 indicano 10 casi diagnosticati e una media regionale di 8 casi ogni 100.000 abitanti, ben più alta dei 6 della media italiana. A fotografare la (preoccupante) situazione nella nostra regione è stata l'infettivologa Silvia Magnani in una conferenza stampa organizzata dall'Azienda Usl in vista della Giornata mondiale dell'Aids il 1° dicembre. In Valle l'incidenza è «superiore al normale» e «rispetto al resto d'Italia abbiamo casi avanzati: su dieci nuovi, sei sono di Aids», ha spiegato Magnani. Ciò significa che 6 persone su 10 con l'Hiv avevano già sviluppato la conseguente malattia quando hanno scoperto la positività al virus. «E' un dato clamoroso, enorme», ha commentato Magnani. Una delle possibili spiegazioni è che in diverse occasioni la diagnosi è avvenuta quasi per caso, «nei centri trasfusionali o durante i ricoveri»…"/>
  </head>
  <body>
    <article>
      <h1>Hiv / Aids, in Valle d'Aosta incidenza «superiore al normale»</h1>
      <address>
        <time datetime="2019-11-29T15:57:00+00:00">29 Nov 2019, 15:57</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <figure>
        <img src="https://www.aostaoggi.it/images/A-B/aids2x350.jpg"/>
      </figure>
      <p>AOSTA. L'incidenza di Hiv in Valle d'Aosta è più alta rispetto alla media nazionale e in diversi casi la positività è scoperta quando la malattia è ormai in fase avanzata. I dati riferiti al 2019 indicano 10 casi diagnosticati e una<b> media regionale di 8 casi ogni 100.000 abitanti,</b> ben più alta dei 6 della media italiana.</p>
      <p>A fotografare la (preoccupante) situazione nella nostra regione è stata l'infettivologa Silvia Magnani in una conferenza stampa organizzata dall'Azienda Usl in vista della Giornata mondiale dell'Aids il 1° dicembre.</p>
      <p>In Valle <b>l'incidenza è «superiore al normale»</b> e «rispetto al resto d'Italia abbiamo casi avanzati: <b>su dieci nuovi, sei sono di Aids</b>», ha spiegato Magnani. Ciò significa che 6 persone su 10 con l'Hiv avevano già sviluppato la conseguente malattia quando hanno scoperto la positività al virus. «E' un dato clamoroso, enorme», ha commentato Magnani. Una delle possibili spiegazioni è che in diverse occasioni <b>la diagnosi è avvenuta quasi per caso</b>, «nei centri trasfusionali o durante i ricoveri», ha spiegato l'infettivologa. Due volte la positività è stata scoperta in gravidanza. Ciò lascia supporre che esista anche un<b> problema di casi non diagnosticati.</b> Secondo le statistiche nazionali, un sieropositivo su sette non sa di esserlo.</p>
      <p>Tornando ai dati regionali, la maggioranza delle nuove infezioni riguarda persone tra i 50 e i 60 anni e l'altra parte donne e uomini dai 25 ai 35 anni. Non risultano nuove infezioni tra i consumatori di droga per via endovenosa.</p>
      <p>Scorrendo i dati sulla situazione valdostana emerge una generale<b> assenza di consapevolezza anche tra le giovani generazioni</b>. Una indagine realizzata nelle ultime classi delle scuole superiori ha svelato che «<b>per oltre il 60% dei ragazzi un rapporto se è a rischio lo è solo per la gravidanza</b>», ha riferito l'infettivologa. La possibilità di contrarre una malattia con un rapporto non protetto non è nemmeno presa in considerazione dalla maggior parte dei giovani che hanno risposto all'indagine.</p>
      <p>Diventa evidente come sia ancora<b> necessario lavorare per sensibilizzare e informare</b> e per far sì che giovani e adulti prendano coscienza del problema Hiv / Aids.<b> Il test dell'Hiv è anonimo e gratuito</b> e non prevede l'obbligo di impegnativa. Basta contattare l'ambulatorio di Malattie infettive. È anche possibile eseguire un test in farmacia che, in caso di risposta positiva, deve essere confermato da un successivo esame di laboratorio.</p>
      <p><b>Prima avviene la diagnosi e migliore è l'aspettativa di vita. «Abbiamo farmaci estremamente efficaci»</b>, ha ricordato l'infettivologa.</p>
      <p> </p>
      <p> </p>
      <p>
        <i>Clara Rossi</i>
      </p>
      <p> </p>
      <p> </p>
      <p> </p>
    </article>
  </body>
</html>