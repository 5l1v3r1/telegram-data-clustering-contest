<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724589/prezidentat-rumen-radev-vav-varna-balgarskata-koleda-ni-dava-vyarata-che-zhiveem-v-tsivilizovano-obshtestvo-koeto-se-krepi-na-humanni-tsennosti.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T15:25:00+00:00"/>
    <meta property="og:title" content="Президентът Румен Радев във Варна: „Българската Коледа&quot; ни дава вярата, че живеем в цивилизовано общество, което се крепи на хуманни ценности"/>
    <meta property="og:description" content="Варна. &quot;Българската Коледа&quot; надхвърля далеч рамките на една благотворителна инициатива, защото тя е нещо много повече. Тя ни дава вярата, че живеем в цивилизовано общество, което се крепи на хуманни ценности. Тя инвестира в най-големия капитал - здравето и бъдещето на нашите деца. Тя ни дава надежда за бъдещето ни като нация, защото обединява хора без оглед на възраст, пол, образова"/>
  </head>
  <body>
    <article>
      <h1>Президентът Румен Радев във Варна: „Българската Коледа" ни дава вярата, че живеем в цивилизовано общество, което се крепи на хуманни ценности</h1>
      <address><time datetime="2019-11-29T15:25:00+00:00">29 Nov 2019, 15:25</time> by <a rel="author">Агенция "Фокус"</a></address>
      <p><b><i>Варна. </i></b>„Българската Коледа" надхвърля далеч рамките на една благотворителна инициатива, защото тя е нещо много повече. Тя ни дава вярата, че живеем в цивилизовано общество, което се крепи на хуманни ценности. Тя инвестира в най-големия капитал - здравето и бъдещето на нашите деца. Тя ни дава надежда за бъдещето ни като нация, защото обединява хора без оглед на възраст, пол, образование, социално положение, около една наистина благородна инициатива. Това заяви в Университетската болница "Св. Марина" във Варна държавният глава Румен Радев, който обяви старта на 17-тото издание на кампанията, предаде репортер на <b>Радио "Фокус" - Варна</b>.<br/><br/>Президентът увери медиците от морския град, че за него, съпругата му и екипа на президентската институция е удоволствие да бъдат сред тях - хората, посветили живота си на най-хуманната професия. Той отчете постигнатото през миналото издание в инициативата и да обяви началото на следващото 17-то издание. "Избрах да го направим в "Св. Марина" не само, защото е една от водещите университетски болници в страната, а най-високотехнологичното лечебно заведение и с безспорен успех в българското здравеопазване и педиатрия. Но защото точно тук, където се полагат висококвалифицирани медицински грижи за хиляди български деца, всяка година нашият общ призив ще прозвучи най-силно", каза президентът Румен Радев. <br/><br/>След като отчете свършеното през миналото издание на инициативата той посочи, зад цифрите стоят талантът, доброто сърце, всеотдайността и професионализмът на много хора. "Но, за да има успех една благотворителна инициатива, най-важното е да се ползва с доверието на обществото. А това означава хората, които разпределят и усвояват средствата, да го правят по най-добрия начин, а в случая това сте Вие - лекарите и медицинските специалисти. Приемете моята искрена благодарност за това, че сте посветили живота си за грижи, здравето и живота на нашите деца, че по най-добрия начин разпределяте и усвоявате дарените средства, че повишавате доверието в тази инициатива", каза още държавният глава. <br/><br/>Той допълни, че "Българската Коледа" има принос към дългия и сложен лечебен процес на деца с тежки и хронични заболявания и увреждания. Според него в това е и стремежът на кампанията - в най-ранна детска възраст да бъдат овладени тези заболявания, за да се даде шанс на българските деца да водят пълноценен живот. <br/><br/>Основната цел на кампанията е да се осигури високотехнологична медицинска апаратура за диагностика, лечение и рехабилитация, не само, за да се даде по-голям шанс на децата, но за разшири и възможностите на талантливите лекари да прилагат нови иновативни методи на лечение, добави президентът Румен Радев. <br/><br/>"Стартираме това ново издание с надеждата за повече спасени деца, за повече върнати детски усмивки и спокойни български семейства", каза в края на обръщението си държавният глава. Той използва случая да изрази своето възхищение за всеотдайността на лекарите и призова за най-високо обществено признание и дълбоко уважение". <br/>Диана СТОЕВА</p>
    </article>
  </body>
</html>