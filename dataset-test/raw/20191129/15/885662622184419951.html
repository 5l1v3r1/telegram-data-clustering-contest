<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/126236/karamanlis-i-symfonia-me-tin-trainose-mas-prosferei-simantika-ofeli"/>
    <meta property="og:site_name" content="Insider"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Καραμανλής: Η συμφωνία με την ΤΡΑΙΝΟΣΕ μας προσφέρει σημαντικά οφέλη"/>
    <meta property="og:description" content="«Μέσω της συμφωνίας εξασφαλίζουμε την απρόσκοπτη λειτουργία όλων των σιδηροδρομικών δρομολογίων και κυρίως των «άγονων» για τα επόμενα 15 χρόνια» δήλωσε ο κ. Καραμανλής."/>
  </head>
  <body>
    <article>
      <h1>Καραμανλής: Η συμφωνία με την ΤΡΑΙΝΟΣΕ μας προσφέρει σημαντικά οφέλη</h1>
      <h2>«Μέσω της συμφωνίας εξασφαλίζουμε την απρόσκοπτη λειτουργία όλων των σιδηροδρομικών δρομολογίων και κυρίως των «άγονων» για τα επόμενα 15 χρόνια» δήλωσε ο κ. Καραμανλής.</h2>
      <address>
        <time datetime="2019-11-29T15:00:00+00:00">29 Nov 2019, 15:00</time>
      </address>
      <p>Μνημόνιο συνεργασίας υπέγραψε το <b>υπουργείο Υποδομών και Μεταφορών </b>με την <b>ΤΡΑΙΝΟΣΕ </b>και τον βασικό της μέτοχο την Trenitalia. Μια εταιρεία που και η ίδια ανήκει σε έναν από τους σημαντικότερους σιδηροδρομικούς ομίλους, την Ferrovie dello Stato Italiane.</p>
      <p>Ο υπουργός Υποδομών δήλωσε πως «αυτή η πρώτη συμφωνία μας προσφέρει, ταυτόχρονα δύο πολύ σημαντικά οφέλη: Από τη μία πλευρά εξασφαλίζουμε την απρόσκοπτη λειτουργία όλων των σιδηροδρομικών δρομολογίων και κυρίως των «άγονων» για τα επόμενα 15 χρόνια. Με το ίδιο αντίτιμο που προβλεπόταν και στην προηγουμένη σύμβαση, που είχε συμφωνηθεί και από το 2018, συνολικού ύψους<b> 750 εκατ. ευρώ –δηλαδή 50 εκατ. ευρώ ετησίως</b>.</p>
      <p>Κι από την άλλη, στη νέα δική μας σύμβαση, το συνολικό όφελος για την Ελληνική οικονομία, σε επενδύσεις και μισθοδοσίες, μέσα στα επόμενα 9 χρόνια, θα ανέλθει σχεδόν στα 2,5 δισεκατομμύρια ευρώ, συμβάλλοντας στην ουσιαστική αναβάθμιση των παρεχόμενων υπηρεσιών στο σιδηροδρομικό δίκτυο. Χωρίς συνυπολογισμό των φορολογικών εσόδων που η συμφωνία θα αποφέρει παράλληλα στο δημόσιο.»</p>
      <p>Στη συνέχεια ο κ. Καραμανλής ανέφερε πως «για τα επόμενα 10+5 χρόνια, λοιπόν, η ΤΡΑΙΝΟΣΕ θα καλύψει πλήρως τις απαιτούμενες υπηρεσίες επιβατικών σιδηροδρομικών μεταφορών, όπως ακριβώς προβλεπόταν και στην προηγούμενη σύμβαση. Από την πλευρά του - και αυτό είναι το νέο στοιχείο της συμφωνίας - ο Ιταλικός Όμιλος μέλος του οποίου είναι η ΤΡΑΙΝΟΣΕ, για το ίδιο διάστημα δεσμεύεται να επενδύσει στη χώρα μας από <b>2,2 έως 2,5 δισ. ευρώ</b>.</p>
      <p>Οι επενδύσεις που θα γίνουν είναι πολύ σημαντικές. Ενδεικτικά σας αναφέρω τα νέα υβριδικά τρένα τα οποία θα κινούνται και με τις δύο μορφές ενέργειας (πετρέλαιο και ηλεκτρικό ρεύμα). Τα τρένα αυτά, θα χρησιμοποιηθούν σε συνδέσεις όπου το δίκτυο δεν είναι πλήρως ηλεκτροδοτημένο, με αποτέλεσμα να βελτιωθεί σημαντικά η παρεχόμενη υπηρεσία, αφού δεν θα απαιτείται η αλλαγή μηχανών έλξης. Και βέβαια, είναι πολύ σημαντικό ότι με τη συμφωνία αυτή εξασφαλίζεται ουσιαστικά κι η εύρυθμη λειτουργία του ΟΣΕ, που θα εισπράττει το τέλος για τη χρήση του δικτύου του.</p>
      <p>Οι επενδύσεις αυτές, έρχονται να ενισχύσουν ακόμα περισσότερο τη στρατηγική επιλογή μας να επενδύσουμε στο σιδηροδρομικό έργο και δίκτυο της πατρίδας μας, με σημαντικά έργα εκσυγχρονισμού, που τόσο πολύ έχουμε ανάγκη στον ελληνικό σιδηρόδρομο, αλλά και με επέκτάσεις του. Επίσης συμβάλουν στην ανάπτυξη της πιο οικολογικής μορφής μετακίνησης που περιβαλλοντικά και χωροτακτικά αντιπροσωπεύει ο σιδηρόδρομος, όχι μόνο στην Ελλάδα, αλλά και στην Ευρωπαϊκή Ένωση.</p>
      <p>Το επόμενο βήμα είναι ότι τη Δευτέρα, στο πλαίσιο του Συμβουλίου της Ευρωπαϊκής Ένωσης, σε επίπεδο Υπουργών Μεταφορών, θα συναντηθώ με την Ιταλό ομόλογό μου, την κα Πάολα ντε Μικέλι γι’ αυτό ακριβώς το θέμα. Τέλος, σε επόμενο στάδιο, θα υπογράψουμε με τους Ιταλούς φίλους μας το οριστικό κείμενο της σύμβασης».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/122944/trainose-kanonika-kinoyntai-ta-trena-anastalthike-i-apergia"/>
        <a href="https://www.insider.gr/hristika/symvoyles/117310/trainose-problimata-sta-dromologia-logo-tis-kakokairias-sti-halkidiki"/>
        <a href="https://www.insider.gr/hristika/symvoyles/116241/trainose-ekptosi-30-stis-times-ton-eisitirion-gia-tis-ethnikes-ekloges"/>
      </related>
    </article>
  </body>
</html>