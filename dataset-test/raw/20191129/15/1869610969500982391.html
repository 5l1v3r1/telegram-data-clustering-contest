<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/life-inedit/povestea-emotionanta-a-unui-barbat-gay-care-a-adoptat-o-fetita-cu-sindromul-down-pe-care-au-refuzat-o-20-de-familii-ce-spune-despre-provocarile-vietii-de-parinte-singur-18635416"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T15:47:00+00:00"/>
    <meta property="og:title" content="Povestea emoţionantă a unui bărbat gay care a adoptat o fetiţă cu sindromul Down pe care au refuzat-o 20 de familii. Ce spune despre provocările vieţii de părinte singur"/>
    <meta property="og:description" content="Luca Trapanese, un bărbat de 41 de ani din Napoli, a adoptat o fetiţă născută de numai 13 zile pe nume Alba, cu toate că statul Italian nu acordă în mod obişnuit custodie părinţilor singuri homosexuali...."/>
  </head>
  <body>
    <article>
      <h1>Povestea emoţionantă a unui bărbat gay care a adoptat o fetiţă cu sindromul Down pe care au refuzat-o 20 de familii. Ce spune despre provocările vieţii de părinte singur</h1>
      <h2>Luca Trapanese, un bărbat de 41 de ani din Napoli, a adoptat o fetiţă născută de numai 13 zile pe nume Alba, cu toate că statul Italian nu acordă în mod obişnuit custodie părinţilor singuri homosexuali. Micuţa suferă de sindromul Down şi fusese deja respinsă de mamă şi de alte douăzeci de familii până ca bărbatul să o ia în grijă, potrivit Daily Mail.</h2>
      <address><time datetime="2019-11-29T15:47:00+00:00">29 Nov 2019, 15:47</time> by <a rel="author" href="https://www.mediafax.ro/autor/adina-petcu" target="_blank">Adina Petcu</a></address>
      <p>Proaspătul tătic a câştigat inimile urmăritorilor de pe Instagram după ce a postat o serie de fotografii în care prezintă viaţa alături de fetiţă. „M-am simţit copleşit când am ţinut-o pentru prima oară în braţe. Avem o legătură puternică, ca şi cum aş fi tatăl ei bologic”, a povestit el pentru <a href="https://www.boredpanda.com/single-dad-adopts-baby-with-down-syndrome-luca-trapanese/?utm_source=dailymail&amp;utm_medium=referral&amp;utm_campaign=organic">Bored Panda</a>.</p>
      <figure>
        <embed-post data-src="https://www.instagram.com/p/B4pHhyJidwZ" data-service="Instagram"/>
      </figure>
      <p>Trapanese a vorbit şi despre cum este să fii părinte singur, cu atât mai mult cu cât acesta este un homosexual declarat. Serviciile sociale nu i-au permis să adopte decât copii cu nevoi speciale ori cu probleme de comportament. Bărbatul nu a fost descurajat, întrucât a lucrat ca voluntar încă din adolescenţă şi s-a implicat în proiecte sociale care l-au apropiat de persoanele cu dizabilităţi. Mai mult, prietenul său din anii liceului fusese diagnosticat cu cancer în fază terminală, iar Luca l-a vizitat zi de zi la spital până ce acesta a pierdut definitiv lupta cu boala. Experienţele triste de până acum l-au învăţat pe Trapanese cât de important este să fie alături de cei pe care, deseori, societatea îi respinge.</p>
      <p>Tăticul a declarat cu mândrie că fetiţa îl face mai fericit ca niciodată şi că împlinirea de a fi părinte este un sentiment unic. „Mi-am dorit să-i fiu tată”, a adăugat el.</p>
      <figure>
        <embed-post data-src="https://www.instagram.com/p/B5YTgriqWwC" data-service="Instagram"/>
      </figure>
      <p>Italianul a parcurs un drum lung până să convingă serviciile sociale să îi încredinţeze în grijă un copil. Cazul lui ar putea contribui la schimbarea percepţiei generale faţă de bărbaţii singuri, indiferent de orientarea lor sexuală, care îşi doresc să adopte şi să devină astfel părinţi.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>