<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/fisco/2019/11/29/news/rottamazione_ter-242228768/"/>
    <meta property="og:site_name" content="Repubblica.it"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="Rottamazione ter, ultima chiamata per 1,8 milioni di italiani"/>
    <meta property="og:description" content="Scadenza di pagamento fissata al 2 dicembre. Ammessi i versamenti fino a lunedì 9"/>
  </head>
  <body>
    <article>
      <h1>Rottamazione ter, ultima chiamata per 1,8 milioni di italiani</h1>
      <h2>Scadenza di pagamento fissata al 2 dicembre. Ammessi i versamenti fino a lunedì 9</h2>
      <address><time datetime="2019-11-29T15:35:00+00:00">29 Nov 2019, 15:35</time> by <a rel="author">ANTONELLA DONATI</a></address>
      <p>Ultima chiamata, il 2 dicembre, per il pagamento della prima rata della rottamazione-ter e per il saldo e stralcio delle cartelle. Per chi non versa il dovuto il debito non potrà essere più rateizzato e l'Agente della riscossione dovrà riprendere le azioni di recupero. Chi ha problemi, però, potrà pagare fino al 9 dicembre, usufruendo dei cinque giorni di tolleranza previsti per i versamenti fiscali.<br/> </p>
      <h3>Gli italiani alla cassa</h3>
      <p>La scadenza riguarda circa 1,8 milioni di contribuenti. Per oltre 1,1 milione si tratta del pagamento della seconda rata o della prima e seconda rata per chi ha saltato quella di luglio. Ci sono poi 385.000 contribuenti che hanno aderito al "saldo e stralcio" (previsto per chi ha un Isee fino a 20.000 euro) e 267.000 "ritardatari" della rottamazione-ter, cioè chi ha usufruito della riapertura dei termini fino al 31 luglio per presentare la domanda (la scadenza iniziale era fissata al 30 aprile).<br/> </p>
      <h3>Come e dove pagare</h3>
      <p>È possibile pagare le rate presso la propria banca, agli sportelli bancomat abilitati ai servizi di pagamento Cbill, con il proprio internet banking, agli uffici postali, nei tabaccai aderenti a Banca 5 SpA e tramite i circuiti Sisal e Lottomatica, sul portale www.agenziaentrateriscossione.gov.it e con l'App Equiclick tramite la piattaforma PagoPa oppure direttamente agli sportelli. Infine, è possibile effettuare il versamento mediante compensazione con i crediti commerciali non prescritti, certi liquidi ed esigibili (c.d. crediti certificati) maturati per somministrazioni, forniture, appalti e servizi nei confronti della Pubblica Amministrazione.<br/> </p>
      <h3>Entro il 9 comunque in regola</h3>
      <p>Il tremine di legge è fissato al 2 dicembre, ma le norme prevedono una tolleranza di cinque giorni per i versamenti fiscali. Chi paga in ritardo ma entro questo periodo di tempo, in sostanza, può considerato comunque in regola. Poiché il quinto giorno successivo al 2 dicembre cade di sabato, sono validi i pagamenti effettuati entro lunedì 9 dicembre. A chiarirlo ufficialmente una nota dell'Agenzia delle entrate-Riscossione. Niente panico, quindi, per chi dovesse trovare difficoltà per versare lunedì.<br/><br/>Sul portale agenziaentrateriscossione.gov.it tutte le informazioni e i  servizi online per richiedere la copia della "Comunicazione delle somme dovute" con i relativi bollettini e per scegliere le cartelle/avvisi che si intendono effettivamente pagare in via agevolata.</p>
    </article>
  </body>
</html>