<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/29/neandertalcite-izcheznali-zaradi-kryvosmeshenie.431270"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T15:50:00+00:00"/>
    <meta property="og:title" content="Неандерталците изчезнали заради... кръвосмешение"/>
    <meta property="og:description" content="Кръстосването между роднини ги елиминирало | Dnes.bg"/>
  </head>
  <body>
    <article>
      <h1>Неандерталците изчезнали заради... кръвосмешение</h1>
      <h2>Кръстосването между роднини ги елиминирало</h2>
      <address><time datetime="2019-11-29T15:50:00+00:00">29 Nov 2019, 15:50</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Учени от Технологичния университет в Айндховен установиха, че причината за изчезването на неандерталците от лицето на Земята е съчетаването на няколко фактора - малка популация, кръстосване между роднини и случайни колебания в числеността, съобщи сайтът Физ.орг.</p>
      <p>Специалистите изследвали съвременни общности ловци и събирачи на плодове, за да създадат модели на различни популации неандерталци. Моделите включвали 50, 100, 500, 1000 или 5000 индивида. Въз основа на моделите учените проверили ефекта от кръстосването между роднини, от малката популация върху приспособяването и от ежегодните колебания в показателите за раждаемостта, смъртността и съотношението между двата пола, пише БТА.</p>
      <p>Оказало се, че кръстосването между роднини само по себе си не може да доведе до измиране. Но размножаване, при което по-малко от 25 процента от представителките на нежния пол дават потомство, може да доведе до изчезване на популация, включваща до 1000 индивида. След като се добавили демографски колебания, въпросните популации изчезнали за 10 хиляди години.</p>
      <related>
        <h4>Още по темата</h4>
        <a href="https://www.dnes.bg/science/2019/08/21/hora-pyteshestvali-iz-evroaziatskite-stepi-predi-45-000-g.420360"/>
        <a href="https://www.dnes.bg/akoshtete-vqrvaite/2019/07/22/izvliakoha-nad-60-000-godishno-dnk-na-neandertalci.417184"/>
      </related>
    </article>
  </body>
</html>