<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/mpasket/294552-ektos-treis-laquo-erythroleykoi-raquo-apo-thn-ethnikh-toy-basilakopoyloy"/>
    <meta property="og:site_name" content="gavros.gr"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="Εκτός τρεις «ερυθρόλευκοι» από την Εθνική του Βασιλακόπουλου"/>
    <meta property="og:description" content="Πρίντεζης, Παπανικολάου και Κόνιαρης δεν σκοπεύουν να συνεχίσουν στην Εθνική ομάδα, αφού ο Πιτίνο δεν τήρησε όσα είχε προαναγγείλει στα ραντεβού που είχαν κάνει. Εκτός κι αν βρει λύση ο Βασιλακόπουλος."/>
  </head>
  <body>
    <article>
      <h1>Εκτός τρεις «ερυθρόλευκοι» από την Εθνική του Βασιλακόπουλου</h1>
      <address><time datetime="2019-11-29T15:15:00+00:00">29 Nov 2019, 15:15</time> by <a rel="author">ΘΕΟΦΙΛΟΣ ΤΥΡΙΝΤΖΗΣ</a></address>
      <p>Οι διεθνείς Έλληνες παίκτες του Ολυμπιακού, μέσα σε αυτό το θέατρο του παραλόγου (τουλάχιστον) που ζούμε τις τελευταίες ημέρες από όλους αυτούς που «κόπτονται» για το καλό της Εθνικής ομάδας, πήραν την κατάσταση στα χέρια τους και έβαλαν ένα «τέλος» σε όλη αυτή την κωμωδία.</p>
      <p>Οι Γιώργος Πρίντεζης, Κώστας Παπανικολάου και Αντώνης Κόνιαρης λοιπόν, με προσωπική τους επιστολή στην Ομοσπονδία (σ.σ. η οποία αυτή διοχέτευσε το θέμα στον Τύπο) τονίζουν πως θέτουν εαυτό εκτός Εθνικής ομάδας εκτός κι αν βρεθεί λύση σε αυτό το κωμικοτραγικό (ο χαρακτηρισμός είναι δικός μας) θέμα που προέκυψε με τον Ρικ Πιτίνο, την Εθνική ομάδα και τον Παναθηναϊκό.</p>
      <p>Όπως προσυπογράφουν οι Πρίντεζης και Παπανικολάου, στα ραντεβού που έκαναν με τον Ρικ Πιτίνο, μόλις ανέλαβε ο Αμερικανός την Εθνική ομάδα, πήραν την διαβεβαίωση πως δεν θα έχει σχέση με τον Παναθηναϊκό.</p>
      <p>Όπως άπαντες είδαν, ο Ρικ Πιτίνο είναι προπονητής του Παναθηναϊκού και οι διεθνείς παίκτες του Ολυμπιακού, όχι απλά νιώθουν θιγμένοι αλλά και εξαπατημένοι από αυτή την κοροϊδία στο πρόσωπά τους.</p>
      <p>Δύο παίκτες που έχουν προσφέρει πάρα πολλά στην Εθνική ομάδα, ο κόσμος του Ολυμπιακού «φώναζε» να μην παίρνουν μέρος και αυτοί έδιναν τον καλύτερό τους εαυτό για την Εθνική, γιατί είναι ομάδα της Ελλάδας κι όχι του Βασιλακόπουλου, ωστόσο πλέον αποδεικνύεται το αντίθετο.</p>
      <p>Με την προσωπική τους δήλωση τονίζουν πως δεν μπορούν να είναι μέρος όλου αυτού του θεάτρου του παραλόγου, νιώθουν «θύματα» και καλούν τον πρόεδρο της Ομοσπονδίας Γιώργο Βασιλακόπουλο να πάρει θέση και να βρει τη λύση. Αν δεν τα καταφέρει, δεν μπορέσει ή οτιδήποτε άλλο δεν θα είναι μέλη της Εθνικής ομάδας. Το μπαλάκι είναι πλέον στα χέρια του Γιώργου Βασιλακόπουλο…</p>
      <related>
        <h4>Διαβάστε επίσης</h4>
        <a href="https://www.gavros.gr/article/mpasket/294567-o-filalhthhs-mr-pitino"/>
        <a href="https://www.gavros.gr/article/mpasket/294574-olympiakos-armani-milano"/>
        <a href="https://www.gavros.gr/article/mpasket/294551-o-pap-ypopshfios-gia-toys-koryfaioys-pic-vid"/>
        <a href="https://www.gavros.gr/article/mpasket/294550-ekei-blepoyme-thrylo"/>
      </related>
    </article>
  </body>
</html>