<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/ygeia/fysiki-katastasi/825478_giati-derma-mas-einai-eyerethisto-poia-aitia-yparhei-piso-apo-ayto"/>
    <meta property="og:site_name" content="PRONEWS"/>
    <meta property="article:published_time" content="2019-11-29T15:25:12+00:00"/>
    <meta property="og:title" content="Γιατί το δέρμα μας είναι ευερέθιστο; - Ποια αιτία υπάρχει πίσω από αυτό;"/>
    <meta property="og:description" content="Αυτό που είναι ακόμα πιο ενοχλητικό από τα «ξεσπάσματα» της επιδερμίδας είναι το να μην ξέρεις ποια είναι η αιτία τους. Είναι το στρες; Είναι ορμονικό; Η κακή διατροφή; Κάποιο..."/>
  </head>
  <body>
    <article>
      <h1>Γιατί το δέρμα μας είναι ευερέθιστο; - Ποια αιτία υπάρχει πίσω από αυτό;</h1>
      <address>
        <time datetime="2019-11-29T15:25:12+00:00">29 Nov 2019, 15:25</time>
      </address>
      <p>
        <b>Αυτό που είναι ακόμα πιο ενοχλητικό από τα «ξεσπάσματα» της επιδερμίδας είναι το να μην ξέρεις ποια είναι η αιτία τους. Είναι το στρες; Είναι ορμονικό; Η κακή διατροφή; Κάποιο καλλυντικό προϊόν;</b>
      </p>
      <p>Ή απλώς θέμα γονιδίων; Και όταν λέμε «ξεσπάσματα», εννοούμε κυρίως τα σπυράκια και τα συμπτώματα που τα συνοδεύουν, όπως κοκκινίλες, κνησμός, ξεφλούδισμα. Ας βάλουμε λοιπόν τα πράγματα σε τάξη αρχίζοντας να αποκλείουμε τους λόγους με την εις άτοπον απαγωγή. Αλλωστε μόνο όταν εντοπίσουμε τον ένοχο, θα μπορέσουμε να οργανώσουμε το σωστό σχέδιο αντιμετώπισης.</p>
      <p>#1 Τα πινέλα και τα σφουγγαράκια του μακιγιάζ δεν είναι καθαρά</p>
      <p>Πολλοί τα χρησιμοποιούν, λίγοι είναι εκείνοι που τα φροντίζουν. «Δεν θυμάμαι από πότε έχω να πλύνω τα πινέλα μου» διαπίστωσε τις προάλλες μια φίλη μου. Και δεν είναι η μόνη. Αν επιθυμούμε μια καθαρή και ομοιόμορφη επιδερμίδα, τότε καλό είναι μία φορά την εβδομάδα να καθαρίζουμε με νερό και σαπούνι τα πινέλα και τα σφουγγαράκια του μακιγιάζ. Διαφορετικά, τα βακτήρια που αναπτύσσονται σε αυτά ενδέχεται να μεταφερθούν και στην επιδερμίδα προκαλώντας μόλυνση.</p>
      <p>#2 Είναι θέμα γονιδίων</p>
      <p>Μια βρετανική έρευνα έδειξε ότι το 81% των περιπτώσεων ακμής συνδέεται περισσότερο με γενετικούς και λιγότερο με περιβαλλοντικούς παράγοντες. Αν λοιπόν ανακαλύψουμε ότι κάποιος από τους γονείς μας ή τα αδέλφια μας είχε ιστορικό ακμής, τότε είναι ξεκάθαρος ο ένοχος. Τι κάνουμε: Επισκεπτόμαστε τον δερματολόγο για να μας δώσει την κατάλληλη αγωγή.</p>
      <p>#3 Η προπόνηση</p>
      <p>Ο ιδρώτας δεν προκαλεί σπυράκια. Αν όμως αναμειχθεί με σμήγμα και ρύπους, τότε μπλοκάρει τους πόρους και ενίοτε προκαλεί ακμή. Η τριβή επίσης εντείνει την κατάσταση, γι’ αυτό καλό είναι να φοράμε άνετα ρούχα από υφάσματα από φυσικές ίνες, που «αναπνέουν», και να αποφεύγουμε τα συνθετικά, όπως λίκρα και νάιλον. Μετά την προπόνηση κάνουμε ντους με ένα καθαριστικό που περιέχει σαλικυλικό οξύ, το οποίο εξυγιαίνει τους πόρους.</p>
      <p>#4 Η περίοδος</p>
      <p>Τα ανδρογόνα είναι ορμόνες που διεγείρουν την παραγωγή σμήγματος, γεγονός που προκαλεί εξάρσεις κατά τη διάρκεια της περιόδου. Αν εμφανίζονται σποραδικά σπυράκια εκείνες τις μέρες, τότε πιθανότατα τα ανδρογόνα να είναι ο ένοχος.</p>
      <p>#5 Οι προσωπικές παρεμβάσεις</p>
      <p>Είναι δύσκολο να μην πειράξουμε το σπυράκι που έχει εμφανιστεί προκλητικά στο κέντρο του προσώπου μας. Ωστόσο οι ειδικοί συμβουλεύουν να αποφύγουμε τον πειρασμό, γιατί ενδεχομένως να επιδεινώσουμε την κατάσταση, προκαλώντας μόλυνση ή ακόμα και σημάδι.</p>
      <p>#6 Αλλεργία σε κάποιο απορρυπαντικό</p>
      <p>Δύσκολα θα πήγαινε ο νους μας, αλλά συμβαίνει και αυτό. Στις βιομηχανοποιημένες χώρες, οι τρεις στις τέσσερις γυναίκες έχουν ευαίσθητη επιδερμίδα, ενώ παράλληλα τα ποσοστά εκδήλωσης αλλεργιών αυξάνονται χρόνο με τον χρόνο. Αν η επιδερμίδα στο σώμα μας έχει τάσεις ακμής και ταυτόχρονα παρουσιάζει κοκκινίλες και αίσθηση κνησμού, ο ένοχος μπορεί να κρύβεται… στο πλυντήριο, και συγκεκριμένα στα απορρυπαντικά και μαλακτικά ρούχων. Τι κάνουμε: Αντικαθιστούμε τα προϊόντα αυτά με υποαλλεργικές συνθέσεις και παρατηρούμε τη συμπεριφορά της επιδερμίδας μας.</p>
      <p>#7 Φταίει ο καιρός</p>
      <p>Αναμφισβήτητα, οι αλλαγές του καιρού επηρεάζουν την επιδερμίδα, είτε προς το καλύτερο είτε προς το χειρότερο. Για παράδειγμα, το έντονο κρύο και η ξηρή ατμόσφαιρα αφυδατώνουν το δέρμα και προκαλούν ξεφλούδισμα, κοκκινίλες ακόμα και κνησμό. Αντίθετα, η ζέστη και η υγρασία προκαλούν υπερπαραγωγή σμήγματος που φράζει τους πόρους και ευνοεί την εμφάνιση ακμής και μαύρων στιγμάτων.</p>
      <p>#8 Η έλλειψη ύπνου</p>
      <p>Μήπως το πρωί όταν ξυπνάμε η ακμή φαίνεται επιδεινωμένη; Η αιτία είναι η έλλειψη ύπνου που αυξάνει τα επίπεδα της κορτιζόλης, της ορμόνης του στρες, που μεταξύ άλλων δεινών προκαλεί ακμή και συμβάλλει στη μείωση του κολλαγόνου.</p>
      <p>#9 Το άγχος</p>
      <p>Συμβαίνει συχνά: Πριν από ένα σημαντικό ραντεβού εμφανίζεται ένα μεγαλοπρεπές σπυράκι στο πρόσωπο. Σύμπτωση; Ατυχία; Τίποτε από τα δύο. Ο ένοχος είναι το άγχος που διεγείρει την παραγωγή κορτιζόλης. Τι κάνουμε: Δεν είναι ρεαλιστικό να πούμε ότι θα αποκλείσουμε εντελώς το στρες από την καθημερινότητά μας, ωστόσο μπορούμε να βρούμε τρόπους για να το εκτονώνουμε, όπως γυμναστική, διαλογισμό, ακόμα και παιχνίδι με το κατοικίδιό μας.</p>
      <p>#10 Οι φαρμακευτικές αγωγές</p>
      <p>Αν ακολουθούμε κάποια φαρμακευτική αγωγή, καλό είναι να διαβάσουμε τις παρενέργειές της. Μήπως μεταξύ άλλων αναγράφεται και η ακμή; Αν ναι, συμβουλευόμαστε τον γιατρό μας για το τι μπορούμε να κάνουμε.</p>
      <p>#11 Η εγκυμοσύνη και το σύνδρομο πολυκυστικών ωοθηκών</p>
      <p>Και στις δύο περιπτώσεις έχουμε να κάνουμε με ορμονικές διαταραχές. Κατά τη διάρκεια της εγκυμοσύνης, η προγεστερόνη αυξάνεται με αποτέλεσμα να διεγείρει την παραγωγή σμήγματος. Αυτό μπορεί να προκαλέσει ή να επιδεινώσει την ακμή.<br/>Αντίθετα, στο σύνδρομο των πολυκυστικών ωοθηκών παρατηρούνται υψηλότερα επίπεδα ανδρικών ορμονών, όπως η τεστοστερόνη, και χαμηλότερα επίπεδα θηλυκών ορμονών, δηλαδή προγεστερόνη και οιστρογόνα. Το φαινόμενο, εκτός από σοβαρά προβλήματα υγείας, μπορεί να προκαλέσει τριχοφυΐα και σοβαρή ακμή.</p>
      <p>#12 Τα σεντόνια</p>
      <p>Καλό είναι να αλλάζονται μία φορά την εβδομάδα και αν αυτό δεν είναι εφικτό, τουλάχιστον να αλλάζονται οι μαξιλαροθήκες. Το ίδιο ισχύει και για τις πετσέτες μπάνιου, που μετατρέπονται σε εστίες μικροβίων.</p>
      <p>#13 Το smartphone</p>
      <p>Μήπως τα σπυράκια εμφανίζονται στα μάγουλα, εκεί όπου ακουμπάμε το κινητό; Τότε βρήκαμε τον ένοχο. Γι’ αυτό, καλό είναι μία φορά την εβδομάδα να καθαρίζουμε την οθόνη του κινητού με αντισηπτικό μαντιλάκι. Και φυσικά δεν ξεχνάμε να καθαρίζουμε το πρόσωπό μας πρωί και βράδυ.</p>
      <p>#14 Η διατροφή</p>
      <p>Οι τροφές που αποδεδειγμένα βελτιώνουν την ποιότητα της επιδερμίδας είναι εκείνες που περιέχουν πλούσιες ποσότητες λιπαρών οξέων και αντιοξειδωτικών, όπως για παράδειγμα ο σολομός, το αβοκάντο, το μπρόκολο και το πράσινο τσάι. Εμπλουτίζουμε την καθημερινή μας διατροφή με τέτοιες τροφές τουλάχιστον για έναν μήνα και συγκρίνουμε τη διαφορά πριν και μετά.</p>
      <p>#15 Λάθος καλλυντικά</p>
      <p>Αρχικά, ψάχνουμε τη λίστα με τα συστατικά και επιλέγουμε συνθέσεις που έχουν την ένδειξη «μη φαγεσωρογόνα». Επιπλέον, αν χρησιμοποιήσουμε κάποιο νέο καλλυντικό και παρατηρήσουμε ότι εμφανίστηκε σπυράκι ή κοκκινίλα, σταματάμε τη χρήση του, προτού επιδεινωθεί το φαινόμενο. Μέχρι να «ηρεμήσει» το δέρμα μας, αντικαθιστούμε το καθαριστικό μας με ένα άλλο ήπιας σύνθεσης και επιλέγουμε μια υποαλλεργική ενυδατική κρέμα κατάλληλη για ευαίσθητες επιδερμίδες, χωρίς οινόπνευμα, τεχνητά αρώματα, parabens και χρωστικές.</p>
      <p>
        <b>Άλλα ξεσπάσματα της επιδερμίδας</b>
      </p>
      <p>*Ξεφλούδισμα</p>
      <p>Αν ξεφλουδίζουμε στο μέτωπο ή στα μάγουλα, αυτό σημαίνει ότι έχει διαταραχθει ο επιδερμικός φραγμός, με αποτέλεσμα το δέρμα να γίνεται ευάλωτο στις εξωτερικές επιθέσεις. Αρκετές φορές το ξεφλούδισμα συνοδεύεται και από κνησμό. Πιθανοί ένοχοι για αυτό είναι το κρύο και ο ξηρός αέρας. Τι κάνουμε; Εμπλουτίζουμε την περιποίησή μας με πλούσιες θρεπτικές συνθέσεις που περιλαμβάνουν λιπίδια, όπως έλαιο αργκάν, βούτυρο καριτέ, ιαματικό νερό, πυρίτιο, υαλουρονικό οξύ.</p>
      <p>*Ερύθημα</p>
      <p>Αν το δέρμα μας κοκκινίζει έντονα με το παραμικρό, π.χ. στην αλλαγή θερμοκρασίας ή όταν τρώμε καυτερές τροφές, αυτό συμβαίνει γιατί τα λεπτά αγγεία του προσώπου διαστέλλονται και δημιουργούν στα μάγουλά μας κοκκινίλες. Εδώ όμως χρειάζεται λίγη προσοχή γιατί το φαινόμενο αυτό μπορεί να επιδεινωθεί σε βάθος χρόνου και να γίνει μόνιμο. Αν έχουμε παρόμοια συμπτώματα, καλό θα ήταν να συμβουλευτούμε έναν δερματολόγο.</p>
      <p>*Θαμπάδα, ατονία, κουρασμένη όψη</p>
      <p>Η δύσκολη καθημερινότητα επηρεάζει τη διαδικασία ανανέωσης του δέρματος. Έτσι, ακόμα και μέσα σε μια νύχτα μπορεί να χάσει τη ζωντάνια του. Επιπλέον η ανεπαρκής ενυδάτωση, η κακή διατροφή και ο λανθασμένος ή ανεπαρκής καθαρισμός συμβάλλουν καθοριστικά στο πρόβλημα. Τι κάνουμε; Αν η επιδερμίδα μας είναι ανεκτική, χρησιμοποιούμε απολεπιστικά προϊόντα 1-2 φορές την εβδομάδα. Επιπλέον, οι μάσκες για βαθύ καθαρισμό και τα σέρουμ με βιταμίνες και ένζυμα είναι τα προϊόντα που μπορούν να μεταμορφώσουν την όψη μας. Για επιπλέον ενέργεια στο δέρμα, προσθέτουμε στη διατροφή μας περισσότερα αντιοξειδωτικά φρούτα και λαχανικά.</p>
    </article>
  </body>
</html>