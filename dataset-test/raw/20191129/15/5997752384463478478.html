<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/politika/djuric-osmani-treba-da-zna-zso-obaveza-pristine_1071630.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:16:00+00:00"/>
    <meta property="og:title" content="Ђурић:Османи треба да зна - ЗСО обавеза Приштине"/>
    <meta property="og:description" content="Директор Канцеларије за Косово и Метохију Марко Ђурић поручио је данас албанским политичким лидерима са Косова и Метохије да, пре него што себи дозволе слободу да се изјашњавају о договорима постигнутим у..."/>
  </head>
  <body>
    <article>
      <h1>Ђурић:Османи треба да зна - ЗСО обавеза Приштине</h1>
      <h2>БЕОГРАД - Директор Канцеларије за Косово и Метохију Марко Ђурић поручио је данас албанским политичким лидерима са Косова и Метохије да, пре него што себи дозволе слободу да се изјашњавају о договорима постигнутим у бриселском дијалогу, макар прочитају шта су њихове колеге потписале пре тачно 2408 дана.</h2>
      <address>
        <time datetime="2019-11-29T15:16:00+00:00">29 Nov 2019, 15:16</time>
      </address>
      <p>Он је истакао да Вјоса Османи треба да зна да је формирање Заједнице српских општина са суштинским овлашћењима недвосмислена обавеза Приштине, чији је гарант спровођења Европска унија.</p>
      <figure>
        <img src="http://www.rtv.rs/sr_ci/politika/slike/2019/10/21/djuric.jpg"/>
        <figcaption>Танјуг,Тања Валић</figcaption>
      </figure>
      <p>"Да је Заједница српских општина замишљена као невладина организација, у шта би госпођа Османи волела да је претвори, не би ни било потребе да се о тој теми месецима преговара у Бриселу, већ би она и била регистрована као асоцијација у складу са тренутно важећим приштинским прописима", указао је Ђурић у саопштењу.</p>
      <p>Он је поручио и да странке које имају амбицију да формирају нову владу привремених институција самоуправе у Приштини могу да заузму политички став да неће поштовати договоре, али онда тако треба и да кажу како бисмо и ми са своје стране повукли одговорајуће потезе.</p>
      <p>Ђурић је истакао да ако желе да доприинесу миру и стабилности у региону, као и српско-албанском помирењу, онда морају да напусте екстремистички политички дискурс према којем је све што је добро за српски народ лоше за Албанце.<br/>"Таква врста каузалитета не постоји, већ је, напротив, стварање предуслова да се Срби на Косову и Метохији осећају сигурније истовремено услов успостављања шире друштвене стабилности у нашој јужној покрајини, од чега грађани албанске националности могу имати само корист", закључио је Ђурић.</p>
      <p>Потпредседница Демократског савеза Косова и кандидат за премијерку Косова Вјоса Османи раније данас рекла је да по одлуци уставног суда у Приштини ЗСО може да се оснује без извршних овлашћења.</p>
    </article>
  </body>
</html>