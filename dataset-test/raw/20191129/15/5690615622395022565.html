<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838573-obshuki-u-chotirokh-rayonakh-zakarpattya-politsiya-viluchila-zbroyu-naboyi-i-avtivki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:01:00+00:00"/>
    <meta property="og:title" content="Обшуки у чотирьох районах Закарпаття: поліція вилучила зброю, набої і автівки"/>
    <meta property="og:description" content="КИЇВ. 29 листопада. УНН. На Закарпатті поліція спільно зі співробітниками Служби безпеки України провела обшуки у чотирьох районах області. У ході обшуків …"/>
  </head>
  <body>
    <article>
      <h1>Обшуки у чотирьох районах Закарпаття: поліція вилучила зброю, набої і автівки</h1>
      <address><time datetime="2019-11-29T15:01:00+00:00">29 Nov 2019, 15:01</time> by <a rel="author">Антоніна Карташева</a></address>
      <p><b>КИЇВ. 29 листопада. УНН.</b> На Закарпатті поліція спільно зі співробітниками Служби безпеки України провела обшуки у чотирьох районах області. У ході обшуків вилучено зброю, набої та автомобілі. Про це повідомляє <b>УНН</b> із посиланням на пресслужбу поліції Запорізької області.</p>
      <p>“Поліція Закарпаття спільно зі співробітниками СБУ провела обшуки у чотирьох районах краю. Під час проведення санкціонованих судом обшуків за місцем проживання фігурантів кримінального провадження правоохоронці вилучили різнокаліберну зброю, набої, наркотичні засоби, автомобілі, мобільні телефони та інше. У справах триває слідство”, — йдеться у повідомленні.</p>
      <p>Так, 28 листопада, відбувся ряд обшуків за місцем проживання фігурантів кримінального провадження у справі щодо Хуліганства, вчиненого із застосуванням зброї (ч.4 ст.296 Кримінального кодексу України). Процесуальні дії відбувались у містах Мукачево, Ужгород, Тячівському та Хустському районах.</p>
      <p>“В ході обшуків поліцейські вилучили пістолети, мисливський карабін, рушницю, набої різного калібру, телескопічний кийок, балаклави, камуфляжний одяг, мобільні телефони, які чоловіки, ймовірно, використовували для перемовин, та автомобілі марок Lexus, Mercedes-Benz Gelandwagen, BMW, Toyota”, — йдеться в повідомленні.</p>
      <p>Разом з тим, за місцем проживання 41-річного мукачівця, поліцейські виявили два поліетиленові пакети з кристалічною речовиною, ймовірно, наркотичною.</p>
      <p>" В діях чоловіка вбачаються ознаки кримінального правопорушення, передбачені ч.1 ст.309 (Незаконне зберігання наркотичних речовин без мети збуту) Кримінального кодексу України. Вилучене скеровано на експертизу. За вказаними фактами у поліції проводять перевірку, з’ясовують підстави зберігання зброї та причетність закарпатців до вчинення кримінальних правопорушень на території області", — йдеться в повідомленні</p>
      <p>Нагадаємо, Державне бюро розслідувань <a href="https://www.unn.com.ua/uk/news/1838331-dbr-provodit-obshuki-vdoma-u-zvirobiy-cherez-pogrozi-zelenskomu">проводить обшуки</a> в будинку волонтерки Марусі Звіробій (Олена Біленька — ред.) через погрози Президенту України Володимиру Зеленському.</p>
    </article>
  </body>
</html>