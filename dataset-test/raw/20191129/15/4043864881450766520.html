<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/29/7233415/"/>
    <meta property="og:site_name" content="Українська правда"/>
    <meta property="article:published_time" content="2019-11-29T15:34:00+00:00"/>
    <meta property="og:title" content="Реформа СБУ: служба хоче залишити за собою право на слідство – ЦПК"/>
    <meta property="og:description" content="У Службі безпеки підготували законопроєкт, де пропонується залишити за відомством функцію досудового розслідування."/>
  </head>
  <body>
    <article>
      <h1>Реформа СБУ: служба хоче залишити за собою право на слідство – ЦПК</h1>
      <address>
        <time datetime="2019-11-29T15:34:00+00:00">29 Nov 2019, 15:34</time>
      </address>
      <p>У Службі безпеки підготували законопроєкт, де пропонується залишити за відомством функцію досудового розслідування.</p>
      <p>Про це йдеться в колонці для "<a href="https://www.pravda.com.ua/columns/2019/11/29/7233394/">Української правди</a>" юриста і заступниці виконавчого директора Центру протидії корупції Олени Щербан.</p>
      <p>ЦПК отримав копію законопроєкту, переданого СБУ до Офіса президента, та проаналізував його.</p>
      <p>Зокрема, в СБУ пропонують залишити за собою функцію досудового розслідування.</p>
      <p>Щербан наголошує, що позбавити СБУ цих функцій рекомендують експерти і міжнародні партнери, тому що слідство та контррозвідувальні функції – це абсолютно різні заходи, які мають різну мету. </p>
      <p>"Слідство повинно розслідувати і забезпечити притягнення злочинців до відповідальності, контррозвідка – збирати інформацію для аналізу та виявлення загроз державній безпеці, аби такі загрози попередити.</p>
      <p>Якщо слідство бореться з одним конкретним наслідком загроз – злочинністю, то контррозвідка повинна попереджати всі загрози держбезпеці. А контррозвідка була і залишається головним завданням служби", - відзначила юрист ЦПК. </p>
      <figure>
        <img src="https://img.pravda.com/images/doc/8/3/830a032-1.jpg"/>
      </figure>
      <p>За їх словами, в законопроєкті цього не передбачено, у СБУ навіть не забирають з-під слідства такі злочини як контрабанду.</p>
      <p>У законопроєкті є пропозиція, щоб генпрокурор чи його заступник за поданням голови СБУ або його заступника міг передати до служби будь-яку справу, якщо вона загрожує нацбезпеці, тобто фактично будь-яку справу.</p>
      <p>Також у ЦПК повідомляють, що СБУ планує зберегти свої повноваження щодо боротьби з організованою злочинністю, хоча боротися зі злочинністю має кожен орган досудового розслідування в межах своєї підслідності.</p>
      <figure>
        <img src="https://img.pravda.com/images/doc/8/c/8cd46e0-2.jpg"/>
      </figure>
      <p>Щербан пише, що, згідно з документом, СБУ намагається підірвати незалежне функціонування інших правоохоронних органів. Зокрема, бетонується можливість "прослушки" лише через СБУ. </p>
      <p>Крім того,  керівництво служби не бажає подавати відкриті декларації. Також служба пропонує погоджувати порядок здійснення всіх можливих антикорупційних заходів щодо її співробітників.</p>
      <figure>
        <img src="https://img.pravda.com/images/doc/9/8/98a6311-3.jpg"/>
      </figure>
      <p>У відомстві пропонують обмежити максимальну чисельність співробітників з 31 000 до 15 000 осіб з можливістю збільшити граничну чисельність ще на 5 000 осіб під час особливого періоду чи військової агресії.</p>
      <p>Наразі, за словами керівника СБУ Івана Баканова, у службі <a href="https://www.pravda.com.ua/news/2018/09/11/7191761/">працює</a> 27 000 осіб.</p>
      <p>"Однак прикінцеві положення проєкту передбачають, що скорочення буде відбуватися протягом наступних 7 років – до 1 січня 2027 року. Цей підхід пояснюється нібито тим, що вивільнення службовців потребує серйозних видатків через виплати, які передбачені військовослужбовцям у зв'язку зі звільненням. Тому в СБУ планують звільняти по 2 тисячі осіб на рік для економії коштів", - додала Щербан. </p>
      <p>
        <b>Нагадаємо: </b>
      </p>
      <ul>
        <li>В <a href="https://www.youtube.com/watch?v=OWFxWWa2tO4&amp;feature=youtu.be&amp;fbclid=IwAR1KvQlWcYtY-EqG4qBT5zsRdU0-xpY8NQlf5-wl4DPjYmJjNdVC9oIyFds">СБУ </a>заявляли, що проводять системну реформу відомства: проводять функціональний аудит власних структурних підрозділів для визначення ефективності їх роботи. Метою перевірки є також оптимізація чисельності СБУ з урахуванням забезпечення належного рівня державної безпеки.</li>
        <li>1 жовтня повідомлялося, що колегія СБ України <a href="https://www.pravda.com.ua/news/2019/10/1/7227801/">підтримала концепт</a> нової редакції Закону "Про Службу безпеки України", наслідком якого стане реформа спецслужби.</li>
      </ul>
      <footer>Українська правда</footer>
      <related>
        <a href="https://www.pravda.com.ua/columns/2019/11/29/7233394/"/>
        <a href="https://www.pravda.com.ua/news/2019/11/29/7233379/"/>
        <a href="https://www.pravda.com.ua/news/2019/11/29/7233352/"/>
      </related>
    </article>
  </body>
</html>