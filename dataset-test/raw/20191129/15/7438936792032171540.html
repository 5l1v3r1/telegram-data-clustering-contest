<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Rada-vlady-jmenuje-garanta-pro-zlepseni-postaveni-rodicu-vedcu-605221"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T15:12:00+00:00"/>
    <meta property="og:title" content="Rada vlády jmenuje garanta pro zlepšení postavení rodičů-vědců"/>
    <meta property="og:description" content="Jeden z členů Rady pro výzkum, vývoj a inovace (RVVI) bude mít od příštího roku na starost téma rodičů-výzkumníků v české vědě. Rada se na tom shodla na dnešním zasedání, uvedli její zástupci na tiskové konferenci. Má to být jeden z kroků, jak zlepšit postavení rodičů ve výzkumu."/>
  </head>
  <body>
    <article>
      <h1>Rada vlády jmenuje garanta pro zlepšení postavení rodičů-vědců</h1>
      <address>
        <time datetime="2019-11-29T15:12:00+00:00">29 Nov 2019, 15:12</time>
      </address>
      <p>
        <b>Jeden z členů Rady pro výzkum, vývoj a inovace (RVVI) bude mít od příštího roku na starost téma rodičů-výzkumníků v české vědě. Rada se na tom shodla na dnešním zasedání, uvedli její zástupci na tiskové konferenci. Má to být jeden z kroků, jak zlepšit postavení rodičů ve výzkumu.</b>
      </p>
      <p>Podle prvního místopředsedy RVVI, molekulárního biologa Petra Dvořáka, kvůli znevýhodnění rodičů ve vědě a výzkumu, uniká české vědě výzkumná kapacita. „Jeden člen rady bude v lednu určen jako člověk, který se bude systematicky a dlouhodobě starat o vědeckou profesi a rodičovství. To je věc, která se dlouho řeší, dlouho se diskutuje,“ řekl Dvořák. Česko v tom podle něj zaostává za státy, se kterými má zájem se měřit.</p>
      <p>Dále konstatoval, že už je k dispozici dostatek dat ohledně hodnocení výzkumu v Česku a nyní je třeba je zpracovat. „Dnes jsme schválili, řekl bych, návod na to, jak vlastně chápat, jak posuzovat a vyvozovat důsledky ukazující na kvalitu z výsledků hodnocení,“ nastínil. Nakonec by podle něj mělo být možné ukázat přímo na určité obory určitých institucí, které jsou kvalitou srovnatelné s nejlepšími evropskými pracovišti.</p>
      <p>Jako třetí důležitý bod jednání označil schválení materiálu, který definuje hlavní témata pro vyjednávání komisí v rámci operačních programů strukturálních fondů EU.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/24-tisic-hrubeho-pro-Ph-D-Drahos-celil-drsnemu-dotazu-muze-z-publika-605209"/>
        <a href="https://www.parlamentnilisty.cz/arena/monitor/Inkluzi-se-moc-nedari-Skoly-se-pry-boji-stiznosti-rodicu-hendikepovanych-deti-605099"/>
        <a href="https://www.parlamentnilisty.cz/arena/nazory-a-petice/Petice-Vznik-inovativni-soukrome-skoly-v-Treboni-605091"/>
        <a href="https://www.parlamentnilisty.cz/arena/monitor/Desetiprocentni-rust-platu-ucitelu-nestaci-na-rust-kvality-upozornuje-Svaz-prumyslu-a-dopravy-604806"/>
      </related>
    </article>
  </body>
</html>