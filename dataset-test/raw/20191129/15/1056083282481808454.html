<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805330/%D8%AA%D8%AD%D9%88%D9%84-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%B8%D8%B1%D9%81%DB%8C%D8%AA-%D9%87%D8%A7%DB%8C-%D9%87%D8%B1-%D9%85%D9%86%D8%B7%D9%82%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-29T15:47:29+00:00"/>
    <meta property="og:title" content="تحول اقتصادی با استفاده از ظرفیت‎های هر منطقه"/>
    <meta property="og:description" content="ایسنا/یزد نماینده بزرگترین حوزه انتخابی کشور در اختتامیه چهارمین جشنواره زعفران بهاباد در استان یزد به سرمایه‌گذاری بر ظرفیت‌های هر منطقه برای ایجاد تحول اقتصادی تاکید کرد."/>
  </head>
  <body>
    <article>
      <h6 class="kicker">نماینده بزرگترین حوزه انتخابی کشور تاکید کرد:</h6>
      <h1>تحول اقتصادی با استفاده از ظرفیت‎های هر منطقه</h1>
      <address><time datetime="2019-11-29T15:47:29+00:00">29 Nov 2019, 15:47</time> by <a rel="author">فاطمه رهبر يزدي</a></address>
      <p>ایسنا/یزد نماینده بزرگترین حوزه انتخابی کشور در اختتامیه چهارمین جشنواره زعفران بهاباد در استان یزد به سرمایه‌گذاری بر ظرفیت‌های هر منطقه برای ایجاد تحول اقتصادی تاکید کرد.</p>
      <p>به گزارش ایسنا، «محمدرضا صباغیان بافقی» نماینده شهرستان های بافق، ابرکوه، بهاباد، خاتم و مهریز امروز جمعه هشتم آدرماه در این مراسم، گفت: هر منطقه‌ای از استان ظرفیت ها و توانمندی های خود را دارد که مردم می‌توانند به گونه‌ای از آن بهره‌مند شوند.</p>
      <p>وی افزود: یکی از ظرفیت‌های شاخص شهرستان بهاباد و روستاهای آن زعفران است که هم می‌تواند باعث درآمد و هم رشد این منطقه شود و با برنامه‌ریزی تحول اقتصادی را در این مکان ایجاد کند.</p>
      <p>صباغیان با بیان این که برگزاری جشنواره زعفران می‌تواند وجود چنین ظرفیتی در بهاباد را به خوبی نشان دهد، اظهار کرد: باید برنامه مدونی برای صنایع تبدیلی و فرآوری این محصول در شهرستان بهاباد یا استان ایجاد شود.</p>
      <p>نماینده بزرگترین حوزه انتخابی کشور افزود: نگاه دولت نیز باید به سمت این جشنواره ها جلب شود و از ظرفیت چنین رویدادهایی غافل نشود.</p>
      <p>او ادامه داد: قانون تجارت نیز پس از ۹۰ سال در ۳۵۰ ماده اصلاح و تصویب شد که زمینه صادرات، واردات و نظارت را فراهم و آسان می کند. </p>
      <p>«سید مصطفی فاطمی» مدیرکل میراث فرهنگی، گردشگری و صنایع دستی استان یزد نیز در این مراسم هدف از برگزاری این جشنواره ها را معرفی جاذبه های تاریخی و فرهنگی هر شهر و همچنین کمک به اقتصاد روستاها  و شهرستان ها عنوان کرد.</p>
      <p>او با بیان این که چهارمین جشنواره زعفران بهاباد با حضور فعالان گردشگری و اصحاب رسانه برای معرفی بهتر و بیشتر این ظرفیت برگزار شد، افزود: برند های مختلف در هر شهر را شناسایی و از این طریق معرفی و مطرح می‌کنیم.</p>
      <p>فاطمی با بیان این که گرانی بنزین بیشترین تاثیر خود را بر روی صنعت گردشگری می‌گذارد، از نماینگان استان در مجلس شورای اسلامی خواست بحث گردشگری را در کنار مطالبات گونان مردم در نظر داشته باشند.</p>
      <p>چهارمین جشنواره زعفران بهاباد با برداشت این محصول از ۱۶ آبان ماه در شهرستان بهاباد آغاز شده و هشتم آذر در روستای بنستان این شهرستان به کار خود پایان داد.</p>
      <p>انتهای پیام</p>
    </article>
  </body>
</html>