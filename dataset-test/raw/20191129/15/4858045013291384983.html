<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/pe-fondul-protestelor-monstru-premierul-irakian-adel-abdul-mahdi-a-anuntat-ca-va-demisiona_1408218.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T15:09:07+00:00"/>
    <meta property="og:title" content="Pe fondul protestelor monstru, premierul irakian Adel Abdul Mahdi a anunțat că va demisiona"/>
    <meta property="og:description" content="Premierul irakian Adel Abdul Mahdi a anunţat vineri că îşi va prezenta demisia în parlament, la câteva ore după ce autoritatea şiită supremă a..."/>
  </head>
  <body>
    <article>
      <h1>Pe fondul protestelor monstru, premierul irakian Adel Abdul Mahdi a anunțat că va demisiona</h1>
      <address><time datetime="2019-11-29T15:09:07+00:00">29 Nov 2019, 15:09</time> by <a rel="author">Denisa Miron</a></address>
      <p>Premierul irakian Adel Abdul Mahdi a anunţat vineri că îşi va prezenta demisia în parlament, la câteva ore după ce autoritatea şiită supremă a ţării a îndemnat forul legislativ să-i retragă încrederea, relatează AFP şi Reuters preluat de agepres.</p>
      <p>Anunţul premierului a provocat o explozie de bucurie în piaţa Tahrir din Bagdad, epicentrul mişcării de contestare care cere de două luni schimbarea sistemului şi a clasei politice considerate corupte şi incompetente.<br/><br/>El survine după ce mai devreme vineri marele ayatollah al <a href="https://www.stiripesurse.ro/personalitati/irak_1005.html">Irak</a>ului Ali Sistani a făcut apel la schimbarea guvernului de la Bagdad, după una din cele mai sângeroase zile de când a început mişcarea de contestare soldată până acum cu peste 400 de morţi.<br/><br/>Demnitarul şiit în vârstă de 89 de ani, considerat o figură tutelară a politicii irakiene, şi-a manifestat astfel pentru prima dată în mod clar sprijinul faţă de manifestanţi, care acuză guvernul şi clasa politică actuală în general că au contribuit la "evaporarea", în 16 ani, a de două ori echivalentul PIB al ţării, una din cele mai bogate în petrol din lume.<br/><br/>Pentru a evita "haosul şi distrugerea", "parlamentul care a validat actualul guvern este chemat să-şi revizuiască opţiunea", a cerut un reprezentant al marelui ayatollah, care nu apare niciodată în public.<br/><br/>"În răspuns la acest apel şi pentru a accelera acest proces, voi prezenta parlamentului o cerere de acceptare a demisiei mele de la conducerea actualului guvern", se arată într-o declaraţie semnată de Abdul Mahdi.<br/><br/>În declaraţie nu se precizează când anume va depune demisia, dar parlamentul urmează să se reunească duminică.</p>
    </article>
  </body>
</html>