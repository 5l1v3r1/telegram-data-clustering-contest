<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/29/maxi-sequestro-di-narco-euro-cagliari-i-soldi-sotto-il-letto-136-958734.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T15:38:07+00:00"/>
    <meta property="og:title" content="Maxi sequestro di &quot;narco-euro&quot;. Cagliari: i soldi sotto il letto"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'operazione</h6>
      <h1>Maxi sequestro di "narco-euro". Cagliari: i soldi sotto il letto</h1>
      <h2>Una serie di perquisizioni da parte dei carabinieri smantella l'attività di un importante fornitore per i pusher del capoluogo sardo</h2>
      <address>
        <time datetime="2019-11-29T15:38:07+00:00">29 Nov 2019, 15:38</time>
      </address>
      <p>Un maxi sequestro di droga e denaro è stato portato a termine dai carabinieri del Nucleo investigativo di Cagliari. Il blitz è partito, nel mese di settembre, dalla perquisizione a un 37enne disoccupato individuato in zona Castello. Addosso aveva 18 dosi di cocaina mentre gli accertamenti nella sua abitazione e in un garage hanno consentito di recuperare 15 chili di hashish, suddivisi in vari panetti nascosti in uno scooter, e dei bilancini di precisione.</p>
      <p>In casa, invece, c'erano 100 grammi di cocaina e oltre 64mila euro sistemati in barattoli nei cassetti di un comò.</p>
      <p>Finito in manette, è stato portato al carcere di Uta. Ma le indagini dei militari sono proseguite con altre perquisizioni, questa volta a casa dei genitori del 37enne. Sotto il loro letto matrimoniale c'erano poco meno di 150mila euro. Il padre, un 61enne disoccupato, inizialmente ha detto di non sapere nulla di quel denaro e, anzi, si è mostrato sorpreso. Poi ha ritrattato dichiarando che i soldi fossero suoi.</p>
      <p>Il grande quantitativo di contanti ha dato conferma agli inquirenti di come l'arrestato fosse un importante fornitore per gli spacciatori di Cagliari.</p>
      <p>(Unioneonline/s.s.)</p>
    </article>
  </body>
</html>