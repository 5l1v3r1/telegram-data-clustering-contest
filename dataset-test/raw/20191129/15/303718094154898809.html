<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/khn-groenlinks-slaat-ons-om-de-oren-met-een-extreme-belastingverhoging/"/>
    <meta property="og:site_name" content="OOG"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="KHN: ‘GroenLinks slaat ons om de oren met een extreme belastingverhoging’"/>
    <meta property="og:description" content="De Koninklijke Horeca Nederland stelt de gemeenteraadsfractie van GroenLinks verantwoordelijk voor  de 'ridicuul grote lastenverzwaring voor de horeca'. Daarmee doelt de belangenorganisatie op de ver"/>
  </head>
  <body>
    <article>
      <h1>KHN: ‘GroenLinks slaat ons om de oren met een extreme belastingverhoging’</h1>
      <address><time datetime="2019-11-29T15:40:00+00:00">29 Nov 2019, 15:40</time> by <a rel="author">Tom Veenstra</a></address>
      <p>
        <b>De Koninklijke Horeca Nederland stelt de gemeenteraadsfractie van GroenLinks verantwoordelijk voor  de ‘ridicuul grote lastenverzwaring voor de horeca’. Daarmee doelt de belangenorganisatie op de verhoging van de precariobelasting.</b>
      </p>
      <p>Gemeenten heffen precariobelasting als vergoeding voor het gebruik van openbare grond. Met de verhoging van de precariobelasting willen de gemeenteraadsfracties van GroenLinks, PvdA, SP en PvdD geld vrij maken voor wijk-energieplannen.“GroenLinks vond het nodig om, tegen het voorstel van B&amp;W in, een enorme verhoging van de precariobelasting door te voeren”, aldus Irene van de Velde, voorzitter van de afdeling Groningen van KHN.</p>
      <p>De KHN noemt het wrang dat de verhoging wat B&amp;W betreft helemaal niet nodig is. ”Doordat er veel horeca is bijgekomen, vloeit er al fors meer belasting van die sector naar de gemeentekas. Het gaat steeds meer lijken op horeca-pesten in het kwadraat,” zo stelt Van der Velde.</p>
      <p>“Een horecaondernemer met een terras betaalt precariobelasting voor het gebruik van gemeentegrond. Een terras van 100 m2 kost de ondernemer al snel een kleine € 6000,- per jaar. En nu wordt het tarief ook nog eens met maar liefst 27% (!) verhoogd. Dat is een buitensporige verhoging, hoe je er ook tegen aankijkt”, zegt Van der Velde.</p>
    </article>
  </body>
</html>