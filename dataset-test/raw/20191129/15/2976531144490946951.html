<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-29/svenssons-varning-stryks-hakola-tjuvade"/>
    <meta property="og:site_name" content="Sydsvenskan"/>
    <meta property="article:published_time" content="2019-11-29T15:58:00+00:00"/>
    <meta property="og:title" content="Svenssons varning stryks – Hakola tjuvade"/>
    <meta property="og:description" content="Oskar Svensson fick en felaktig varning för tjuvstart."/>
  </head>
  <body>
    <article>
      <h1>Svenssons varning stryks – Hakola tjuvade</h1>
      <h2>Oskar Svensson fick en felaktig varning för tjuvstart i sprintkvartsfinalen vid världscuptävlingarna i Ruka. Tävlingsledningen ändrar sitt beslut och ger varningen till Ristomatti Hakola, enligt <a href="https://www.expressen.se/sport/langdskidor/just-nu-sverige-lamnar-in-protest/">Expressen</a>.</h2>
      <address><time datetime="2019-11-29T15:58:00+00:00">29 Nov 2019, 15:58</time> by <a rel="author">TT</a></address>
      <p>Oskar Svensson slutade på sjätte och sista plats i sprintfinalen i Ruka. Men det var ett par händelser i starten av svenskens kvartsfinal som skapat rubriker efteråt. Svensson tjuvstartade, tilldelades en varning, varpå Sergej Ustiugov tjuvstartade i omstarten av det första heatet. Den ryske stjärnan diskades, då det blir repressalien för en andra tjuvstart i samma heat.</p>
      <p>– Min första tjuvstart tycker jag inte är en tjuvstart. Jag tror att det är publiken som låter som ett startskott. Det är därför jag sticker iväg, säger svensken och fortsätter:</p>
      <p>– De ska kolla på det i efterhand. Om det är så skulle inte Ustiugov ha varit diskad.</p>
      <p>Svenska skidlandslagets presschef Katarina Medveckzy har berättat för TT att Sverige inte lämnat in någon protest. Däremot så har Internationella skidförbundet Fis ändrat sitt beslut. Efter att ha tittat på situationen i efterhand har finländaren Ristomatti Hakola fått varningen i stället för Svensson, enligt <a href="https://www.expressen.se/sport/langdskidor/just-nu-sverige-lamnar-in-protest/">Expressen</a>.</p>
      <p>– Hakola var den som reagerade för snabbt. Vår sensor kände av det och då aktiveras ett ljud som betyder tjuvstart. Det var det ljudet som Svensson reagerade på, han trodde att det var startskottet, och därför åkte han iväg, säger Fis jurychef Pierre Mignerey till tidningen och fortsätter:</p>
      <p>– Anledningen till att vi inte kunde korrigera det här direkt var att vi inte har ljud på våra videobilder i juryrummet. För oss såg det ut som att Svensson var den som gick för tidigt och aktiverade ljudet. Men som tur var har vi en jurymedlem som står vid starten och filmar med en iPhone. Vi har tittat noga på hans video nu och upptäckt att det var Hakola som tjuvstartade.</p>
      <p>Sergej Ustiugov, som tog fem VM-medaljer i Lahtis 2017, var inte speciellt besviken efter diskningen när han mötte skrivande press i Finland.</p>
      <p>– Det var lite halt, det var därför han tjuvstartade, säger tolken som översatte det Ustiugov sade på ryska.</p>
      <p>Trots Fis ändring av sitt eget beslut kvartstår diskningen av Ustiugov.</p>
    </article>
  </body>
</html>