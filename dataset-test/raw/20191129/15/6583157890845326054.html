<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/tej-krwi-brakuje-apel-do-krwiodawcow/"/>
    <meta property="og:site_name" content="lublin112.pl"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="Tej krwi brakuje. Apel do krwiodawców!"/>
    <meta property="og:description" content="Regionalne Centrum Krwiodawstwa i Krwiolecznictwa w Lublinie zwraca się z gorącą prośbą o oddawanie krwi z grupą 0 Rh (-). Krew można oddać w Lublinie oraz we wszystkich stacjach terenowych."/>
  </head>
  <body>
    <article>
      <h1>Tej krwi brakuje. Apel do krwiodawców!</h1>
      <address>
        <time datetime="2019-11-29T15:36:00+00:00">29 Nov 2019, 15:36</time>
      </address>
      <p>
        <b>Regionalne Centrum Krwiodawstwa i Krwiolecznictwa w Lublinie zwraca się z gorącą prośbą o oddawanie krwi z grupą 0 Rh (-). Krew można oddać w Lublinie oraz we wszystkich stacjach terenowych.</b>
      </p>
      <blockquote>– RCKiK w Lublinie apeluje do wszystkich krwiodawców z grupą krwi 0 Rh (-) do oddawania krwi w siedzibie głównej w Lublinie lub w najbliższym oddziale terenowym. Podzielmy się największym darem czyli krwią, która ratuje życie – czytamy w przesłanym do nas apelu.</blockquote>
      <p>
        <b>Jak wygląda pobranie krwi?</b>
      </p>
      <p>Samo oddawanie krwi trwa ok. 20 min. W dniu poprzedzającym oddanie krwi należy zjeść lekkostrawną kolację, a w dniu donacji – śniadanie z jak najmniejszą zawartością tłuszczu. Należy zwrócić uwagę na uzupełnienie płynów (woda, soki, herbata) już w dniu poprzedzającym oddanie krwi, aby nawodnić organizm.</p>
      <p>Po zarejestrowaniu się w Centrum Krwiodawstwa przechodzi się obowiązkowe badania lekarskie, a także pobierana jest próbka krwi, w celu upewnienia się, czy dana osoba może zostać Honorowym Krwiodawcą. Podczas pobrania właściwego zazwyczaj oddaje się tzw. jednostkę (450 ml) krwi pełnej.</p>
      <p>Krew można oddać w Lublinie w budynku RCKiK przy ul. Żołnierzy Niepodległości 8, od poniedziałku do piątku w godzinach od 7 do 15, a także we wszystkich oddziałach terenowych.</p>
      <p>(fot. pixabay.com)</p>
    </article>
  </body>
</html>