<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajinska-rozvidka-vidhrestilasya-vid-zatrimanoji-v-sevastopoli-shpigunki-643411.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T15:39:06+00:00"/>
    <meta property="og:title" content="Українська розвідка відхрестилася від затриманої в Севастополі «шпигунки»"/>
    <meta property="og:description" content="У Міноборони вважають заяву ФСБ провокацією"/>
  </head>
  <body>
    <article>
      <h1>Українська розвідка відхрестилася від затриманої в Севастополі «шпигунки»</h1>
      <address>
        <time datetime="2019-11-29T15:39:06+00:00">29 Nov 2019, 15:39</time>
      </address>
      <h4>У Міноборони вважають заяву ФСБ провокацією</h4>
      <p>Головне управління розвідки Міноборони України не має «жодного стосунку» до затриманої в анексованому Севастополі жінки, яку ФСБ Росії підозрює в шпигунстві на користь української розвідки. Про це 29 листопада повідомили в пресслужбі Головного управління розвідки, пишуть <a href="https://www.radiosvoboda.org/a/news-rozvidka-krym-zatrymannya-fsb/30299150.html">Крим.Реалії</a>.</p>
      <p>«Ми ніякого стосунку до цього не маємо. Можливо, це чергова провокація», – повідомили в розвідці.</p>
      <p>29 листопада Федеральна служба безпеки Росії заявила про <a href="https://glavcom.ua/news/fsb-zatrimala-v-krimu-rosiyanku-zaverbovanu-ukrajinskimi-specsluzhbami--643263.html">затримання в анексованому Севастополі росіянки</a> за підозрою в шпигунстві на користь розвідки Міноборони України.</p>
      <p>У ФСБ також повідомили про «порушення кримінальної справи за статтею про «державну зраду».</p>
      <p>Імені і прізвища затриманої жінки ФСБ не вказувало.</p>
      <p>Це вже друге за місяць повідомлення ФСБ Росії про затримання підозрюваного в зборі військових даних за завданням України. Близько тижня тому стало відомо, що справу про держзраду порушили стосовно військовослужбовця Південного військового округу.</p>
      <p>До слова, контррозвідка СБУ <a href="https://glavcom.ua/news/fsb-zaverbuvala-ukrajincya-koli-vin-pojihav-v-rosiyu-do-rodichiv-638698.html">викрила спробу вербування спецслужбами РФ мешканця одного з прикордонних населених пунктів Чернігівщини</a>, який під час поїздки в Росію, до родичів, потрапив у поле зору ФСБ.</p>
      <p>Контррозвідка Служби безпеки України вкотре застерігає, що в зоні ризику та підвищеної уваги спецслужб РФ перебуває широке коло наших співвітчизників – від державних посадовців та військовослужбовців, представників правоохоронних органів, учасників АТО (ООС), національно-патріотичних організацій до пересічних громадян України, які виїжджають до РФ чи тимчасово окупованих територій для працевлаштування, з туристичною метою, відвідування родичів тощо.</p>
      <related>
        <a href="https://glavcom.ua/columns/kaspruk/komu-i-dlya-chogo-potriben-ukrajinskiy-shtirlic-naperedodni-normandskogo-samitu-642681.html"/>
        <a href="https://glavcom.ua/news/mer-okupovanoji-gorlivki-viyavivsya-ukrajinskim-rozvidnikom-642096.html"/>
        <a href="https://glavcom.ua/news/fsb-zatrimala-v-krimu-rosiyanku-zaverbovanu-ukrajinskimi-specsluzhbami--643263.html"/>
      </related>
    </article>
  </body>
</html>