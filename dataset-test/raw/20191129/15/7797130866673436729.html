<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a548114/Incident-kod-Londonskog-mosta.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T15:32:00+00:00"/>
    <meta property="og:title" content="Dvoje mrtvih u terorističkom napadu na Londonskom mostu, napadač ubijen"/>
    <meta property="og:description" content="Dvoje ljudi je ubijeno, a troje ranjeno u napadu nožem kod Londonskog mosta u Londonu, potvrdila je policija...."/>
  </head>
  <body>
    <article>
      <h1>Dvoje mrtvih u terorističkom napadu na Londonskom mostu, napadač ubijen</h1>
      <address>
        <time datetime="2019-11-29T15:32:00+00:00">29 Nov 2019, 15:32</time>
      </address>
      <p>Dvoje ljudi je ubijeno, a troje ranjeno u napadu nožem kod Londonskog mosta u Londonu, potvrdila je policija. Britanska vlada potvrdila je smrt dvoje ljudi, ne otkrivajući pojedinosti. Policija je ranije objavila da je u napadu u centru Londona nekoliko ljudi izbodeno nožem i da je napadač ubijen.</p>
      <p>Šef antiterorističke jedinice policije Nil Basu rekao je da je osumnjičeni koga je policija ubila nosio lažni prsluk sa eksplozivom.</p>
      <p>Reporter BBC javio je da je video komešanje komešanje na mostu i da je nekoliko ljudi savladalo jednog muškarca, a ubrzo su stigli policajci i u njega ispalili više hitaca.</p>
      <p>Policija je ranije saopštila da je nekoliko ljudi izbodeno nožem, a još se ne zna koliko ih je i kakve su im povrede. Motiv napada za sada nije objavljen.</p>
      <figure>
        <img src="https://rs.n1info.com/Picture/293254/jpeg/2019-11-29T174248Z_225734103_RC25LD9FTIKS_RTRMADP_3_BRITAIN-SECURITY.JPG"/>
        <figcaption>
          <cite>Izvor: Reuters/Peter Nicholls</cite>
        </figcaption>
      </figure>
      <p>Gradonačelnik Londona Sadik Kan rekao je da policija više ne traga ni za kim, a da je premijer Boris Džonson da je obavešten.</p>
      <p>Veliki broj policajaca je oko Londonskog mosta gde je prolaznicima zabranjen prilaz. Na mostu je blokirano desetak autobusa. Ispod mosta su policijski patrolni čamci i kola hitne pomoći, a stanica podzemne železnice kod mosta je zatvorena.</p>
      <p>Jedan kombi je u junu 2017. godine uleteo u masu na Londonskom mostu, a zatim su trojica ljudi noževima izbola prolaznike. Poginulo je osmoro ljudi, a pedesetak je ranjeno.</p>
      <p>Početkom novembra nivo opreza zbog mogućnosti terorističkog napada u Velikoj Britaniji je sa "Ozbiljno" spušten na "Znatno".</p>
      <figure>
        <iframe data-src="https://twitter.com/999London/status/1200420773447585794?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>