<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/ukrajinu-ocifruyut-novini-ukrajini-50056523.html"/>
    <meta property="og:site_name" content="НВ"/>
    <meta property="article:published_time" content="2019-11-29T15:57:00+00:00"/>
    <meta property="og:title" content="Наступного року всю Україну зацифрують 3D-зйомкою — Гончарук"/>
    <meta property="og:description" content="В наступному році на території всієї України здійснять аерофотозйомку і створять 3D-моделі лісових масивів, виробничих споруд, будівель тощо."/>
  </head>
  <body>
    <article>
      <h1>Наступного року всю Україну зацифрують 3D-зйомкою — Гончарук</h1>
      <h2>В наступному році на території всієї України здійснять аерофотозйомку і створять 3D-моделі лісових масивів, виробничих споруд, будівель тощо.</h2>
      <address>
        <time datetime="2019-11-29T15:57:00+00:00">29 Nov 2019, 15:57</time>
      </address>
      <p>Про це повідомив прем'єр-міністр Олексій Гончарук у <a href="https://t.me/PMHoncharuk/129">Telegram</a>.</p>
      <p>Міжнародний тендер на здійснення такої аерофотозйомки вже оголошено. Цим займається Держгеокадастр.</p>
      <p>«Уся зібрана інформація стане в нагоді в рамках запуску земельної реформи — кадастри природних ресурсів і топографічні карти матимуть достовірні дані про території. Їх використовуватимуть і в проектуванні українських доріг. Це здешевить процес і зекономить час на будівництво, натомість — якість лише зросте. Завдяки аерофотозйомці можна буде ефективно зрошувати землі, що позитивно вплине на врожайність. Окрім того, держава зможе попереджати наслідки й ефективно реагувати в разі складних погодних ситуацій — затоплень, повеней, землетрусів», − зазначив Гончарук, додавши, що таким чином інвестори зможуть легко проектувати об'єкти, вкладати гроші в українську інфраструктуру.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/715/big_portrait/e7d986d1faea0a213f2684c0743b1fa6.png&amp;stamp=20191129175731&amp;q=85&amp;output=jpg&amp;bg=white"/>
        <figcaption>Фото: Олексій Гончарук</figcaption>
      </figure>
      <p>«Загалом уже маємо відомості про 20,9 млн земельних ділянок — загальною площею 43,8 млн га. Важливим напрямком роботи служби є і державний контроль за використанням та охороною земель. Лише цього тижня здійснено 755 перевірок. Результат — виявлено 301 порушення земельного законодавства! Обсяг заподіяної шкоди сягає 1 млн гривень, із яких до бюджету в добровільному порядку відшкодовано майже 700 000 грн», − підкреслив прем'єр.</p>
    </article>
  </body>
</html>