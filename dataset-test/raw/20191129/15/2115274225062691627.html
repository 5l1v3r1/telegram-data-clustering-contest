<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/badge_ciclo_giappone-6647341/news/2019-11-29/"/>
    <meta property="og:site_name" content="Agi"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="Un badge per le commesse con il ciclo, è polemica in Giappone"/>
    <meta property="og:description" content="L'idea, spiegano dalla catena Daimaru che ha introdotto la novità, è incoraggiare gli altri colleghi a essere più collaborativi"/>
  </head>
  <body>
    <article>
      <h1>Un badge per le commesse con il ciclo, è polemica in Giappone</h1>
      <h2>L'idea, spiegano dalla catena Daimaru che ha introdotto la novità, è incoraggiare gli altri colleghi a essere più collaborativi</h2>
      <address><time datetime="2019-11-29T15:15:00+00:00">29 Nov 2019, 15:15</time> by <a rel="author" href="https://www.agi.it/authors/marta-allevato/" target="_blank">Marta Allevato</a></address>
      <p>Ha sollevato un polverone, in Giappone, la decisione di un grande magazzino di dotare di un <b>cartellino distintivo</b>, su base volontaria, le commesse nei giorni di <b>ciclo mestruale</b>. L'iniziativa del particolare badge era stata avviata a ottobre scorso in uno dei punti vendita della catena <b>Daimaru</b>, a Osaka, su iniziativa delle stesse dipendenti. L'idea era incoraggiare, in questo modo, gli altri colleghi a essere più collaborativi e concedere più <b>tempo di riposo</b> alle commesse in quei giorni.</p>
      <p>A indicare le dipendenti col ciclo è il celebre personaggio manga <b>Seiri-chan</b>, nato nel 2018 e diventato anche un film. In inglese il nome suona come 'Miss Period' ('Signorina ciclo'): è a forma di cuore rosa, con delle pronunciate labbra rosse.</p>
      <p>Dopo che la notizia si è diffusa sui media, sui social e per telefono Daimaru ha ricevuto una valanga di domande e critiche sul 'badge del ciclo'. La reazione è stata tale che il grande magazzino ha deciso di "rivedere" la sua politica. "Non cancelleremo il programma in sé, perché è a uso strettamente interno, per la comunicazione tra i dipendenti", ha spiegato una portavoce della società,  "ma lo rivedremo", usando qualcosa di diverso dal cartellino.</p>
      <p>"La maggior parte del nostro staff è composto da donne e sono proprio loro a sostenere il programma", ha spiegato la portavoce, "continueremo in modo diverso".<br/>Il grande magazzino si sta preparando a lanciare un <b>nuovo dipartimento</b> dedicato all'igiene femminile sullo stesso piano della moda per giovani donne. Durante la pianificazione della nuova sezione, lo staff ha parlato apertamente della propria esperienza durante il ciclo e di come migliorare l'ambiente di lavoro in quel periodo. "Un tempo parlare in pubblico di cose del genere era un tabù, ma ora possiamo farlo", ha concluso la portavoce di Daimaru. </p>
    </article>
  </body>
</html>