<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-29T15:21:33+00:00"/>
    <meta property="og:title" content="Θεοδωρικάκος: Αρχές Ιανουαρίου το νέο Πρόγραμμα ανάπτυξης για τους ΟΤΑ"/>
    <meta property="og:description" content="Αρχές Ιανουαρίου το υπουργείο Εσωτερικών θα ανακοινώσει το νέο αναπτυξιακό πρόγραμμα για την Τοπική Αυτοδιοίκηση, με πραγματικά χρήματα για πραγματικά"/>
  </head>
  <body>
    <article>
      <h1>Θεοδωρικάκος: Αρχές Ιανουαρίου το νέο Πρόγραμμα ανάπτυξης για τους ΟΤΑ</h1>
      <address><time datetime="2019-11-29T15:21:33+00:00">29 Nov 2019, 15:21</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Facebook 0</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Twitter</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">LinkedIn</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Περισσότερα</a>
        </li>
      </ul>
      <p>Αρχές Ιανουαρίου το υπουργείο Εσωτερικών θα ανακοινώσει το νέο αναπτυξιακό πρόγραμμα για την Τοπική Αυτοδιοίκηση, με πραγματικά χρήματα για πραγματικά έργα που θα εξυπηρετούν πραγματικές ανάγκες, όπως τόνισε ο υπουργός Εσωτερικών Τάκης Θεοδωρικάκος, σε συνέντευξη του στον τηλεοπτικό σταθμό ΣΚΑΪ.</p>
      <p>Ερωτηθείς για την τύχη των ήδη εγκεκριμένων έργων του προγράμματος ΦΙΛΟΔΗΜΟΣ, το οποίο έληξε στις 31/12/19, είπε ότι θα υπάρξει συνεργασία με το υπουργείο Ανάπτυξης και τις Περιφέρειες, ώστε αυτά να μεταφερθούν στα ΠΕΠ και στα Τομεακά Προγράμματα του ΕΣΠΑ.</p>
      <p>Ο κ. Θεοδωρικάκος διέψευσε τα σενάρια περί πρόωρων εκλογών, τόνισε ότι οι εκλογές θα γίνουν στο τέλος της τετραετίας και επισήμανε ότι ο ΣΥΡΙΖΑ βρίσκεται σε βέρτιγκο.</p>
      <p>Σε ό,τι αφορά στον εκλογικό νόμο, εκτίμησε ότι η πρόσκλησή του προς τον κ. Τσίπρα να εγκαταλείψει την απλή αναλογική δεν θα έχει τύχη, καθώς, όπως είπε, είναι όμηρος των ισορροπιών μέσα στο κόμμα του. Κάλεσε, ωστόσο, τον ΣΥΡΙΖΑ να εγκαταλείψει τις φοβίες απέναντι στους Έλληνες του εξωτερικού και να ψηφίσουν όλα τα κόμματα μαζί τη ρύθμιση.</p>
      <p>Για τις επικείμενες προσλήψεις στο Δημόσιο, που συζητήθηκαν κατά το χθεσινό υπουργικό συμβούλιο, ο κ. Θεοδωρικάκος διευκρίνισε πρόκειται για την κάλυψη του 1:1 μετά τις αποχωρήσεις 20.300 δημοσίων υπαλλήλων τα έτη 2018 και 2019.</p>
      <p>Ο υπουργός υπογράμμισε ότι προτεραιότητα της κυβέρνησης είναι οι τομείς της υγείας, της παιδείας, της ασφάλειας και τα κοινωνικά προγράμματα της τοπικής αυτοδιοίκησης που «υλοποιούνται ισοσταθμίζοντας τους ανθρώπους οι οποίοι έχουν φύγει από το δημόσιο αυτή τη διετία».</p>
      <p>Αναφορικά με τον προσδιορισμό της μεσαίας τάξης, ο κ Θεοδωρικάκος, επισήμανε ότι το εισοδηματικό κριτήριο είναι σχετικό και ανάλογο με τις ανάγκες του κάθε νοικοκυριού. Έκανε λόγο για αντιστροφή του κλίματος που επέφερε η κυβέρνηση μέσα σε 4 μήνες, μετά από την 4ετή υπερφορολόγηση, η οποία «διέλυσε τη ζωή μας». Σήμερα, τόνισε, με ένα δυναμικό πρόγραμμα, μειώνονται διαρκώς οι φόροι, εξασφαλίζοντας καλύτερο εισόδημα, ενώ παράλληλα και για εθνικούς λόγους, ο Kυριάκος Μητσοτάκης παίρνει πολύ σοβαρά μέτρα για να στηρίξει τα νέα ζευγάρια και την πολύτεκνη οικογένεια.</p>
      <p>Τέλος, στην ερώτηση για την επιλογή του διοικητή του νοσοκομείου Καρδίτσας, ο υπουργός τόνισε ότι κυβέρνηση έχει έρθει για να εφαρμόσει την αξιοκρατία παντού. Χαρακτηριστική ένδειξη αποκομματικοποίησης του κράτους, στην οποία συμβάλλει ενεργά ως ΥΠΕΣ, όπως σημείωσε ο κ. Θεοδωρικάκος, αποτελεί η διαδικασία επιλογής των υπηρεσιακών γραμματέων στη θέση των κομματικών που υπήρχαν στα υπουργεία. Η διαδικασία έχει ξεκινήσει και θα υπάρχουν πλέον οι υπηρεσιακοί γενικοί γραμματείς οι οποίοι θα έχουν αναδειχθεί μέσω του ΑΣΕΠ στα τέλη Φεβρουαρίου και θα έχουν στην ευθύνη τους τη διαχείριση των οικονομικών και της διοίκησης προσωπικού των υπουργείων» επισήμανε ο υπουργός.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Facebook 0</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Twitter</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">LinkedIn</a>
        </li>
        <li>
          <a href="https://www.eleftherostypos.gr/politiki/494409-theodorikakos-arxes-ianoyarioy-to-neo-programma-anaptyxis-gia-toys-ota/#">Περισσότερα</a>
        </li>
      </ul>
    </article>
  </body>
</html>