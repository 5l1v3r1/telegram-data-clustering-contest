<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/zivot-stil/zivotinje/U-Sibiru-pronadjen-pas-star-18000-godina/571189?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T15:23:56+00:00"/>
    <meta property="og:title" content="U Sibiru pronađen &quot;pas&quot; star 18.000 godina"/>
    <meta property="og:description" content="Ovo otkriće bi moglo da pokaže evolutivnu vezu između modernih kučića i vukova."/>
  </head>
  <body>
    <article>
      <h1>U Sibiru pronađen "pas" star 18.000 godina</h1>
      <address><time datetime="2019-11-29T15:23:56+00:00">29 Nov 2019, 15:23</time> by <a rel="author">N.N.</a></address>
      <p>Ovo otkriće bi moglo da pokaže evolutivnu vezu između modernih kučića i vukova.</p>
      <p>Istraživači su u Sibiru pronašli štene staro 18.000 godina, ali ne mogu da utvrde da li je to pas ili vuk.</p>
      <p>Kuca - koja je imala dva mjeseca kada je uginula - izvanredno je očuvana u ovom ruskom vječito zaleđenom regionu.</p>
      <p>Krzno, nos i zubi su ostali netaknuti.</p>
      <p>Ipak, na osnovu DNK analize nije bilo moguće utvrditi kojoj vrsti pripada.</p>
      <p>Naučnici kažu da to znači da je ovaj primjerak vjerovatno veza između vukova i modernih pasa - neki prelazni oblik u evoluciji.</p>
      <p>Ispitivanjem starosti ugljenika utvrđeno je koliko je staro kuče i koliko je imalo dana kad je umrlo.</p>
      <p>Na osnovu genoma utvrđeno je da je muškog pola.</p>
      <p>Istraživač Dejv Stenton u Centru za paleontologiju iz Švedske rekao je za Si-En-En da dijelovi DNK pokazuju da bi ova životinja mogla da bude predak i pasa i vukova.</p>
      <p>"Imamo već puno podataka od njega i trebalo bi da možemo da kažemo da li je jedno ili drugo", izjavio je on.</p>
      <p>Drugi istraživač ovog centra Lav Dejlen na Tviteru je postavio pitanje da li je ovo mladunče vuka ili "najstariji pas ikada pronađen".</p>
      <p>Naučnici će nastaviti da ispituju njegov DNK i očekuju da će odatle saznati više o evoluciji pasa.</p>
      <p>Štene je nazvao Dogor što znači prijatelj na jakutskom jeziku, a ujedno je i početak pitanja na engleskom "pas ili" (Dog or?).</p>
      <p>Vjeruje se da su kučići nasljednici vukova, ali postoji debata u naučnim krugovima kada su psi pripitomljeni.</p>
      <p>Studija objavljena 2017. navodi da je to moglo da se desi u periodu od prije 20.000 do 40.000 godina.</p>
      <p>(BBC)</p>
    </article>
  </body>
</html>