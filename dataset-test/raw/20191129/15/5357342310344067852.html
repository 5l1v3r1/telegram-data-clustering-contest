<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/fanowski-wiedzmin-przesuniety-pol-wieku-poezji-pozniej-pojawi-sie/zb1d11d"/>
    <meta property="og:site_name" content="GRY-Online.pl"/>
    <meta property="article:published_time" content="2019-11-29T15:34:40+00:00"/>
    <meta property="og:title" content="Fanowski Wiedźmin przesunięty - Pół wieku poezji później pojawi się tydzień później"/>
    <meta property="og:description" content="Twórcy Pół wieku poezji później, czyli fanowskiego filmu z uniwersum Wiedźmina Andrzeja Sapkowskiego, podjęli decyzję o kolejnym przesunięciu premiery na YouTube. Produkcja zadebiutuje na tym popularnym serwisie 7 grudnia."/>
  </head>
  <body>
    <article>
      <h1>Fanowski Wiedźmin przesunięty - Pół wieku poezji później pojawi się tydzień później</h1>
      <h2>Twórcy Pół wieku poezji później, czyli fanowskiego filmu z uniwersum Wiedźmina Andrzeja Sapkowskiego, podjęli decyzję o kolejnym przesunięciu premiery na YouTube. Produkcja zadebiutuje na tym popularnym serwisie 7 grudnia.</h2>
      <address><time datetime="2019-11-29T15:34:40+00:00">29 Nov 2019, 15:34</time> by <a rel="author" href="https://www.gry-online.pl/user.asp?ID=626719" target="_blank">AlexB</a></address>
      <p>Jeśli szykowaliście się już na jutrzejszy debiut <i>Pół wieku poezji później</i> w serwisie YouTube (a konkretnie <a href="https://www.youtube.com/channel/UCrPwcDdBNGscYuzTcPFZ2zw">na tym kanale</a>), to mamy dla Was złe wieści. Jakub Nurzyński, czyli reżyser tego widowiska rozgrywającego się w wykreowanym przez Andrzeja Sapkowskiego świecie <i>Wiedźmina</i>, poinformował w specjalnej <a href="https://www.facebook.com/1028441370500092/posts/2923124311031779/?vh=e&amp;d=n">wiadomości wideo</a>, że <b>ekipa została zmuszona do przesunięcia jego premiery dla publiczności internetowej. Na szczęście opóźnienie nie jest zbyt duże - nowa data pojawienia się w filmu została wyznaczona na sobotę 7 grudnia.</b> Powodem opóźnienia jest chęć nadania produkcji ostatnich szlifów.</p>
      <figure>
        <img src="https://www.gry-online.pl/Galeria/Html/Wiadomosci/191096562.jpg"/>
        <figcaption>Na przygody filmowego Lamberta będziemy musieli poczekać tydzień dłużej.</figcaption>
      </figure>
      <p><b>Nurzyński zaznaczył przy okazji, że pokaz </b><b><i>Pół wieku poezji później</i></b><b> na Warszawskich Targach Fantastyki odbędzie się zgodnie z planem.</b> Film będą mogły obejrzeć osoby, które zjawią się jutro o godzinie 18:00 w Domu Towarowym Bracia Jabłkowscy przy ulicy Brackiej. Szczegóły na temat wejściówek znajdziecie <a href="https://targifantastyki.pl/bilety">w tym miejscu</a>.</p>
      <p>Przypominamy, że <i>Pół wieku poezji później</i> jest projektem całkowicie <a href="https://www.gry-online.pl/newsroom/pol-wieku-poezji-pozniej-rozpoczela-sie-kolejna-zbiorka-na-fanowski-film-z-uniwersum-wiedzmina/zd197e7">sfinansowanym</a> przez fanów. Film miał być początkowo krótkometrażówką, lecz ostatecznie czas seansu wynosi około 80 minut. <b>Jego akcja toczy się 25 lat po wydarzeniach przedstawionych w </b><b><i>Pani Jeziora</i></b>, czyli chronologicznie ostatniej części cyklu o przygodach słynnego pogromcy potworów Geralta z Rivii. Nie był to czas dobry dla wiedźminów. Ponownie padli oni ofiarą pogromu. Z masakry w Kaer Morhen cało uchodzi jedynie Lambert, który rozpoczyna swoją wędrówkę po świecie. Pewnego dnia trafia on do jednej z temerskich karczm, gdzie spotyka Triss Merigold. Czarodziejka poszukuje uciekinierki z Aretuzy, która ponoć odnalazła legendarną Księgę Alzura.</p>
      <p><b>Mimo dość mizernego budżetu, twórcom udało się zaprosić do współpracy kilku znanych aktorów.</b> W rolę Lamberta wcielił się Mariusz Drężek, Triss Merigold odegrała Magdalena Różańska, a w roli Jaskra ponownie ujrzymy Zbigniewa Zamachowskiego.</p>
      <p><i>Pół wieku poezji później</i> wybrani szczęśliwcy mieli już okazję obejrzeć w minioną środę podczas pokazu w Kinie Wisła w Warszawie. Na sali znalazł się między innymi nasz redaktor, Michał „Elessar” Mańka. <b>Jego wrażenia z seansu możecie znaleźć</b> <a href="https://www.gry-online.pl/newsroom/widzielismy-fanowskiego-wiedzmina-pol-wieku-poezji-pozniej-daje-r/zc1d0fa">w tej wiadomości</a><b>.</b></p>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>