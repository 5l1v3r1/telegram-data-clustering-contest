<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kultura-eletmod/bulvar/cikk/2019/11/29/elkepeszto-hogy-russell-crowe-baseballsapkajaert-micsoda-harc-folyt"/>
    <meta property="og:site_name" content="hirado.hu"/>
    <meta property="article:published_time" content="2019-11-29T15:47:00+00:00"/>
    <meta property="og:title" content="Elképesztő, hogy Russell Crowe baseballsapkájáért micsoda harc folyt"/>
    <meta property="og:description" content="A viseltes darabot végül 20 millióért szerezte meg egy rajongó, mely összeget persze jótékony célra fordítja a színész."/>
  </head>
  <body>
    <article>
      <h1>Elképesztő, hogy Russell Crowe baseballsapkájáért micsoda harc folyt</h1>
      <address><time datetime="2019-11-29T15:47:00+00:00">29 Nov 2019, 15:47</time> by <a rel="author">MTI</a></address>
      <p>
        <b>A viseltes darabot végül 20 millióért szerezte meg egy rajongó, mely összeget persze jótékony célra fordítja a színész.</b>
      </p>
      <p>Russell Crowe Oscar-díjas ausztrál filmszínész elnyűtt, régi baseballsapkája százezer ausztrál dollárért (húszmillió forintért) kelt el azon a pénteki árverésen, amelynek bevételéből az új-dél-walesi tűzoltókat támogatják.</p>
      <figure>
        <embed-post data-src="https://www.instagram.com/p/B5b4Pa0hrsi" data-service="Instagram"/>
      </figure>
      <p>Az árverést az Ausztráliában pusztító bozóttüzek oltásán dolgozó tűzoltók javára szervezték. A kontinens keleti részén terjedő tüzek a filmsztár egy ottani ingatlanát is érintették. A Gladiátor, az Egy csodálatos elme és a Robin Hood ausztrál sztárja egy megviselt fehér baseballsapkáját – amelyen a South Sydney Rabbitohs futballcsapat logója szerepel – ajánlotta fel az árverésre.</p>
      <p>A sapkát százezer ausztrál dollárért Mike Cannon-Brookes, az ausztrál Atlassian szoftvercég társalapítója szerezte meg. Crowe azonban megígérte, hogy a legmagasabb licitet megduplázza, úgyhogy ő is százezer dollárral járult hozzá a tűzoltóknak szánt adományhoz. Továbbá az Atlassian másik alapítója és az amerikai Qualtrics szoftvercég társalapítója is száz-százezer ausztrál dollárt ajánlott fel.</p>
      <figure>
        <embed-post data-src="https://www.instagram.com/p/B1k3G_5BCJV" data-service="Instagram"/>
      </figure>
      <p>Így a jótékonysági árveréssel gyűjtött adomány összege végül 400 ezer ausztrál dollár (82 millió forint) lett. Cannon-Brookes a százezer dollárt azzal a kikötéssel fizette ki, hogy Crow-nak “találnia kell egy gyereket, aki a bozóttűz miatt szenvedett, és neki kell adnia a sapkát, hogy felvidítsa”. A licitnyertes azt is kérte, hogy a színész írja alá a sapkát.</p>
      <p>Crowe elmondta, hogy a befolyt adományt több tűzoltóállomás között osztja el, köztük olyanoknak adja, amelyek jelenleg is küzdenek a bozóttüzekkel. <i>“Meg akarom köszönni az ország minden önkéntesének, hogy fáradhatatlanul vigyáz közösségeink biztonságára”</i> – mondta a sztár.</p>
      <p>Tweet</p>
    </article>
  </body>
</html>