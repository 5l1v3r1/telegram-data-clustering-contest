<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/hamaneyden-trumpa-afganistan-tepkisi-1399125"/>
    <meta property="og:site_name" content="Karar.com"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Hamaney'den Trump'a 'Afganistan' tepkisi"/>
    <meta property="og:description" content="Trump'ın Afganistan, ABD Başkan Yardımcısı Pence'nin Irak ziyaretlerini eleştiren İran lideri Hamaney"/>
  </head>
  <body>
    <article>
      <h1>Hamaney'den Trump'a 'Afganistan' tepkisi</h1>
      <address>
        <time datetime="2019-11-29T15:00:00+00:00">29 Nov 2019, 15:00</time>
      </address>
      <p>
        <b>Trump'ın Afganistan, ABD Başkan Yardımcısı Pence'nin Irak ziyaretlerini eleştiren İran lideri Hamaney "Amerikalılar, izinsizce kalkıp bir ülkeye giriyorlar. Ne o ülkenin hükümetini ziyaret ediyorlar ne de o ülkenin başkentine gidiyorlar. Yani halkların özgürlüğü ve bağımsızlığına resmen hakarette bulunuyorlar" paylaşımında bulundu.</b>
      </p>
      <p>İran lideri Ayetullah Ali Hamaney, ABD Başkanı Donald Trump'ın Afganistan'a, Başkan Yardımcısı Mike Pence'in de Irak'a yaptığı habersiz ziyaretleri, bu ülkelere 'hakaret' olarak değerlendirdi.</p>
      <p>Hamaney, Twitter hesabından paylaştığı mesajında, ABD'li yetkililerin Afganistan ve Irak ziyaretlerinde izlediği yöntemi eleştirdi.</p>
      <p>Hamaney, mesajında şu ifadelere yer verdi: "Amerikalılar, izinsizce kalkıp bir ülkeye giriyorlar. Ne o ülkenin hükümetini ziyaret ediyorlar ne de o ülkenin başkentine gidiyorlar. Orada üslere sahipler. Kendi üslerine gidiyorlar. Yani halkların özgürlüğü ve bağımsızlığına resmen hakarette bulunuyorlar."</p>
      <p>
        <b>NE OLMUŞTU?</b>
      </p>
      <p>ABD Başkanı Trump dün 'Şükran Günü' dolayısıyla Afganistan'daki ABD askerlerine sürpriz bir ziyarette bulunmuştu. Trump, Afganistan'daki en büyük hava üssü Bagram'a inmiş ve Afganistan Cumhurbaşkanı Eşref Gani ile üste bir araya gelmişti.</p>
      <p>ABD Başkan Yardımcısı Pence de Irak'a 23 Kasım'da gerçekleştirdiği beklenmedik ziyarette Irak Kürt Bölgesel Yönetimi (IKBY) Başkanı Neçirvan Barzani ve IKBY Başbakanı Mesrur Barzani ile görüşmüş ancak Irak merkezi hükümeti yetkilileriyle bir araya gelmemişti. Pence, Enbar'ın batısındaki Aynu'l Esad Üssü'nde bulunan ABD'li askerleri ziyaret etmişti. </p>
      <p>
        <b>ANKARA/AA</b>
      </p>
      <related>
        <a href="https://www.karar.com/dunya-haberleri/trumptan-afganistana-sukran-gunu-ziyareti-1398603"/>
      </related>
      <related>
        <a href="https://www.karar.com/dunya-haberleri/abd-baskan-yardimcisi-penceten-iraka-surpriz-ziyaret-1392852"/>
      </related>
    </article>
  </body>
</html>