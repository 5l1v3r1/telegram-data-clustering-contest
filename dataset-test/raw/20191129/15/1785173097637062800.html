<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/o-fabrica-de-panificatie-din-campia-turzii-controlata-de-un-grup-belgian-a-investit-12-5-milioane-de-euro-intr-o-noua-linie-de-productie-1922402029002019111519185043"/>
    <meta property="og:site_name" content="News.ro"/>
    <meta property="article:published_time" content="2019-11-29T15:20:00+00:00"/>
    <meta property="og:title" content="O fabrică de panificaţie din Câmpia Turzii, controlată de un grup belgian, a investit 12,5 milioane de euro într-o nouă linie de producţie"/>
    <meta property="og:description" content="Cea mai mare fabrică de panificaţie şi patiserie pre-coaptă congelată din România, controlată de grupul belgian La Lorraine, a investit la Câmpia Turzii 12,5 milioane de euro pentru instalarea unei noi linii de producţie, se arată într-un comunicat al companiei."/>
  </head>
  <body>
    <article>
      <h1>O fabrică de panificaţie din Câmpia Turzii, controlată de un grup belgian, a investit 12,5 milioane de euro într-o nouă linie de producţie</h1>
      <address><time datetime="2019-11-29T15:20:00+00:00">29 Nov 2019, 15:20</time> by <a rel="author">Alina Oprea</a></address>
      <p>
        <b>Cea mai mare fabrică de panificaţie şi patiserie pre-coaptă congelată din România, controlată de grupul belgian La Lorraine, a investit la Câmpia Turzii 12,5 milioane de euro pentru instalarea unei noi linii de producţie, se arată într-un comunicat al companiei.</b>
      </p>
      <p>Produsele făcute aici vor ajunge atât pe piaţa internă, cât şi la export.</p>
      <p>”Investiţia atrage după sine crearea a zeci de noi locuri de muncă”, se precizează în comunicat.</p>
      <p>Cea de-a cincea linie de producţie va fi dedicată pâinii de tip rustic de o calitate superioară, făcută cu ingrediente nutritive precum maiaua şi seminţele. Aceasta este aproape în totalitate automatizată, având o capacitate de producţie de 160.000 de produse pe zi. Linia este dotată cu un dospitor cu aerosoli care ajută la o mai bună hidratare a aluatului.</p>
      <p>”Sistemul de ambalare este tehnologizat, pregătirea cutiilor şi etichetare făcându-se automat, viteza de ambalare fiind de două pâini pe secundă. Linia este deja funcţională, iar produsele făcute în fabrica din Câmpia Turzii vor ajunge atât pe piaţa internă, cât şi la export în ţări precum Serbia, Bulgaria, Ungaria şi Grecia”, se mai menţionează în comunicat.</p>
      <p>Până la sfârşitul acestui an vor fi angajate 20 de persoane.</p>
      <p>”Astfel, până la sfârşitul acestui an vor fi angajate 20 de persoane, urmând ca până la finalul anului viitor să mai fie angajaţi încă 40 de operatori. Fabrica de produse de panificaţie şi patiserie pre-coaptă va avea nevoie de oameni cu un nivel de pregătire tehnică ridicat, precum şi de proaspăt absolvenţi ai şcolilor profesionale sau a liceelor cu profil tehnic sau de tineri talentaţi care îşi doresc să înveţe şi să se dezvolte în echipa La Lorraine România”, spun reprezentanţii companiei.</p>
      <p>La Lorraine România este unul dintre principalii furnizori de produse pre-coapte de pe piaţa din România. În anul 2018, în fabrica din Câmpia Turzii s-au făcut 36.000 de tone de produse de panificaţie pre-coaptă congelată şi produse de patiserie congelată. 30.000 de tone au ajuns pe piaţa internă, iar 6.000 de tone au ajuns la export.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>