<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/lapte-oaie-cacareze-328422.html"/>
    <meta property="og:site_name" content="Observator"/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Căcăreze de oaie în laptele de vacă, cea mai dezgustătoare înşelăciune a micilor producători"/>
    <meta property="og:description" content="Preşedintele Patronatului Laptelui din România, Dorin Cojocaru, atrage atenţia că, în această perioadă nu ar trebui să existe pe piaţă lactate proaspete de oaie şi capră, deoarece oile şi caprele au lactaţia abia în primăvară."/>
  </head>
  <body>
    <article>
      <h1>Căcăreze de oaie în laptele de vacă, cea mai dezgustătoare înşelăciune a micilor producători</h1>
      <address><time datetime="2019-11-29T15:22:00+00:00">29 Nov 2019, 15:22</time> by <a rel="author">Cristian Ionescu</a></address>
      <p>
        <b>
          <b>Preşedintele Patronatului Laptelui din România, Dorin Cojocaru, atrage atenţia că, în această perioadă nu ar trebui să existe pe piaţă lactate proaspete de oaie şi capră, deoarece oile şi caprele au lactaţia abia în primăvară.</b>
        </b>
      </p>
      <p>El a dezvăluit o practică dezgustătoare unor producători, care pun căcăreze de oaie în laptele de vacă, pentru a-i da mirosul specific şi a înşela consumatorii.</p>
      <h3>Căcăreze de oaie în laptele de vacă, pentru gust şi miros</h3>
      <p>Preşedintele Patronatului Laptelui din România a precizat, pentru consumatori, că unii mici producători, care au spre comercializare lapte proaspăt de oaie şi capră, încearcă să înşele cumpărătorii, punând în laptele de vacă căcăreze de oaie, pentru a-i da laptelui mirosul specific.</p>
      <p><i>"Consumatorii să aibă grijă la miros, pentru că mirosul de lapte de oaie şi capră este unul fin, aparte, nu de bălegar sau de grajd. Am văzut în practica mea că sunt unii mici producători sau centre de colectare a laptelui care aruncă căcăreze de oaie în lapte ca să-i dea miros de oaie. Să nu fie înşelaţi, pentru că oile şi caprele au lactaţie abia în primăvară. Astfel că nu ar trebui să existe pe piaţă lapte şi brânză proaspătă de oaie şi capră. Cu toate acestea, pieţele sunt pline de telemea proaspătă de oaie şi capră, care, deşi poate avea mirosul specific, nu are cum să fie produsă din lapte de la aceste animale"</i>, a avertizat el.</p>
      <p>În hipermarketuri această practică nu este posibilă, pentru că toată marfa este controlată de producători, comercianţi, ANPC şi direcţiile sanitar-veterinare, astfel încât să nu fie pusă în pericol sănătatea consumatorilor.</p>
    </article>
  </body>
</html>