<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/zimni-sporty/beh-na-lyzich-bezecke-lyzovani-svetovy-pohar-michal-novak-razymova-klaebo_1911291530_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Úvodní sprint klasickou technikou ovládli favorizovaní Fallaová a Klaebo, Češi nebodovali"/>
    <meta property="og:description" content="Fallaová si v Ruce doběhla pro jubilejní 20. sprinterský triumf a na druhém místě historické tabulky vyrovnala Slovinku Petru Majdičovou. Klaebo vyhrál rekordní 17. závod."/>
  </head>
  <body>
    <article>
      <h1>Úvodní sprint klasickou technikou ovládli favorizovaní Fallaová a Klaebo, Češi nebodovali</h1>
      <address><time datetime="2019-11-29T15:30:00+00:00">29 Nov 2019, 15:30</time> by <a rel="author">ČTK</a></address>
      <p>
        <b>Norští favorité Johannes Hösflot Klaebo a Maiken Caspersen Fallaová vyhráli ve finském středisku Ruka sprinty klasickou technikou, které zahájily Světový pohár v běhu na lyžích. Češi na body nedosáhli, z osmi reprezentantů nepostoupil z kvalifikace žádný.</b>
      </p>
      <p>Olympijský šampion z Pchjongčchangu Klaebo malý křišťálový glóbus za sprinterské hodnocení obhajuje, kromě toho i velký za celkové prvenství. Dnes vyhrál rekordní 17. sprinterský závod seriálu, a to s náskokem více než čtyř sekund před krajanem Paalem Golbergem.</p>
      <related>
        <h4>Číst článek</h4>
        <a href="https://www.irozhlas.cz/sport/zimni-sporty/jak-vybrat-bezky-lyze-klasika-brusleni-tvrdost-delka_1911242036_jgr"/>
      </related>
      <p>Fallaová si v Ruce doběhla pro jubilejní 20. sprinterský triumf a na druhém místě historické tabulky vyrovnala Slovinku Petru Majdičovou. Dvakrát více výher má norská legenda Marit Björgenová. Vítězka sprinterské klasifikace z minulé sezony Švédka Stina Nilssonová doběhla v pátek pátá.</p>
      <p>Z českých běžců měl ke čtvrtfinálové účasti nejblíže Michal Novák, jehož na 1,4 km dlouhé trati dělilo od třicátého místa sedm pozic a 1,17 sekundy. Mezi ženami skončila nejvýše Kateřina Razýmová 44. a za postupem zaostala o 2,29.</p>
      <figure>
        <iframe data-src="https://twitter.com/FISCrossCountry/status/1200409119833767936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Královna minulé sezony Norka Ingvild Flugstad Östbergová vstoupí do sezony později, podle některých médií má totiž zdravotní potíže kvůli přetrénovanosti. Její předchůdkyně na pohárovém trůnu a krajanka Heidi Wengová obsadila v kvalifikaci první nepostupové místo.</p>
      <figure>
        <iframe data-src="https://twitter.com/FISCrossCountry/status/1200408375617449985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Úvodní závody SP v běhu na lyžích v Ruce (Finsko) - sprint klasicky (1,4 km):</b><br/><b>Muži:</b> 1. Klaebo 2:39,47, 2. Golberg (oba Nor.) -4,17, 3. Jouve (Fr.) -4,62, 5. Bolšunov (Rus.) -5,24, 5. Iversen (Nor.) -5,96, 6. Svensson (Švéd.) -9,50, ...v kvalifikaci 37. <i><b>M. Novák</b></i>, 41. <i><b>Šeller</b></i>, 65. <i><b>Pechoušek</b></i> (všichni ČR).</p>
      <p><b>Ženy:</b> 1. Fallaová (Nor.) 3:05,70, 2. Sundlingová (Švéd.) -2,33, 3. Bjornsenová (USA) -2,77, 4. Stensethová (Nor.) -2,78, 5. Nilssonová (Švéd.) -7,00, 6. T. Wengová (Nor.) -17,61, ...v kvalifikaci 44. <i><b>Razýmová</b></i>, 49. <i><b>Schützová</b></i>, 52. <i><b>Janatová</b></i>, 55. <i><b>Beranová</b></i>, 58. <i><b>Nováková</b></i> (všechny ČR).</p>
      <related>
        <h4>Související články</h4>
        <a href="https://www.irozhlas.cz/sport/zimni-sporty/doping-johannes-durr-vezeni-krevni-doping-bezecke-lyzovani-sportovni-podvod_1911141204_and"/>
        <a href="https://www.irozhlas.cz/sport/zimni-sporty/bezecke-lyzovani-svetovy-pohar-cesko-nove-mesto-havlickova-novak-koukal_1911041922_tat"/>
        <a href="https://www.irozhlas.cz/sport/zimni-sporty/bezecke-lyzovani-lukas-bauer-rozhovor-radiozurnal-sport-priprava-trener_1905152113_anj"/>
        <a href="https://www.irozhlas.cz/sport/zimni-sporty/bezecke-lyzovani-ilkka-jarva-finsky-trener-konci-pavel-benc-sef-useku_1903251126_vman"/>
      </related>
    </article>
  </body>
</html>