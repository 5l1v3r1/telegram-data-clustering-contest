<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/keses-tamadot-lottek-agyon-a-rendorok-london-belvarosaban-1901130/"/>
    <meta property="og:site_name" content="Világgazdaság"/>
    <meta property="article:published_time" content="2019-11-29T15:09:00+00:00"/>
    <meta property="og:title" content="Többen megsebesültek egy késeléses támadásban Londonban"/>
    <meta property="og:description" content="A kivonuló rendőrök egy embert agyonlőttek."/>
  </head>
  <body>
    <article>
      <h1>Többen megsebesültek egy késeléses támadásban Londonban</h1>
      <address><time datetime="2019-11-29T15:09:00+00:00">29 Nov 2019, 15:09</time> by <a rel="author">MTI</a></address>
      <p>A Scotland Yard péntek délutáni beszámolója szerint többen megsebesültek egy késeléses támadásban London belvárosában, a Temzén átívelő London híd közelében. A rendőrök egy embert lelőttek.</p>
      <p>A London hidat és környékét a rendőrség lezárta.</p>
      <figure>
        <iframe data-src="https://twitter.com/NENewsLive1/status/1200434193278177280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A londoni rendőrség pénteken késő délután közzétett részletesebb beszámolója szerint</p>
      <aside>az incidens körülményei egyelőre nem egyértelműek.</aside>
      <p>A közlemény megfogalmazása szerint azonban a hatóságok elővigyázatosságból „úgy kezelik a történteket, mintha az incidens a terrorizmushoz lenne köthető”.</p>
      <aside>A Scotland Yard szerint a kivonuló fegyveres rendőri egységek egy embert lelőttek. A tájékoztatás nem terjed ki arra, hogy az illető életét vesztette-e.</aside>
      <p>A nem sokkal korábbi rendőrségi közleményben az szerepelt, hogy a helyszínen egy embert őrizetbe vettek.</p>
      <p>A rendőrség szerint</p>
      <aside>a késelésnek több sebesültje van. Egyelőre az ő állapotukról sincs hivatalos hír.</aside>
      <p>A hídon péntek délután egy kamion állt keresztben, félig átlógva a szemközti forgalmi sávba, pótkocsijának belső terét a rendőrök vizsgálták.</p>
      <p>Boris Johnson brit miniszterelnök Twitter-üzenetében közölte, hogy a hatóságoktól folyamatos tájékoztatást kap a történtekről.</p>
      <figure>
        <img src="https://www.vg.hu/wp-content/uploads/2019/11/0001MO6GZ.jpg"/>
        <figcaption>Fotó: AFP</figcaption>
      </figure>
      <p>Priti Patel belügyminiszter e hónap elején bejelentette, hogy mérsékelték a brit elhárító hatóságok a nagy-britanniai terrorkészültség szintjét. Patel az intézkedést bejelentő közleményében hangsúlyozta ugyanakkor, hogy a terrorfenyegetettség továbbra is magas.</p>
      <p>Az ötfokozatú skálán az addig érvényben volt második legmagasabb, „súlyos” szintről a harmadik szintre, „jelentősre” módosították a készültségi fokozatot.</p>
      <p>A nagy-britanniai terrorkészültségi fokozat 2014 augusztusa óta nem volt ilyen alacsonyan.</p>
      <aside>A London hídon 2017. június 3-án este három terrorista egy furgonnal a híd járdájára hajtott fel, ahol gyalogosokat gázolt el,</aside>
      <p>majd a közeli piac, a Borough Market környékén sok embert megkéselt. A támadásban heten életüket vesztették, 48-an megsérültek.</p>
      <p>A kiérkező fegyveres rendőri egység a három merénylőt az első bejelentéstől számított nyolc percen belül agyonlőtte.</p>
      <figure>
        <img src="https://www.vg.hu/wp-content/uploads/2019/11/londonikeseles.jpg"/>
        <figcaption>Fotó: Facundo Arrizabalaga / MTI/EPA</figcaption>
      </figure>
      <p>Néhány héttel korábban</p>
      <aside>hasonló támadás történt a parlament közvetlen közelében lévő Westminster hídon is, ahol egy magányos elkövető szintén a járdán közlekedő gyalogosok közé hajtott,</aside>
      <p>majd furgonjából kiszállva késsel megölt egy rendőrt. A támadót a parlament fegyveres őrsége agyonlőtte.</p>
      <p>Ebben a merényletben az elkövetőn kívül öten vesztették életüket.</p>
      <p>Azóta mindkét hídon beton- és acélelemekből álló kordonnal választották el a járdát az úttesttől.</p>
      <p>Neil Basu, a Scotland Yard terrorellenes ügyosztályának vezetője a készültségi fokozat mérséklésének november eleji bejelentéséhez fűzött nyilatkozatában hangsúlyozta: az intézkedés jelzi, hogy „pozitív fejlemények” történtek a terrorfenyegetettség csökkentésében, de változatlanul valószínű terrortámadások megkísérlése.</p>
      <p>Basu részletek nélkül hozzátette: a terrorelhárító szolgálat hozzávetőleg 800 vizsgálatot folytat, és 2017 óta 24 terrortámadási terv végrehajtását akadályozta meg.</p>
    </article>
  </body>
</html>