<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/221059_apo-ti-baltiki-sti-syria"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T15:32:50+00:00"/>
    <meta property="og:title" content="Από τη Βαλτική στη Συρία"/>
    <meta property="og:description" content="Η Τουρκία απειλεί με βέτο τον επιχειρησιακό σχεδιασμό του ΝΑΤΟ στην Πολωνία και τις Βαλτικές, μέχρι η Συμμαχία να στηρίξει πολιτικά την Αγκυρα στη σύγκρουσή της με τους Κούρδους της Συρίας. Είναι προφανές ότι πρόκειται για ακόμη ένα επεισόδιο στο σίριαλ των εκβιαστικών πιέσεων"/>
  </head>
  <body>
    <article>
      <h1>Από τη Βαλτική στη Συρία</h1>
      <address><time datetime="2019-11-29T15:32:50+00:00">29 Nov 2019, 15:32</time> by <a rel="author">Γιώργος Καπόπουλος</a></address>
      <p>Η Τουρκία απειλεί με βέτο τον επιχειρησιακό σχεδιασμό του ΝΑΤΟ στην Πολωνία και τις Βαλτικές, μέχρι η Συμμαχία να στηρίξει πολιτικά την Αγκυρα στη σύγκρουσή της με τους Κούρδους της Συρίας και πιο συγκεκριμένα με τον χαρακτηρισμό των ανταρτών της ΥPG ως τρομοκρατών.</p>
      <p>Είναι προφανές ότι πρόκειται για ακόμη ένα επεισόδιο στο σίριαλ των εκβιαστικών πιέσεων που ασκεί τους τελευταίους μήνες ο Ερντογάν στην Ευρώπη, με χαρακτηριστική κορύφωση τις απειλές για ανεξέλεγκτες προσφυγικές ροές, μέχρι και την επιστροφή των τζιχαντιστών που είναι υπήκοοι ευρωπαϊκών κρατών.</p>
      <p>Με δεδομένη την ήδη προγραμματισμένη στο περιθώριο της συνόδου κορυφής του ΝΑΤΟ στο Λονδίνο, την επόμενη βδομάδα, συνάντηση του Ερντογάν με τους Μέρκελ, Μακρόν και Τζόνσον, η απειλή του τουρκικού βέτο μάλλον εντάσσεται στην επικοινωνιακή τακτική της Αγκυρας.</p>
      <p>Μια επικοινωνιακή τακτική που προβάλλει αξιόπιστη, καθώς είναι ακόμη αισθητός ο απόηχος του πρόσφατου βέτο Μακρόν στην έναρξη ενταξιακών διαπραγματεύσεων της Ε.Ε. με τη Βόρεια Μακεδονία και την Αλβανία.</p>
      <p>Μια επικοινωνιακή τακτική η οποία, αφού ανέδειξε σε διπλωματικό θρίαμβο την πρόσφατη επίσκεψη Ερντογάν στον Λευκό Οίκο, προσπαθεί τώρα να συνθέσει μια εικόνα υποχώρησης των Μεγάλων της Ευρώπης απέναντι στην τουρκική αποφασιστικότητα. Σε κάθε περίπτωση είναι κάτι παραπάνω από σαφές ότι παρά τη στενή συνεργασία Αγκυρας-Μόσχας, με κορύφωση την αγορά των S-400, δεν τίθεται υπό αμφισβήτηση από καμιά πλευρά η παραμονή της Τουρκίας στο ΝΑΤΟ.</p>
      <p>Η συνάντηση Ερντογάν με τους Μέρκελ, Μακρόν και Τζόνσον δεν δείχνει μόνον την προσπάθεια συντονισμού των Μεγάλων της Ευρώπης με την Αγκυρα στη Συρία.</p>
      <p>Φωτίζει τη μετά Brexit Βρετανία αλλά και την εκτός Ε.Ε. Τουρκία να έχουν μια Ειδική Σχέση με οποιοδήποτε μελλοντικό, άτυπο ή θεσμικό, πλαίσιο ευρωπαϊκής αμυντικής συνεργασίας.</p>
      <p>Παρά την απειλή για βέτο της Αγκυρας, η σύνοδος κορυφής του ΝΑΤΟ στο Λονδίνο είναι σχεδόν βέβαιο ότι θα οριοθετήσει και θα επαναπροσδιορίσει με αμοιβαίο όφελος τις σχέσεις της Τουρκίας με την Ατλαντική Συμμαχία.</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/217848_oi-kryfoi-skopoi-tis-toyrkias"/>
        <a href="https://www.efsyn.gr/stiles/apopseis/215399_periorismos-zimion"/>
        <a href="https://www.efsyn.gr/stiles/apopseis/214740_ektos-kanonikotitas"/>
        <a href="https://www.efsyn.gr/stiles/apopseis/214171_oi-synepeies-tis-toyrkikis-eisbolis-sti-rozaba"/>
        <a href="https://www.efsyn.gr/stiles/apopseis/214079_rosiki-epidiaitisia"/>
        <a href="https://www.efsyn.gr/stiles/apopseis/213838_prasino-fos-ipa-ston-erntogan"/>
      </related>
    </article>
  </body>
</html>