<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/serie-a-unita-contro-il-razzismo-la-lettera-aperta-della-juve-e--15142"/>
    <meta property="og:site_name" content="il BiancoNero"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Serie A unita contro il razzismo: la lettera aperta della Juve e di tutti i club"/>
    <meta property="og:description" content="La Juventus, insieme agli altri 19 club di Serie A, ha voluto inviare una lettera aperta contro il razzismo: &quot;Un messaggio forte per dire 'basta', per sradicare un problema grave che affligge"/>
  </head>
  <body>
    <article>
      <h1>Serie A unita contro il razzismo: la lettera aperta della Juve e di tutti i club</h1>
      <address>
        <time datetime="2019-11-29T15:00:00+00:00">29 Nov 2019, 15:00</time>
      </address>
      <p><b>La Juventus, insieme agli altri 19 club di Serie A, ha voluto inviare una lettera aperta contro il razzismo</b>: </p>
      <p>"<i>Un messaggio forte per dire 'basta', per sradicare un problema grave che affligge gli stadi italiani e che deve essere debellato una volta per tutte. Attraverso una 'Lettera aperta a chi ama il calcio italiano',<b> la Juventus, insieme a tutti gli altri club di Serie A, si schiera attivamente contro il razzismo.  </b><br/><br/>Un testo nato dal confronto tra le società, la Lega Serie A, la FIGC ed esperti internazionali, in modo che lo sforzo comune sia teso a voltare pagina una volta per tutte, attraverso una solida e completa politica anti-razzismo</i>".</p>
      <p>
        <b>Questo il testo integrale della lettera:</b>
      </p>
      <p>"<i>Lettera aperta a tutti coloro che amano il calcio italiano<br/><br/>Dobbiamo riconoscere che abbiamo un serio problema con il razzismo negli stadi italiani e che non l’abbiamo combattuto a sufficienza nel corso di questi anni. Anche in questa stagione, le immagini del nostro calcio, in cui alcuni giocatori sono stati vittime di insulti razzisti, hanno fatto il giro del mondo, scatenando ovunque dibattito.<br/><br/>È motivo di frustrazione e vergogna per tutti noi. <br/><br/><b>Nel calcio, così come nella vita, nessuno dovrebbe mai subire insulti di natura razzista. Non possiamo più restare passivi e aspettare che tutto questo svanisca.</b><br/><br/>Su spinta degli stessi club, nelle ultime settimane, è stato avviato un confronto costruttivo con Lega Serie A, FIGC ed esperti internazionali su come affrontare e sradicare questo problema dal mondo del calcio.<br/><br/>Noi, i club che sottoscrivono questa lettera, siamo uniti dal desiderio di seri cambiamenti e la Lega Serie A ha dichiarato la sua intenzione di guidare questo percorso attraverso una solida e completa politica anti-razzismo in Serie A, con nuove leggi e regolamenti più severi, assieme a un piano di sensibilizzazione mirato per tutti coloro che sono coinvolti in questo sport riguardo al flagello del razzismo.<br/><br/>Non abbiamo più tempo da perdere.<br/><br/>Dobbiamo agire uniti con rapidità e determinazione, e così faremo di qui in avanti. Ora più che mai il contributo e il sostegno di tutti voi, tifosi dei nostri club e del calcio italiano, sarà fondamentale in questo sforzo di vitale importanza.<br/><br/>In fede, <br/><br/><b>Atalanta, Bologna, Brescia, Cagliari, Fiorentina, Genoa, Hellas Verona, Inter Milan, Juventus, Lazio, Lecce, AC Milan, Napoli, Parma, AS Roma, Sampdoria, Sassuolo, SPAL, Torino, Udinese</b></i>".</p>
    </article>
  </body>
</html>