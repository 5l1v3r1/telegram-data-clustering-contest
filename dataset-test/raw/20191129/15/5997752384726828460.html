<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/repertoar-dramskog-programa-za-decembar-na-rns1_1071617.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="Репертоар драмског програма за децембар на РНС1"/>
    <meta property="og:description" content="Радио Нови Сад садржајним драмским програмом испратиће 2019. годину, а драмским сукобима, заплетима и расплетима водиће слушаоце кроз празнични месец децембар. Новогодишња авантура почиње радио драмом „А,..."/>
  </head>
  <body>
    <article>
      <h1>Репертоар драмског програма за децембар на РНС1</h1>
      <h2>НОВИ САД - Радио Нови Сад садржајним драмским програмом испратиће 2019. годину, а драмским сукобима, заплетима и расплетима водиће слушаоце кроз празнични месец децембар. Новогодишња авантура почиње радио драмом „А, кашике?“ Слободана Говорчина, која приказује једну необичну породицу, а намењена је „свесним, несвесним и будућим родитељима од шеснаест и више лета“.</h2>
      <address>
        <time datetime="2019-11-29T15:05:00+00:00">29 Nov 2019, 15:05</time>
      </address>
      <p>Касни вечерњи сати биће испуњени и комедиографским смехом Јована Стерије Поповића, „Покондиреном тиквом“ која тематизује амбицију опанчарке Феме да постане нобл дама, односно заблуду да од „тикве може постати златан кондир“.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/29/dramski-program-rns.jpg"/>
        <figcaption>РТВ</figcaption>
      </figure>
      <p>Трећи четвртак у месецу резервисан је за „Кирију“ и Бранислава Нушића, још једног драмског писца који је забављао публику својим комедијама, приповеткама, романима, откривајући у виду хумора смешне стране живота нашег друштва. Новогодишње путешествије завршава се премијером друге епизоде радио-драмског серијала „Косингас“.</p>
      <p>Девојчицама и дечацима празнична чаролија биће употпуњена шароликим и веселим радио играма, богатством дијалога, ликова, ситуација. Радио игре „Сањар из заборављене долине“, „Породична ћаскања“, „Еским у џунгли“, „Ледена малина“ допринеће томе да се деца разгале, забаве и понешто науче. Након њих, у устаљеном дечјем термину од 10.05, зимска јутра утоплиће и епизоде Драмског интермеца из пера Душана Ђурђева.</p>
      <p>Крај године и последња недеља у децембру приредиће најмлађим слушаоцима „Зимску бајку“.</p>
    </article>
  </body>
</html>