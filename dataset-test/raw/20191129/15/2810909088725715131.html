<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360187"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-11-29T15:29:00+00:00"/>
    <meta property="og:title" content="Јахорина - бисер Српске"/>
    <meta property="og:description" content="Јахорина је бисер Републике Српске и треба што више радити на њеној промоцији с циљем привлачења већег броја туриста, поручено је са данашњег састанка представника министарства трговине и туризма Републике Српске, Туристичке организације Српске и града Источно Сарајево, одржаног на тој олимпијској планини."/>
  </head>
  <body>
    <article>
      <h1>Јахорина - бисер Српске</h1>
      <address>
        <time datetime="2019-11-29T15:29:00+00:00">29 Nov 2019, 15:29</time>
      </address>
      <p>
        <i>Јахорина је бисер Републике Српске и треба што више радити на њеној промоцији с циљем привлачења већег броја туриста, поручено је са данашњег састанка представника министарства трговине и туризма Републике Српске, Туристичке организације Српске и града Источно Сарајево, одржаног на тој олимпијској планини.</i>
      </p>
      <p>Игор Тошић, директор Туристичке организације "Јахорина" града Источно Сарајево, рекао је да Јахорина важи за покретача развоја туризма Сарајевско-романијске регије, али и Републике Српске, а самим тим значајно доприноси и повећању броја долазака туриста.</p>
      <p>- Ово је дестинација коју треба његовати и максимално користити сваку прилику за њену промоцију. Свједоци смо да се на Јахорини реализују бројни пројекти који ће сигурно допринијети развоју туризма у Српској - изјавио је Тошић новинарима након састанка.</p>
      <p>Према његовим ријечима, најзначајнији пројекат који је на планини реализован у посљедње вријеме јесте изградња кабинске гондоле, а њено сутрашње отварање потврдиће да су спремни за почетак нове туристичке сезоне.</p>
      <p>Градоначелник Источог Сарајева Ненад Вуковић истакао је да је туризам у градској стратегији дефинисан као главна привредна грана његовог развоја.</p>
      <p>- То је оправдано, узимајући у обзир потенцијале које имамо када је ријеч о планинама - Јахорини, Равној планини, Требевићу и Романији, али и микродестинацијама на нашем подручју. На многим сајмовима тражимо пријатељске градове и представљамо наше потенцијале - рекао је Вуковић.</p>
      <p>Вуковић је рекао да у Јахорини лежи шанса за отварање радних мјеста и велике инвестиције, које се ових година и дешавају, те да ће град Источно Сарајево учинити све да буде дио екипе која на туризам гледа као на развојну шансу.</p>
      <p>Он је пожелио много успјеха Олимпијском центру "Јахорина" поводом сутрашњег отварања прве гондоле на тој планини, као и зимске сезоне, која ће бити отворена 7. децембра.</p>
      <p>Директор Туристичке организације Републике Српске Нада Јовановић рекла је да је Јахорина најпознатији бренд Српске.</p>
      <p>Јовановићева је истакла да све што раде локалне заједнице заједно са туристичким организацијама подстиче инвестирање у области туризма, а самим тим и отварање радних мјеста.</p>
      <p>Она је навела да је у Српској за девет мјесеци ове године број долазака већи за око 5,6 одсто, а број ноћења за 7,9 одсто, али да ће детаљни подаци бити доступни тек по завршетку године.</p>
      <p>На Јахорини, у хотелу "Лавина" одржан је и састанак Координационог одбора Туристичких организација Републике Српске у који је укључено њих 12, како би разматрали план и програм за наредну годину.</p>
      <p>Састанцима, чији је циљ развој туризма у Српској, присуствовао је и представник Министарства трговине и туризма Републике Српске Драган Талић.</p>
    </article>
  </body>
</html>