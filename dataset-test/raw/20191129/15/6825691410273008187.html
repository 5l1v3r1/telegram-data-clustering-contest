<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sveikata/sveikata/propaguodama-skiepus-maskva-pasitelke-netiketus-sajungininkus-vampyrus-941896"/>
    <meta property="og:site_name" content="Kauno diena"/>
    <meta property="article:published_time" content="2019-11-29T15:50:00+00:00"/>
    <meta property="og:title" content="Propaguodama skiepus Maskva pasitelkė netikėtus sąjungininkus – vampyrus"/>
    <meta property="og:description" content="Maskvos sveikatos pareigūnai, kovodami su augančiu nepasitikėjimu skiepais, pasitelkė netikėtus sąjungininkus – kraugerius vampyrus."/>
  </head>
  <body>
    <article>
      <h1>Propaguodama skiepus Maskva pasitelkė netikėtus sąjungininkus – vampyrus</h1>
      <address><time datetime="2019-11-29T15:50:00+00:00">29 Nov 2019, 15:50</time> by <a rel="author" href="https://kauno.diena.lt/autoriai/raimondas-ciuplys" target="_blank">Raimondas Čiuplys, BNS</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/vampyras2.jpg?itok=6SdqJaJ4"/>
          <figcaption>Propaguodama skiepus Maskva pasitelkė netikėtus sąjungininkus – vampyrus – Vaizdo įrašo stop kadras Iir Scanpix nuotr. / Redakcijos montažas</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/ts0a2c10_0.jpg?itok=ZPqkdoXh"/>
          <figcaption>Propaguodama skiepus Maskva pasitelkė netikėtus sąjungininkus – vampyrus – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/vampyras.png?itok=uqYTwL2n"/>
          <figcaption>Propaguodama skiepus Maskva pasitelkė netikėtus sąjungininkus – vampyrus – Vaizdo įrašo stop kadras</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/eglmor/vampyras1.png?itok=vTAcEM3B"/>
          <figcaption>Propaguodama skiepus Maskva pasitelkė netikėtus sąjungininkus – vampyrus – Vaizdo įrašo stop kadras</figcaption>
        </figure>
      </slideshow>
      <p>
        <b>Maskvos sveikatos pareigūnai, kovodami su augančiu nepasitikėjimu skiepais, pasitelkė netikėtus sąjungininkus – kraugerius vampyrus.</b>
      </p>
      <p>Šią savaitę Maskvos sveikatos apsaugos departamento paskelbtoje socialinėje reklamoje vaizduojami juodai apsirengęs ilgaplaukis vampyras ir jo jauna duktė. Apsilankę pas gydytoją jie klausia, ar dukrai saugu gerti nepaskiepytų žmonių kraują.</p>
      <p>Užsiminęs, kad būtų geriau išvis negerti jokio kraujo, gydytojas perspėja, kad neskiepytų žmonių kraujas gali būti „labai pavojingas“, o tada išdėsto skiepijimosi privalumus.</p>
      <p>„Tai štai kodėl kai kurie tėvai atsisako skiepų? Kad mes nekandžiotume jų vaikų?“ – klausia tėvas vampyras.</p>
      <p>Ši reklama, užbaigiama raginimu tėvams paskiepyti savo vaikus, buvo paskelbta miesto pareigūnams ieškant būdų, kaip padidinti pasiskiepijusių žmonių skaičių. Ketvirtadienį miesto deputatai, tarp jų – Maskvos visuomenės sveikatos komiteto pirmininkas, rekomendavo padaryti skiepus privalomus.</p>
      <figure>
        <iframe src="https://www.youtube.com/embed/dktHy1WlryA" width="640" height="360" data-service="Youtube" scrolling="no"/>
      </figure>
      <p>Pasaulio sveikatos organizacija (PSO) ir Jungtinių Tautų vaikų fondas (UNICEF) liepos mėnesį perspėjo, kad paskiepytų žmonių skaičius pasaulyje „pavojingai įstrigo“, daugeliu atvejų – dėl vis didesnio nepasitikėjimo skiepais.</p>
      <p>Rugpjūčio mėnesį PSO nurodė, kad Europoje sparčiai daugėja susirgimo tymais atvejų, ir išreiškė nerimą dėl vakcinacijos masto.</p>
      <p>Rusijoje, Ukrainoje, Kazachstane ir Sakartvele per pirmąjį šių metų pusmetį užregistruota 78 proc. susirgimo tymais atvejų.</p>
      <p>Skiepų priešininkų judėjimą kurstė neteisingi tvirtinimai, kad skiepijimas sukelia ligas, tarp jų – autizmą.</p>
      <p>George'o Washingtono (Džordžo Vašingtono) universiteto mokslininkai pernai nustatė, kad socialinės žiniasklaidos botai ir Rusijos „troliai“ internete „skleidžia neteisingą informaciją apie skiepus“, siekdami sėti nesantaiką Jungtinėse Valstijose.</p>
    </article>
  </body>
</html>