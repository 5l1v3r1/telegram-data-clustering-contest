<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/politica/2019/11/29/iraq-proteste-dimissioni-mahdi/"/>
    <meta property="og:site_name" content="Wired"/>
    <meta property="article:published_time" content="2019-11-29T15:45:51+00:00"/>
    <meta property="og:title" content="A che punto sono le proteste in Iraq"/>
    <meta property="og:description" content="Le proteste antigovernative in Iraq hanno portato in due mesi a più di 400 vittimi con un picco di scontri sanguinosi nelle ultime 48 ore che ha fatto prendere al primo ministro la decisione di dimettersi"/>
  </head>
  <body>
    <article>
      <h1>A che punto sono le proteste in Iraq</h1>
      <address><time datetime="2019-11-29T15:45:51+00:00">29 Nov 2019, 15:45</time> by <a rel="author" href="https://www.wired.it/author/afoderi/" target="_blank">Alessio Foderi</a></address>
      <h3>Le manifestazioni hanno portato in due mesi a più di 400 vittime, con un picco di scontri sanguinosi nelle ultime 48 ore che ha portato alle dimissioni il primo ministro Adel Abdul Mahdi</h3>
      <p>Il primo ministro iracheno <a href="https://twitter.com/IraqiPMO/status/1200393006026768384">Adel Abdul Mahdi ha annunciato le sue dimissioni</a> dopo le parole dell’ayatollah <b>Al Sistani</b> che, questa mattina, invitava il parlamento a togliere la fiducia al suo governo. La più alta autorità dell’Islam sciita iracheno ha così <b>condannato l’utilizzo della forza contro i manifestanti</b>, soprattutto nelle ultime ore quando le violenze si sono trasformate <a href="https://www.aljazeera.com/news/2019/11/iraq-security-forces-kill-protesters-nasiriyah-army-deploys-191128084334582.html">in un bagno di sangue</a>. In questa nuova ondata di scontri tra polizia e manifestanti hanno infatti perso la vita, secondo fonti locali, <b>più di 50 persone</b> nelle città di Najaf, Nassiriya e Baghdad, portando a <b>oltre 400 il bilancio delle vittime </b>dall’inizio delle proteste anti-governative. <a href="https://www.wired.it/attualita/politica/2019/10/03/iraq-proteste-cosa-succede/">Da ottobre</a> i cittadini hanno iniziato a opporsi alle politiche del primo ministro, lamentando l’alto tasso di disoccupazione e la corruzione dilagante nel paese.</p>
      <p>Adil al-Dikhili, governatore della regione di Dhi Qar, dov’è Nassiriya, ha chiesto il ritiro dell’esercito e ha annunciato le sue dimissioni. Anche il suo gesto, anticipando il discorso dell’ayatollah, si è dimostrato contro il governo centrale: “<i>L’offensiva continua e gli incidenti sanguinosi non hanno di sicuro calmato le violenze</i>” <a href="https://www.arkansasonline.com/news/2019/nov/29/40-iraq-protesters-killed-as-violence-f/">ha scritto al primo ministro</a>. Si capisce dunque come nel giro di circa 48 ore la situazione sia precipitata. Proprio <b>a Nassiriya</b> infatti c’è stato il più alto numero di vittime quando l’esercito – arrivato mercoledì per prestare aiuto alle forze dell’ordine locali – ha sparato contro i manifestanti, <b>uccidendo più di 30 persone</b>. Ma nell’epicentro delle proteste, piazza Tahrir a Baghdad, adesso i manifestanti tirano un sospiro di sollievo ed esultano alla notizia delle dimissioni, vedendo una riforma del sistema con una nuova classe politica più vicina.</p>
      <figure>
        <img src="https://images.wired.it/wp-content/uploads/2019/11/29170120/GettyImages-1185483137.jpg"/>
        <figcaption>(foto: Ahmad Al-Rubaye/Getty Images)</figcaption>
      </figure>
      <h4>L’ombra dell’Iran</h4>
      <p>Un altro motivo delle proteste è stato sicuramente <b>l’influenza esercitata dall’Iran nella politica irachena</b>. Nella città di Najaf, un’altra città fulcro degli scontri a sud di Baghdad, i manifestanti avevano incendiato, nella notte tra mercoledì e giovedì, <a href="https://english.alarabiya.net/en/News/middle-east/2019/11/27/Iraqi-protesters-burn-down-Iranian-consulate-in-Najaf.html">il consolato iraniano</a> dopo che, per tutto il giorno, lo avevano circoscritto scontrandosi con la polizia. Cioè è fortemente simbolico di come la presenza di Teheran all’interno dell’Iraq – e soprattutto la sua influenza nel governo di Mahdi – sia mal accettata dai cittadini. Se nel mentre l’Iran ha condannato l’incendio, la rabbia dei cittadini che gridavano “<i>fuori l’Iran</i>” non si è assolutamente spenta.</p>
      <p>Dopo la caduta del regime di Saddam Hussein, nel 2006, e durante la guerra allo Stato islamico degli anni successivi, sono stati <a href="https://www.crisisgroup.org/middle-east-north-africa/gulf-and-arabian-peninsula/iran/iran-iraq-how-much-influence">moltissimi gli investimenti dell’Iran in Iraq</a>, sia dal punto di vista militare che economico. Così l’influenza finanziaria di Teheran si è quasi anteposta a quella di Washington. Secondo <b>due recenti inchieste</b>, rispettivamente dell’<i><a href="https://apnews.com/62642940e3fe4b1b87323decc9487fea">Associated Press</a></i> e di <i><a href="https://www.reuters.com/article/us-iraq-protests-iran-exclusive/exclusive-iran-intervenes-to-prevent-ousting-of-iraqi-prime-minister-sources-idUSKBN1XA2DI">Reuters</a></i>, sarebbe proprio l’Iran – nei panni del potente generale <b>Qassem Suleimani</b>, capo delle guardie rivoluzionarie iraniane – a controllare quanto stesse avvenendo in Iraq, sin da inizio ottobre, quando sono iniziate le proteste.</p>
      <p>L’Iraq da circa un anno è guidato dallo sciita Abdul Mahdi e sin dall’insediamento, per molti, <a href="https://www.liberation.fr/planete/2019/11/28/irak-teheran-dans-le-viseur-des-manifestants_1766148">la presenza dell’Iran, a maggioranza sciita, è stata tangibile</a>. Protestare contro l’establishment equivale così, in un certo qual modo, ad essere anti-Iran. Dall’altro lato, ampliando la prospettiva di analisi, il governo si troverebbe stretto in una morsa: conservare le relazioni con gli Stati Uniti e non perdere l’appoggio economico di Teheran. Situazione non facile se si considerano anche <a href="https://formiche.net/2019/11/sanzioni-khamenei-usa-iran/">le tensioni fra i due paesi</a> in questione.</p>
      <h4>La situazione del paese</h4>
      <p>Quel che rimane certo, oltre all’altissimo numero di vittime dall’inizio delle manifestazioni, è anche <b>la grave condizione</b> in cui versa il paese, secondo produttore di petrolio al mondo. <a href="https://www.transparency.org/country/IRQ">Secondo Trasparency International</a> l’Iraq è al <b>12esimo posto per la corruzione</b> su scala mondiale. Secondo gli ultimi dati, una persona su cinque è sotto la soglia di povertà e, secondo la Banca Mondiale, <b>un giovane su quattro non ha un’occupazione</b>. Tutto questo ha sicuramente contribuito ad alimentare le proteste, considerate le più forti e violente degli ultimi quindici anni nel paese.</p>
    </article>
  </body>
</html>