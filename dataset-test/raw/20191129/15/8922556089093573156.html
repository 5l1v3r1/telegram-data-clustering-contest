<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/iraks-premiarminister-lovar-att-avga-5462682.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T15:05:03+00:00"/>
    <meta property="og:title" content="Iraks premiärminister lovar att avgå"/>
    <meta property="og:description" content="Irak Iraks pressade premiärminister Adil Abd al-Mahdi lovar att kliva ner från sin post – sedan landets högsta religiösa direkt ifrågasatt regeringen. Beskedet kommer efter veckor av protester som skö"/>
  </head>
  <body>
    <article>
      <h1>Iraks premiärminister lovar att avgå</h1>
      <h2>Irak Iraks pressade premiärminister Adil Abd al-Mahdi lovar att kliva ner från sin post – sedan landets högsta religiösa direkt ifrågasatt regeringen. Beskedet kommer efter veckor av protester som skördat över 400 människors liv.</h2>
      <address><time datetime="2019-11-29T15:05:03+00:00">29 Nov 2019, 15:05</time> by <a rel="author">TT-AFP-Reuters</a></address>
      <figure>
        <img src="https://img9.ntm.eu/unt/public/img/5462714/1129161017/iraks-premiarminister-adil-abd?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Manuel Balce Ceneta/AP/TT | Iraks premiärminister Adil Abd al-Mahdi meddelar att han kommer att lämna in sin avskedsansökan till parlamentet. Arkivbild.</figcaption>
      </figure>
      <p>"Jag avser att lämna in en formell avskedsansökan till det högaktade parlamentet", skriver Adil Abd al-Mahdi i ett uttalande. Han preciserar dock inte när han kommer att avgå.</p>
      <p>Beskedet möttes av firande på Tahrirtorget i huvudstaden Bagdad, som varit en samlingspunkt för de omfattande protester som pågått i snart två månader.</p>
      <p>Unga demonstranter släppte stenar de haft i händerna i förberedelse för sammandrabbningar med kravallpolis och började i stället dansa av glädje, rapporterar AFP:s utsända fotograf.</p>
      <blockquote>Detta är vår första seger, och vi hoppas på många fler, ropade en demonstrant lyckligt medan musik dundrade från de motordrivna trehjulingar som vanligtvis använts för att transportera bort sårade.</blockquote>
      <blockquote>Det är också en seger för alla fallna martyrer.</blockquote>
      <h3>Satte stenen i rullning</h3>
      <p>Ett av demonstranternas huvudkrav har varit att regeringen avgår i sin helhet.</p>
      <p>Landets högste shiamuslimske ledare, storayatollan Ali al-Sistani, har tidigare uppmanat myndigheterna till återhållsamhet i hanteringen av protesterna, och rått landets politiker att genomföra ordentliga reformer.</p>
      <p>På fredagen, några timmar före premiärministerns besked, gick han steget längre. I sin fredagsbön uppmanade han parlamentet att ompröva sitt stöd för den nuvarande regeringen. Kort efter utspelet kallade ledamoten och den tidigare premiärministern Haider al-Abadi till ett extrainsatt parlamentssammanträde i helgen i syfte att utfärda en misstroendeförklaring mot landets ledning och bilda en ny "oberoende" regering.</p>
      <p>Även det inflytelserika paramilitära nätverket Folkets mobiliseringsstyrkor, som har stöttat regeringen, tycks nu ha bytt fot. Dess politiska representation i parlamentet, Fatah, manar till "nödvändiga förändringar" utifrån landets intressen.</p>
      <h3>Blodiga dagar</h3>
      <p>Scenförändringen äger rum efter torsdagens oroligheter då 44 demonstranter dödades och närmare 1 000 skadades i Bagdad och på andra platser i södra Irak. Oroligheterna fortsatte under fredagen då två demonstranter sköts ihjäl i staden al-Nasiriyya och ytterligare en dödades i staden Najaf.</p>
      <p>Storayatollans predikan inleddes med en bön för de demonstranter som dödats, varefter han alltså vände sig direkt till parlamentet i stället för till regeringen eller landets politiska partier – vilket i sig tolkas som att den religiöse ledaren inte längre ser regeringen som legitim.</p>
      <p>Ali al-Sistani uttalar sig sällan om politik, förutom just när det är kris. Han har ett stort inflytande på opinionen i landet.</p>
      <h3>Korruption och misskötsel</h3>
      <p>Protesterna, som pågått sedan den 1 oktober, har bland annat riktat sig mot arbetslöshet, korruption och en dålig skött offentlig sektor.</p>
      <p>Trots Iraks stora oljefyndigheter lever en femtedel av landets invånare i fattigdom och ungdomsarbetslösheten har bitit sig fast vid 25 procent, enligt Världsbankens siffror.</p>
      <p>Demonstranterna har också riktat udden mot grannlandet Iran, som anklagas för att utöva ett stort politiskt, ekonomiskt och militärt inflytande i landet.</p>
    </article>
  </body>
</html>