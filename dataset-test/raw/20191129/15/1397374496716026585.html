<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/bertomeu-se-opet-raspricao-sta-mu-je-krajnji-cilj-i-cemu-da-se-nadaju-srpski-klubovi-394067.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-29T15:42:00+00:00"/>
    <meta property="og:title" content="Bertomeu se opet raspričao, šta mu je krajnji cilj i čemu da se nadaju srpski klubovi?"/>
    <meta property="og:description" content="Sa Bertomeuom nikad niste načisto. Taman pomislite da su uspostavljena neka pravila igre, usledi najava novih promena. Do kada tako?"/>
  </head>
  <body>
    <article>
      <h1>Bertomeu se opet raspričao, šta mu je krajnji cilj i čemu da se nadaju srpski klubovi?</h1>
      <h2>Sa Bertomeuom nikad niste načisto. Taman pomislite da su uspostavljena neka pravila igre, usledi najava novih promena. Do kada tako?</h2>
      <address><time datetime="2019-11-29T15:42:00+00:00">29 Nov 2019, 15:42</time> by <a rel="author">Darko Mitrović</a></address>
      <p>Zahvaljujući tim promenama, više nije sigurno da će se prvak ABA lige direktno plasirati u Evroligu u narednim sezonama, pa iz Srbije stižu sve glasnije poruke i pitanja u vezi sa daljom svrhom regionalnog takmičenja. <br/><br/>Đordi Bertomeu je o budućnosti Evrolige ponovo razgovarao sa novinarima i nagovestio da je nemačka ALBA njegov novi ''projekat'' za dobijanje licence. <br/><br/><i>''Nije tajna da je za nas Nemačka veoma važno tržište, dobro radimo tu i prirodna je posledica da ALBA bude u vrhu naših kandidata. Da bi se to ostvarilo, treba još malo rada i obaveza dve strane. Ali, uveren sam, na osnovu dobrih dugogodišnjih odnosa sa ovim klubom, da ćemo imati dobre vesti za budućnost. Dakle, to se neće dogoditi sledeće sezone, samo želim da budem jaan i da izbegnem nesporazume, ali voleli bismo da ALBA bude na ovom nivou u budućnosti'',</i> istakao je Bertomeu, a prenosi ''<anchor name=""/><a href="https://sportando.basketball/en/jordi-bertomeu-the-system-that-was-implemented-four-years-ago-is-working-very-well/">Sportando</a>''. <br/><br/>S tim u vezi, Bertomeu je otkrio i šta bi mogao da mu bude krajnji cilj u svim promenama koje se često dešavaju u Evroligi. <br/><br/><i>''Imamo viziju. Verujemo da na kraju tog projekta treba da imamo 16 klubova pod jednakim uslovima. Započeli smo sa 11 klubova kao vlasnicima lige sa dugoročnom licencom, a ova grupa je, bar privremeno uvećana za još dva kluba - Bajern i ASVEL. Želimo da to završimo sa još tri kluba u bliskoj budućnosti'',</i> istakao je Bertomeu.<br/><br/>Nije teško zaključiti da bi ALBA mogla da bude jedna od te tri ekipe, nije tajna da je plan i širenje Evrolige u Veliku Britaniju, pa bi i iz Londona mogao da dođe još jedan klub, a šta je sa ABA ligašima? <br/><br/><i>''Nemačka će nam ostati prioritet, jer verujemo da je za nas važno da imamo dva kluba iz Nemačke u Evroligi. Tu je opet i Francuska, Velika Britanija... san je imati klub na tržištu bez košarkaške tradicije.<br/></i><i><br/></i><i>Mi smo ljudi koji vole da se bave izazovima, pa zato i radimo u svim ovim pravcima.<br/></i><i><br/></i><i>Ali, takođe postoje i tržišta poput Rusije i Balkana, koja su dobra područja za košarku i o kojima se mora voditi računa'',</i> naglasio je Bertomeu. <br/><br/>Dakle, ABA ligaši, Đordi ''vodi računa'' i o vama, a šta će to konkretno da znači, teško je prognozirati.</p>
      <p>Izvor: Sportske.net, Sportando</p>
      <related>
        <h4>Povezane vesti</h4>
        <a href="https://www.sportske.net/vest/kosarka/ponovo-ostoja-ali-ovog-puta-o-fudbalerima-partizana-uz-jednu-narodnu-mudrost-394049.html"/>
        <a href="https://www.sportske.net/vest/kosarka/poluvreme-prekid-prijao-valensiji-navijaci-nezadovoljni-zna-se-zbog-koga-tvitovi-394005.html"/>
        <a href="https://www.sportske.net/vest/kosarka/neverovatna-situacija-u-pioniru-prekid-i-dalje-traje-ovo-je-bas-neprijatno-394000.html"/>
        <a href="https://www.sportske.net/vest/kosarka/covic-o-trojici-srba-koji-su-ga-odbili-393992.html"/>
        <a href="https://www.sportske.net/vest/kosarka/gotovo-je-partizan-dobio-veliko-pojacanje-393971.html"/>
      </related>
    </article>
  </body>
</html>