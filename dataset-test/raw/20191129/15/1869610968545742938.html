<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/un-sef-de-partid-propune-alianta-de-centru-dreapta-in-giurgiu-badalau-sa-nu-mai-obtina-nicio-functie-18635311"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T15:08:00+00:00"/>
    <meta property="og:title" content="Un şef de partid propune alianţă de centru-dreapta în Giurgiu: Bădălău să nu mai obţină nicio funcţie"/>
    <meta property="og:description" content="Preşedintele PMP, Eugen Tomac, le-a trimis, sâmbătă, o scrisoare deschisă omologilor de la PNL, USR şi PLUS prin care le propune constituirea unei alianţe de centru-dreapta în Giurgiu pentru a învinge PSD în..."/>
  </head>
  <body>
    <article>
      <h1>Un şef de partid propune alianţă de centru-dreapta în Giurgiu: Bădălău să nu mai obţină nicio funcţie</h1>
      <h2>Preşedintele PMP, Eugen Tomac, le-a trimis, sâmbătă, o scrisoare deschisă omologilor de la PNL, USR şi PLUS prin care le propune constituirea unei alianţe de centru-dreapta în Giurgiu pentru a învinge PSD în toate localităţile şi la CJ, astfel încât Niculae Bădălău să nu mai obţină nicio funcţie.</h2>
      <address><time datetime="2019-11-29T15:08:00+00:00">29 Nov 2019, 15:08</time> by <a rel="author" href="https://www.mediafax.ro/autor/elena-crangasu" target="_blank">Elena Crangasu</a></address>
      <p>”Din respect pentru milioanele de români care muncesc în Uniunea Europeană pentru a oferi familiilor lor de acasă un trai mai bun, avem datoria de a-i sancţiona sever, nu doar la nivel declarativ, ci şi prin acţiunile noastre politice, pe cei care dovedesc un dispreţ profund faţă de Diaspora românească. Declaraţiile incalificabile ale lui Niculae Bădălău, preşedinte PSD Giurgiu şi vicepreşedinte la nivel naţional al partidului, despre româncele plecate în străinătate, ne obligă să facem corp comun pentru a trimite personaje de acest gen la lada de gunoi a istoriei”, se arată în scrisoarea deschisă a lui Eugen Tomac adresată liderului PNL, Ludovic Orban, preşedintelui USR, Dan Barna, şi liderului PLUS, Dacian Cioloş.</p>
      <p>Propunerea PMP pentru liderii celorlalte partide de centru – dreapta este să iniţieze prima alianţă politică, în perspectiva alegerilor locale, la nivelul judeţului Giurgiu.</p>
      <p>Scopul alianţei din Giurgiu este ”de a învinge PSD în toate localităţile şi la Consiliul Judeţean, astfel încât Niculae Bădălău să nu mai obţină nicio funcţie de reprezentare publică”.</p>
      <p>”Există situaţii, cum este cea a derapajelor baronului roşu de Giurgiu, care ne obligă să renunţăm la calculele politice individuale şi să acţionăm unitar. Constituirea primei alianţe între partidele noastre în judeţul Giurgiu pentru eliminarea din viaţa politică a lui Niculae Bădălău reprezintă un gest de reparaţie a onoarei românilor cinstiţi şi harnici care muncesc în străinătate, cei mai importanţi contributori la bugetul naţional, care au îndrăznit să voteze pentru schimbarea în bine a României”, se mai arată în scrisoarea lui Eugen Tomac.</p>
      <p>Liderul PSD Giurgiu, Niculae Bădălău a declarat vineri, într-o conferinţă de presă, că este „o nebunie” să se mărească numărul parlamentarilor de Diaspora, în străinătate fiind 700.000 de români cu domiciliu în străinătate, restul până la trei-cinci milioane fiind „fetele alea de le duc ăştia”.</p>
      <p>Preşedintele intermediar al PSD, Marcel Ciolacu, a reacţionat la afirmaţiile făcute de Bădălău, atrăgând atenţia membrilor PSD că partidul e în reconstrucţie, iar astfel de afirmaţii nu pot fi tolerate.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>