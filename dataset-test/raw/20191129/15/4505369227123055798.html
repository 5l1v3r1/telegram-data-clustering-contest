<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/mars-la-viena-pentru-padurile-virgine-din-romania_499834.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-29T15:42:10+00:00"/>
    <meta property="og:title" content="Marş la Viena pentru pădurile virgine din România"/>
    <meta property="og:description" content="Pădurile din Rom&amp;acirc;nia au prieteni și la Viena. Asociația AGENT GREEN, &amp;icirc;mpreună cu mii de apărători ai naturii, au organizat un marș pe străzile Vienei și au cerut salvarea pădurilor virgine rom&amp;acirc;nești!"/>
  </head>
  <body>
    <article>
      <h1>Marş la Viena pentru pădurile virgine din România</h1>
      <address><time datetime="2019-11-29T15:42:10+00:00">29 Nov 2019, 15:42</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Pădurile din România au prieteni și la Viena. Asociația AGENT GREEN, împreună cu mii de apărători ai naturii, au organizat un marș pe străzile Vienei și au cerut salvarea pădurilor virgine românești!</p>
      <p>Țara noastră are ultimele 526 de mii de hectare de păduri primare și seculare din Europa, precum și cele mai vaste suprafețe intacte de natură sălbatică.</p>
      <p>Protestatarii au ajuns la Ministerul Mediului din Viena cu mesajul: „SAVE ROMANIAN PRIMARY FORESTS" pentru că o serie de firme austriece toacă anual milioane de arbori din România și ar trebui responsabilizate.</p>
      <p>"Vă spun sincer că sunt foarte plăcut surprins de ce se întâmplă acum la Viena. Totul a început acum o săptămână când am fost invitat de mișcarea Fridays for Future din Viena să țin un discurs. Acolo am povestit cu încă un coleg ce se întâmplă în România și ce impact au asupra țării noastre firmele austriece care procesează milioane de metri cubi în fiecare an, milioane de arbori din România. Ulterior a fost o dezbatere de vreo două, trei ore la Universitatea Bochum din Viena, unde împreună cu un coleg am avut o dezbatere cu reprezentanții uneia dintre acele firme austriece, binecunoscute la noi", a declarat Gabriel Păun, președinte Agent Green.</p>
      <p>
        <a href="https://www.romaniatv.net/mafia-lemnului-romania-serial-pe-netflix-taietorii-de-lemne-au-vrut-lichideze-echipa-de-filmare_497999.html">Mafia lemnului din România, serial pe Netflix. Tăietorii de lemne au vrut să lichideze echipa de filmare, dezvăluiri cutremurătoare </a>
      </p>
      <p>Potrivit datelor furnizate de Greenpeace România, din 2005 și până azi au mai rămas sub jumătate din cele 250.000 de hectare de păduri primare, estimate acum 14 ani, care reprezintă ca 60% din pădurile virgine europene. Din cele 120.000 de hectare de păduri virgine care au mai rămas în României, doar 30.000 de hectare se află sub protecție strictă.</p>
      <p>
        <b>Pădurile virgine sunt ultimele ecosisteme forestiere în care natura supravieţuieste în forma sa pură, fără a fi afectată semnificativ de intervenția omului.</b>
      </p>
      <p>În pădurea virgină arborii mor de bătrânețe, cad, se rup sau se usucă pe picior, iar lemnul mort rămâne acolo, hrănind ecosistemul pentru generațiile viitoare. În pădurea virgină trăiesc arbori de toate vârstele, de la sămânța abia încolțită, la cei care au atins limita fiziologică, asemenea unei comunități: copii, părinți și bătrâni care se sprijină reciproc, dând curs unei vieți armonioase și sănătoase. Sub coroanele giganților de peste 500 de ani mișună peste 10.000 de specii de animale, de la organisme unicelulare, ciuperci, plante, insecte și până la vietăți familiare precum mistrețul, cerbul, capra neagră, lupul, râsul, buha, ursul brun, toate într-o strânsă legătură firească. Dacă pădurea virgină dispare, se pierde o evoluție naturală de mii de ani – nu numai o lecție vie păstrată în adevărate laboratoare ale naturii dar și o parte a identității culturale a comunităților locale din România.</p>
      <h3>Cartarea și identificarea pădurilor virgine, esențiale pentru o protecție eficientă</h3>
      <p>Pe teren au fost evaluate peste 250.000 ha considerate potențiale păduri virgine</p>
      <p>Peste 41.150 ha păduri virgine și cvasivirgine au fost identificate</p>
      <p>WWF a identificat și a comunicat către Ministerul Mediului, Apelor și Pădurilor rezultatele obținute:</p>
      <ul>
        <li>Maramureș - 4293 ha</li>
        <li>Covasna - 85 ha</li>
        <li>Brasov - 4631 ha</li>
        <li>Sibiu - 3124 ha</li>
        <li>Hunedoara - 5508 ha</li>
        <li>Gorj - 4807 de ha</li>
        <li>Mehedinți - 517 de ha</li>
        <li>Caraș-Severin - 6665 ha</li>
        <li><b>Bihor </b>- 1363 ha</li>
        <li><b>Cluj </b>- 131 ha</li>
        <li><b>Arges </b>- 1950 ha</li>
        <li><b>Prahova </b>- 2158 ha</li>
        <li><b>Buzau</b> - 1422 ha</li>
        <li><b>Harghita </b>- 221 ha</li>
        <li><b>Suceava </b>- 325 ha</li>
        <li><b>Iasi </b>- 77 ha</li>
        <li><b>Botosani </b>- 97 ha</li>
        <li><b>Tulcea </b>- 161 ha</li>
        <li><b>Dambovita </b>- 133 ha</li>
      </ul>
      <p>Pentru aceste județe procesul de identificare a pădurilor virgine și cvasivirgine nu este efectuat în totalitate, <b>evaluările continuând și în acest an</b>. </p>
      <p>În mod separat de demersurile WWF pentru <b>identificarea </b>și <b>cartarea pădurilor virgine</b>, este de așteptat (existând informații certe în acest sens) ca și alți administratori de păduri, administratori de arii protejate și proiectanți în amenajări silvice să fi urmat procedurile legale în acest sens, prin eforturi proprii.</p>
    </article>
  </body>
</html>