<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/29/3998973_irakskiiat_premier_podade_ostavka_sled_dva_meseca/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T15:31:00+00:00"/>
    <meta property="og:title" content="Иракският премиер подаде оставка след два месеца протести"/>
    <meta property="og:description" content="Повод за решението стана призивът на изключително влиятелен шиитски духовник да се избегне &quot;експлозия на гражданското недоволство&quot; и тиранията."/>
  </head>
  <body>
    <article>
      <h1>Иракският премиер подаде оставка след два месеца протести</h1>
      <address><time datetime="2019-11-29T15:31:00+00:00">29 Nov 2019, 15:31</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Иракският премиер Адел Абдул Махди се оттегли след призива на най-висопокопоставения шиитски духовник към парламента да преосмисли подкрепата си за него, за да избегне "експлозия на гражданското недоволство и тиранията", предаде "Ройтерс".</p>
      <p>В подписано от него изявление се казва, че оставката е "отговор на този призив" и че ще я представи пред парламента. Не се посочва точна дата. Призивът дойде от аятолах Али ал Систани, който подкрепяше протестите в последните два месеца.</p>
      <p>Иракчаните протестират за по-добро управление и качество на живот, а част от тях са на улиците и за да изразят съпротивата си срещу влиянието на външни сили като Иран или САЩ. Призивът на влиятелния Систани и оставката на Абдул Махди <a href="https://www.dnevnik.bg/sviat/2019/11/29/3998735_nad_40_protestirashti_v_irak_sa_ubiti_za_den_ranenite/">следват един от най-кървавите дни</a> от началото на протестите, в който десетки загинаха в няколко града.</p>
      <p>Убитите до момента от силите за сигурност са над 400 души, предимно млади протестиращи. Според някои данни ранените са над 15 хил. души.</p>
      <p>Най-голямата криза в Ирак от години се задълбочи и заради намесата на Иран. Президентът Бархам Салих <a href="https://www.dnevnik.bg/sviat/2019/10/31/3985459_jertvite_na_protestite_v_irak_nadhvurliha_100_za/">увери, че Абдел Махди ще подаде оставка, ако се намери заместник</a>, но медии в региона писаха за усилията на Техеран да предотврати падането на правителството му.</p>
    </article>
  </body>
</html>