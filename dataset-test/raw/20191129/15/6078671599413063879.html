<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nevena-varnenskiya-okruzhen-1619144.html"/>
    <meta property="og:site_name" content="Cross"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="Банковата служителка, присвоила 1 млн. лв, остава в ареста"/>
    <meta property="og:description" content="/КРОСС/ Специалистката в отдел „Банкиране на дребно&quot; във варненския офис на банка Невена Й. ще остане в следствения арест. Това е определението на Варненския окръжен съд, с което бе одобрено искането на Окръжната прокуратура във Варна.38-годишната Невена бе привлечена като обвиняема за длъжностно присвояване в особено големи размери, представляващо особено тежък случай. Днес в съдебната зала по представена справка от банката, където е работила Невена Й., стана ясно, че точно 19 вложители са били ощетени от присвоителните действия на обвиняемата, като точната сума е 1, 22 млн. лева. Обвиняемата подписала и запис на заповед в полза на банката заради присвоената сума, след като била разкрита. Както вече информира пресслужбата на Апелативната прокуратура във Варна, парите от влоговете на вложителите били прехвърляни в сметка на обвиняемата и нейни роднини, а след това теглени и изпращани с куриерската фирма „Еконт&quot; на виртуалния приятел на Невена. Той се представял като Мирослав Михайлов. Истинското му име обаче…"/>
  </head>
  <body>
    <article>
      <h1>Банковата служителка, присвоила 1 млн. лв, остава в ареста</h1>
      <address>
        <time datetime="2019-11-29T15:05:00+00:00">29 Nov 2019, 15:05</time>
      </address>
      <p>/КРОСС/ Специалистката в отдел „Банкиране на дребно" във варненския офис на банка Невена Й. ще остане в следствения арест. Това е определението на Варненския окръжен съд, с което бе одобрено искането на Окръжната прокуратура във Варна.<br/>38-годишната Невена бе привлечена като обвиняема за длъжностно присвояване в особено големи размери, представляващо особено тежък случай. Днес в съдебната зала по представена справка от банката, където е работила Невена Й., стана ясно, че точно 19 вложители са били ощетени от присвоителните действия на обвиняемата, като точната сума е 1, 22 млн. лева. Обвиняемата подписала и запис на заповед в полза на банката заради присвоената сума, след като била разкрита. <br/>Както вече информира пресслужбата на Апелативната прокуратура във Варна, парите от влоговете на вложителите били прехвърляни в сметка на обвиняемата и нейни роднини, а след това теглени и изпращани с куриерската фирма „Еконт" на виртуалния приятел на Невена. Той се представял като Мирослав Михайлов. Истинското му име обаче е Сергей и живее охолно в монтанско село.<br/>Освен парите на вложителите, Невена теглила личен кредит и кредит от името на баща си, а парите също били изпратени на мъжа. С пратки на „Еконт" тя изпратила и личните влогове на родителите си, които са пенсионери по болест. В дома на Сергей са намерени и иззети едва 30 000 лева в брой. <br/>Пред разследващите обвиняемата обяснила, че Мирослав искал парите, за да реши свои финансови проблеми с лихвари. За близо трите години общуване в интернет двамата никога не са се виждали на живо. Невена имало само три негови снимки.<br/>В съдебната зала на Варненския окръжен съд днес обвиняемата Невена изрази съжаление за действията си и поиска да й бъде определена мярка за неотклонение „Домашен арест".<br/>Състав на Варненския окръжен съд прие аргументите на прокуратурата, че има обосновано подозрение, че Невена е извършила длъжностното присвояване в особено големи размери, представляващо особено тежък случай, както и че има опасност, ако е на свобода, тя да се укрие и да извърши друго престъпление. Това престъпление се наказва от закона с лишаване от свобода от 10 до 20 години.<br/>Определението на Варненския окръжен съд, с което е взета най-тежката мярка за процесуална принуда на Невена Й., подлежи на обжалване пред Апелативния съд.</p>
    </article>
  </body>
</html>