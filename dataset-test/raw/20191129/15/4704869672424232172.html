<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/do-1-grudnia-mozna-zglaszac-chec-udzialu-w-42-europejskim-spotkaniu-mlodych/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Do 1 grudnia można zgłaszać chęć udziału w 42 Europejskim Spotkaniu Młodych"/>
    <meta property="og:description" content="Zapraszamy młodych w wieku od 17 do 35 lat, by się zgłosili i mogli uczestniczyć w pełnym programie, zostali przyjęci przez rodziny, a mieszkańców Wrocławia i jego najbliższych okolic do zaoferowania"/>
  </head>
  <body>
    <article>
      <h1>Do 1 grudnia można zgłaszać chęć udziału w 42 Europejskim Spotkaniu Młodych</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">O. Stanisław Tasiemski OP (KAI)</a></address>
      <p>
        <b>Zapraszamy młodych w wieku od 17 do 35 lat, by się zgłosili i mogli uczestniczyć w pełnym programie, zostali przyjęci przez rodziny, a mieszkańców Wrocławia i jego najbliższych okolic do zaoferowania tym młodym gościny – powiedział w wywiadzie dla KAI brat Wojciech z Ekumenicznej Wspólnoty z Taizé. Wraz z grupą młodych wolontariuszy przygotowuje on wydarzenie, które od 28 grudnia 2019 do 1 stycznia 2020 zgromadzi w stolicy Dolnego Śląska kilkanaście tysięcy młodych Europejczyków.</b>
      </p>
      <p>
        <b>KAI: 28 grudnia przybędą do Wrocławia młodzi z całej Europy, i nie tylko na 42 spotkanie organizowane przez Wspólnotę z Taizé. Jak stolica Dolnego Śląska przygotowuje się na to wydarzenie?</b>
      </p>
      <p>Brat Wojciech: Wrocław po raz trzeci przyjmuje młodych pielgrzymów. Jest więc już pewne doświadczenie, jest całe pokolenie osób, które bardzo dobrze pamiętają spotkania w 1989 i 1995 roku, ale dziś w przygotowania zaangażowało się bardzo wielu młodych, którzy nie pamiętają tamtych wydarzeń. Do przyjęcia pielgrzymów przygotowuje się ponad 100 parafii Wrocławia i okolic. Włączają się w te działania liczni młodzi, pragnąc ugościć swoich rówieśników. Szukają dla nich rodzin, gotowych do otwarcia swych domów na te pięć dni spotkania. Przed kilkoma dniami spotkaliśmy się z przedstawicielami parafii, którzy przyszli do naszego Centrum Przygotowań i zobaczyliśmy, że niemal wszystkie parafie były reprezentowane przez księży proboszczów, wikarych czy młodzież. Zaawansowane są także przygotowania logistyczne, choć rzecz jasna nie brakuje wyzwań, to jednak Wrocław z radością przygotowuje się na przyjęcie młodych.</p>
      <p>
        <b>KAI: Parafie odgrywają bardzo istotną rolę. Na czym będzie polegało przyjęcie w parafiach?</b>
      </p>
      <p>– Młodzi uczestnicy spotkania przyjadą najpierw w okolice Hali Stulecia i Stadionu Olimpijskiego oraz Stadionu Wrocław i stamtąd będą rozsyłani do parafii, gdzie ekipy przyjmujące będą się starały przydzielić rodziny, które wyraziły chęć przyjęcia gości, i to właśnie na terenie parafii będą spotkania codziennie rano. W niedzielę, 29 grudnia młodzi będą uczestniczyli we Mszy św. parafialnej, ale będą też spotykać osoby zaangażowane na rzecz innych ludzi w swojej dzielnicy czy parafii i będą się dzielić swoimi doświadczeniami z młodymi, którzy będą uczestniczyć w tym programie parafialnym. W kolejne dni 30 i 31-go grudnia młodzi ludzie będą uczestniczyć w parafiach w małych grupach dzielenia. Będzie to czas wymiany myśli, doświadczeń, w gronie międzynarodowym. Zaznaczmy, że każda parafia będzie przyjmowała młodych z różnych krajów europejskich, a czasem nawet z innych kontynentów. Będzie to więc już na poziomie parafii doświadczenie powszechności Kościoła, gdzie jest wielka różnorodność, a zarazem to, co nas łączy, i będziemy się starali także to odkrywać podczas spotkania.</p>
      <p>
        <b>KAI: W każdej parafii będzie zapewne około 100-150 młodych osób. Jak będą one wpływały na życie wspólnoty parafialnej?</b>
      </p>
      <p>– Na pewno parafie przygotowują się na to pod względem logistycznym, Nie wszystkie mają takie miejsca, gdzie młodzi mogli by się spotykać w małych grupach, ale być może jest to wyzwanie, które sprawia, że prosimy o pomoc, zwracamy się także do tych, którzy na stałe nie czują się związani ze wspólnotą Kościoła. To okazja, by wyjść do innych i powiedzieć: potrzebujemy was. Piękne jest to, że przygotowań nie prowadzi jedna grupa parafialna, ale włączone są wszystkie istniejące w niej grupy, bo przyjeżdża wielu młodych, i wówczas odkrywamy, że parafia jest wspólnotą wspólnot.</p>
      <p>
        <b>KAI: Kiedy Jan Paweł II był w 1986 roku w Taizé, mówił, że promienieje stamtąd mała wiosna. Czy to oznacza, że w polskich parafiach w środku zimy możemy oczekiwać tchnienia wiosny?</b>
      </p>
      <p>– Mamy taką nadzieję. Niedawno rozmawiałem z jednym z księży z archidiecezji wrocławskiej, ks. prał. Andrzejem Dziełakiem, który był odpowiedzialny za przygotowania w archidiecezji wrocławskiej podczas spotkania w roku 1989, i wspominał ten czas jako powiew świeżości, jako powiew Ducha Świętego. Potrzebujemy takich momentów, kiedy możemy doświadczyć namacalnej obecności Ducha Świętego i być może ci młodzi ludzie, którzy nas odwiedzą tutaj we Wrocławiu będą Ducha Świętego doświadczać. To co po spotkaniu pozostaje, to są te relacje międzyludzkie, które tworzą się w okresie przygotowań. Spotkanie skończy się 1 stycznia, a te relacje, to, co zostało zbudowane w trakcie przygotowań pozostanie. W pracach przygotowawczych towarzyszy nam 14 młodych wolontariuszy, dziewcząt i chłopców z różnych krajów. Przez cztery miesiące odwiedzają różne parafie i towarzyszą ekipom parafialnym w przygotowaniach.<br/>Codziennie odwiedzają także wrocławskie licea, szkoły aby spotykać się z młodymi ludźmi i wyjść do innych. Czasem jest to też okazja do wspólnej modlitwy. Chcielibyśmy bowiem włączyć w te przygotowania jak największą liczbę osób.</p>
      <p>
        <b>KAI: W południe i wieczorem młodzi uczestnicy spotkania będą przyjeżdżali do centrum Wrocławia. Co tutaj będzie się działo?</b>
      </p>
      <p>– Po pierwsze w dziesięciu kościołach w centrum miasta odbywać się będzie 30 i 31 grudnia wspólna modlitwa, a następnie tzw. warsztaty, czyli spotkania tematyczne. Bracia przygotowali ponad 20 spotkań w centrum miasta, otwarte dla wszystkich. Zatem także wrocławianie będą mogli w nich uczestniczyć.</p>
      <p>
        <b>KAI: O jakich sprawach będą dyskutowali młodzi ludzie?</b>
      </p>
      <p>– Warsztaty są podzielone na kilka grupy tematycznych. Będą dotyczyły życia wewnętrznego, duchowości, ale także kwestii społecznych, będą związane z kulturą, sztuką. Będą też biskupi polscy, którzy wezmą udział w tych warsztatach. Zapowiedział swój udział Prymas Polski, <a href="https://ekai.pl/search/abp+Wojciech+Polak/">abp Wojciech Polak</a>, abp Grzegorz Ryś z Łodzi a także wiele innych osób, które będą się dzielić tym, co ważne. Ta lista zostanie też opublikowana niebawem na naszych stronach internetowych.</p>
      <p>
        <b>KAI: Czy przewidziano jakąś przestrzeń dla osób, które chciałyby pojednać się z Panem Bogiem?</b>
      </p>
      <p>– 30 i 31 grudnia po południu w kościele Bożego Ciała, w centrum miasta planujemy zorganizowanie miejsca ciszy. Będzie tam można zatrzymać się na dłuższy czas. Będą tam również kapłani, gotowi do posługi w sakramencie pokuty. Ponadto będą tam także siostry zakonne i bracia z naszej wspólnoty, gotowi wysłuchać tych, którzy chcieli by z nimi porozmawiać. Natomiast wieczorem o godz. 19.00, w dwóch miejscach, w hali namiotowej na Polach Marsowych przy Stadionie Olimpijskim oraz w Hali Stulecia będą się odbywały modlitwy wieczorne, gromadzące wszystkich uczestników. Do 1 grudnia można jeszcze zgłosić uczestnictwo w spotkaniu, dla tych wszystkich, którzy są spoza Wrocławia. Zapraszamy zatem młodych w wieku od 17 do 35 lat, (osoby 16- letnie powinny przyjechać z opiekunem), by się zgłosiły i mogły uczestniczyć w pełnym programie, być przyjętym przez rodziny, a mieszkańców Wrocławia i jego najbliższych okolic zapraszamy do zaoferowania tym młodym gościny. Można to uczynić za pomocą formularzy, które są dostępne w formie papierowej w parafiach, w poszczególnych kościołach, a także za pomocą strony internetowej: www.taizewroclaw.pl. Znajduje się tam formularz z deklaracja gościny, który można wypełnić i w ten sposób przekazujemy te informacje parafiom poszukującym miejsc dla młodych.</p>
      <p>
        <b>KAI: Co młodzi ludzie powinni zabrać ze sobą. Czy nie będą chodzili głodni, zziębnięci, czy rodzice nie będą się obawiali wysyłając młodych do Wrocławia?</b>
      </p>
      <p>– Wiele osób pamięta, że w 1989 i w 1995 było bardzo zimno i temperatury sięgały minus 20 stopni Celsjusza. Nie wiemy, jaka pogoda czeka nas za miesiąc. Pielgrzymi muszą na pewno zabrać ze sobą śpiwór, karimatę, aby być przygotowanymi na warunki proste, pielgrzymkowe w rodzinach. Na pewno trzeba mieć szalik, czapkę, rękawice, bo sporą część dnia będziemy przemieszczać się z jednego miejsca w drugie. Ale oczywiście miejsca spotkań – hala namiotowa, Hala Stulecia będą ogrzewane. Będą też miejsca, gdzie będzie można wypić gorącą herbatę, wieczorem o 17.30 będą wydawane gorące posiłki dla zgłoszonych uczestników. Tak więc rodzice nie powinni się obawiać o swoje dzieci.</p>
      <p>
        <b>KAI: Zarówno przygotowania jak i samo spotkanie wiąże się też z odwiedzaniem „miejsc nadziei”. Co to za miejsca?</b>
      </p>
      <p>– To prawda, przygotowując spotkanie staramy się włączyć w istniejące inicjatywy. Czasami grupy parafialne już mają kontakt z takimi miejscami, gdzie dzieje się coś dobrego, ale niekiedy szukamy też sposobności odwiedzenia osób, które z różnych przyczyn nie będą mogły wziąć udziału w spotkaniu, i w ten sposób, odwiedzając włączyć je. Kilka dni temu grupa braci i wolontariuszy spotkała się na modlitwie z osadzonymi w jednym z podwrocławskich więzień. Modlitwy są także organizowane w przytułkach dla bezdomnych, w zakładach opieki dla osób starszych. Przy tej okazji zabieramy też młodych ludzi, którzy dołączają do wolontariuszy i nawiązują bezpośredni kontakt z tymi miejscami i mamy nadzieję, że po spotkaniu pewne inicjatywy będą mogły przetrwać, tak jak to się działo podczas poprzednich spotkań europejskich. W parafii Świętej Rodziny po poprzednim spotkaniu wrocławskim w 1995 roku powstała świetlica dla dzieci, która została założona przez młodych przygotowujących spotkanie europejskie, a ta świetlica do dzisiaj trwa. Zatem ufamy, że te inicjatywy nie będą jednorazową akcją, ale będą przyczynkiem, aby to dobro trwało przez kolejne lata</p>
      <p>Po raz piąty Europejskie Spotkanie Młodych. organizowane przez Ekumeniczną Wspólnotę z <a href="https://ekai.pl/search/Taize/">Taize</a>, odbędzie się w Polsce. W 1989 i 1995 gościł je już Wrocław, w 1999 roku Warszawa, a w 2009 – Poznań.</p>
      <footer>Wrocław Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>