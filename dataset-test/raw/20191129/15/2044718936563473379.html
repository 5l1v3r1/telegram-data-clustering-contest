<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/vezetunk/2019/11/29/valodi-idokapszula-ez-az-50-eves-ford-fairlane/"/>
    <meta property="og:site_name" content="Vezess"/>
    <meta property="article:published_time" content="2019-11-29T15:16:41+00:00"/>
    <meta property="og:title" content="Valódi időkapszula ez az 50 éves Ford Fairlane"/>
    <meta property="og:description" content="Hatalmas méretei ellenére a Ford Fairlane legerősebb változata igazán fürge autó, amiben nagy szerepe van a 335 lovas, 7 literes V8-as motornak."/>
  </head>
  <body>
    <article>
      <h1>Valódi időkapszula ez az 50 éves Ford Fairlane</h1>
      <address><time datetime="2019-11-29T15:16:41+00:00">29 Nov 2019, 15:16</time> by <a rel="author" href="https://www.vezess.hu/author/demecsaba/" target="_blank">Deme Csaba</a></address>
      <p>
        <b>Hatalmas méretei ellenére a Ford Fairlane legerősebb változata igazán fürge autó, amiben nagy szerepe van a 335 lovas, 7 literes V8-as motornak.</b>
      </p>
      <p>1968-ra a Ford Fairlane új formát kapott, de tengelytávja maradt majdnem 3 méteres. Az autó azonban 10 centivel hosszabb és 90 kg-mal nehezebb lett a korábbi modellnél. Az alapmotorja megmaradt a soros hathengeres, a csúcsmodellben természetesen V8-as található. Ez a Fairlane Cobra, melynek egy kiváló példánya bukkant most fel. Az 1969-es autóba az eltelt 50 év alatt csak 1610 kilométert tettek.</p>
      <slideshow>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-2.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-1.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-4.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-7.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-8.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-9.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-11.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1969-ford-fairlane-cobra-13.jpg"/>
        </figure>
      </slideshow>
      <p>Az állapota természetesen ennek megfelelően újszerű. Minden dokumentuma megvan, a legkisebb tartozékok is hiánytalanul sorakoznak a csomagtartójában és persze rozsdának vagy más hibának nyoma sincs az autón. Ráadásul ez a Ford Fairlane Cobra rendkívül jól extrázott változat. Candy Apple Red nevű fényezéssel kérték az Iowában lévő Metro Ford kereskedésbe. Sportülések és szervokormány mellett tárcsafékek és Ford Deluxe légkondicionáló is van az autóban. Jár hozzá korabeli Cobra logós kabát is.</p>
      <figure>
        <img src="https://vezess2.p3k.hu/app/uploads/2019/11/1969-ford-fairlane-cobra-12.jpg"/>
      </figure>
      <p>A motor 428 köbinches, azaz 7 literes és persze 8 hengeres. A Super Cobra Jet motor 335 lóerős és 6 másodperc alatt gyorsítja a Fairlane Cobrát 60 mérföld/órás sebességre (96 km/óra). A negyedmérföldes távra 14,6 másodpercet adott meg a gyár – a mérések szerint azonban ezek konzervatív adatok, a Fairlane pedig egy valódi izomautó. Az eladó 50,3 millió forintnak megfelelő összegért válna meg tőle.</p>
      <figure>
        <img src="https://vezess2.p3k.hu/app/uploads/2019/11/1969-ford-fairlane-cobra-3.jpg"/>
      </figure>
      <footer>Forrás: carscoops.com</footer>
    </article>
  </body>
</html>