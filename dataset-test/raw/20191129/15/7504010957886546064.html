<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/mobile/smartphone/2019/11/29/migliori-smartphone-fotografici-2019-dxomark/"/>
    <meta property="og:site_name" content="Wired"/>
    <meta property="article:published_time" content="2019-11-29T15:23:06+00:00"/>
    <meta property="og:title" content="Gli smartphone che fanno le foto migliori? Huawei e Xiaomi"/>
    <meta property="og:description" content="Ecco la classifica dei migliori smartphone fotografici del 2019 secondo l'autorevole portale DxOMark che analizza in modo molto approfondito le performance dei sensori"/>
  </head>
  <body>
    <article>
      <h1>Gli smartphone che fanno le foto migliori? Huawei e Xiaomi</h1>
      <address><time datetime="2019-11-29T15:23:06+00:00">29 Nov 2019, 15:23</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>L'anno non è ancora finito, ma l'autorevole portale DxOMark stila la propria classifica</h3>
      <p>Manca ancora un mese alla fine del 2019 ma secondo <i>DxOMark</i> i tempi sono già maturi per stilare la <b>classifica dei migliori smartphone fotografici dell’anno</b>. Il popolare portale specializzato nell’analisi delle performance dei sensori ha ragione: è difficile che esca fuori un top di gamma da qui al Ces di Las Vegas del prossimo inizio gennaio. Quali sono, quindi, i foto-fonini sui quali puntare?</p>
      <p>Dei trentuno modelli al vertice recensiti nei passati mesi, è risultato un pari merito in vetta. La prima piazza è infatti <a href="https://www.dxomark.com/the-best-smartphone-cameras-of-2019/">condivisa</a> da due modelli che hanno meritato un punteggio di 121.</p>
      <p>Il primo è <a href="https://www.wired.it/mobile/smartphone/2019/09/20/huawei-mate-30-pro-le-prime-impressioni-video/">Huawei Mate 30 Pro</a>, che finalmente ha debuttato in Italia proprio in occasione del <a href="https://www.wired.it/gadget/domotica/2019/11/29/offerte-black-friday-2019/">Black Friday</a>. A bordo troviamo un sensore principale da 40 megapixel quad-bayer con apertura f/1,7, tele da 3x ottico, ultragranangolo con sensore molto grande 1/1.54 pollici e un 18 mm equivalente.</p>
      <p>Il secondo è <a href="https://www.wired.it/mobile/smartphone/2019/11/05/xiaomi-cc9-pro-108-megapixel/">Xiaomi Mi CC9 Pro Premium Edition</a> / <b>Xiaomi Mi Note 10 Pro</b> con il suo occhio da ben 108 megapixel che produce dettagliate immagini a 27 megapixel unendo quattro pixel in uno, ultragrandangolo da 20 megapixel e due tele da 2x equivalente 50 mm e un secondo che moltiplica per 3.5 (94 mm equivalente) più un sensore macro.</p>
      <p>A seguire, con un punteggio di 117 punti troviamo <a href="https://www.wired.it/mobile/smartphone/2019/10/25/recensione-iphone-11-pro-fotocamera/">Apple iPhone 11 Pro Max</a> e <a href="https://www.wired.it/mobile/smartphone/2019/08/07/samsung-galaxy-note10-first-look/">Samsung Galaxy Note 10+ 5G</a>, mentre l’altro top di gamma coreano <b>Samsung Galaxy 10 5G</b>, ex-primatista fino a fine estate con i suoi 116 punti, è al quinto posto.</p>
      <p>Nelle sotto classifiche, lo Xiaomi vince a mani basse nella <b>sezione zoom</b> grazie alla combinazione tra sensore da 108 megapixel e zoom 50 x con 109 lasciando un abisso (14 punti) tra sé e Huawei P30 Pro, dunque Mate 30 Pro, <a href="https://www.wired.it/mobile/smartphone/2019/10/15/pixel-4-e-4-xl-prezzo-scheda/">Pixel 4</a> e <a href="https://www.wired.it/mobile/smartphone/2019/07/12/honor-20-pro-prezzo-scheda-tecnica/">Honor 20 Pro</a>.</p>
      <p><b>Miglior ultragrandangolo</b> è quello di Samsung Galaxy Note 10+ 5G davanti a iPhone 11 Pro Max, Samsung Galaxy 10 5G, Xiaomi Mi CC9 Pro Premium Edition e Samsung Galaxy S10+. Per le <b>foto notturne</b> il primatista è Huawei Mate 30 Pro davanti a Google Pixel 4, <a href="https://www.wired.it/mobile/smartphone/2019/03/27/huawei-p30-pro-fotografia/">P30 Pro</a>, Galaxy Note 10+ 5G, Galaxy 10 5G e Xiaomi Mi CC9 Pro Premium Edition.</p>
      <p>Nella <b>classifica dedicata alla parte video</b> a vincere è iPhone 11 Pro Max con 117 punti grazie alle sue performance in hdr con fedeltà di riproduzione dei colori, calibrazione di esposizione e bilanciamento del bianco. Stesso punteggio, ma leggermente sotto Xiaomi Mi Cc9 Pro Premium Edition alias Xiaomi Mi Note 10 Pro, dunque Pixel 4 di Google e la coppia formata da Samsung Galaxy Note 10+ 5G e Samsung Galaxy 10 5G</p>
    </article>
  </body>
</html>