<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1167785-kdyz-vas-ma-souper-na-bananu-tezka-vaha-se-pri-pohledu-do-oci-zakousla-proc.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-29T15:46:00+00:00"/>
    <meta property="og:title" content="Když vás má soupeř na banánu. Těžká váha se při pohledu do očí zakousla. Proč?"/>
    <meta property="og:description" content="Vtip, neúcta? Vyberte si. Na staredown před sobotním zápasem přišel boxer Hughie Fury s banánem v ruce. Jeho soupeřem bude v Monte Carlu česká jednička těžké váhy Pavel Šour."/>
  </head>
  <body>
    <article>
      <h1>Když vás má soupeř na banánu. Těžká váha se při pohledu do očí zakousla. Proč?</h1>
      <address><time datetime="2019-11-29T15:46:00+00:00">29 Nov 2019, 15:46</time> by <a rel="author">lik, Sport.cz</a></address>
      <p>Vtip, neúcta? Vyberte si. Na staredown před sobotním zápasem přišel boxer Hughie Fury s banánem v ruce. Jeho soupeřem bude v Monte Carlu česká jednička těžké váhy Pavel Šour.</p>
      <p>„Chlapec se nám snažil říct, že do zápasu jde hladový a že se chystá kompletně změnit styl. Jde mě prý 'sežrat'. Já udělám vše pro to, abych mu moc nechutnal," okomentoval Šour soupeřovo netradiční vystoupení na sociálních sítích.</p>
      <p>Fury vešel na pódium s úsměvem a během pár kroků banán oloupal. Poté si se Šourem podali ruce, Angličan se zakousl a oba zapózovali fotografům. Když si oba boxeři pohlédli do očí, Fury si opět kousl, poté se oba rozešli. Co se bude dít v ringu?</p>
      <figure>
        <iframe src="https://www.youtube.com/embed/4Zg64SE9Y8I" width="430" height="245" data-service="Youtube" scrolling="no"/>
      </figure>
      <p>„Je to velmi kvalitní boxer. Nesundali ho ani borci, jakými jsou Povětkin, Parker a Pulev. K tomu porazil bývalého mistra světa Pettera. Troufám si říct, že mě podcení, na to sázím," řekl Šour v rozhovoru pro Sport.cz.</p>
      <p>Český boxer má v profesionálním ringu za sebou třináct zápasů, jedenáctkrát vyhrál. Na žebříčku boxrec.com mu patří 116. místo na světě. Fury odboxoval šestadvacet duelů a jen tři prohrál. Na žebříčku je nyní na 22. pozici.</p>
    </article>
  </body>
</html>