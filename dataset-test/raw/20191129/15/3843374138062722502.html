<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/ziemas_sports/sleposana/29112019-bikse_un_eiduka_sak_pk_sezonu_uzvaras_svi"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T15:10:15+00:00"/>
    <meta property="og:title" content="Dainis Dukurs: &quot;Liela vilšanās. Šāda izdevība varbūt ir tikai reizi simt gados&quot;(14)"/>
    <meta property="og:description" content="LETA. Latvijas distanču slēpotāja Patrīcija Eiduka piektdien Somijā Pasaules kausa (PK) pirmajā posmā sprinta kvalifikācijas sacensībās izcīnīja 75.vietu, kamēr Indulis Bikše finišēja 99.pozīcijā."/>
  </head>
  <body>
    <article>
      <h1>Dainis Dukurs: "Liela vilšanās. Šāda izdevība varbūt ir tikai reizi simt gados"(14)</h1>
      <address>
        <time datetime="2019-11-29T15:10:15+00:00">29 Nov 2019, 15:10</time>
      </address>
      <p>LETA. Latvijas distanču slēpotāja Patrīcija Eiduka piektdien Somijā Pasaules kausa (PK) pirmajā posmā sprinta kvalifikācijas sacensībās izcīnīja 75.vietu, kamēr Indulis Bikše finišēja 99.pozīcijā.</p>
      <p>Eiduka 1,4 kilometrus klasiskajā stilā veica trīs minūtēs un 23,37 sekundēs, kas bija 75.labākais rezultāts starp 92 sportistēm. Par šādu sniegumu latviete nopelnīja 107,91 FIS punktu.</p>
      <p>Kvalifikācijā ātrākā bija itāliete Lučija Skardoni, kura distanci veica trīs minūtēs un 3,01 sekundē. Viņa Eiduku apsteidza par 20,36 sekundēm.</p>
      <p>Tikmēr Bikše šo pašu distanci veica trīs minūtēs un 3,05 sekundēs, uzrādot 99.rezultātu starp 106 sportistiem. Viņš nopelnīja 121,65 FIS punktus.</p>
      <p>Vīriem kvalifikācijā uzvarēja norvēģis Juhaness Klēbo, kurš Bikši apsteidza par 25,63 sekundēm.</p>
      <p>Finālsacensībām kvalificējās 30 labākie sportisti.</p>
      <p>Vēlāk finālā sievietēm droši uzvarēja norvēģiete Maikena Kaspersena Falla, kura finišēja pēc trim minūtēm un 7,09 sekundēm. Otrās vietas ieguvēja, zviedriete Jonna Sundlinga viņai zaudēja 2,33 sekundes, bet trešās vietas ieguvēja tika noskaidrota fotofinišā. Bronzu izrāva amerikāniete Seidija Bjērsena, kura no uzvarētājas atpalika 2,78 sekundes, bet par 0,01 sekundi pārspēja norvēģieti Ani Apelkvistu Stēnsetu.</p>
      <p>Savukārt kungiem pārliecinoši uzvaras laurus plūca Klēbo, kurš finiša līniju šķērsoja pēc divām minūtēm un 39,47 sekundēm. Otrās vietas ieguvējs un uzvarētāja tautietis Pols Golbergs bija 4,17 sekundes lēnāks par Klēbo, bet vēl 0,45 sekundes atpalika trešajā vietā finišējušais francūzis Rišārs Žuvs.</p>
      <p>Ar sacensībām sprintā piektdien sākās jaunā Pasaules kausa sezona distanču slēpošanā. Sestdien dāmas aizvadīs desmit kilometru slēpojumu klasiskajā stilā, bet vīri spēkosies par pieciem kilometriem garākā distancē.</p>
      <p>Iepriekšējā sezonā Lielos kristāla globusus ieguva norvēģi Juhaness Klēbo un Ingvilda Estberga, kura veselības apsvērumu dēļ izlaiž sezonas sākumu.</p>
      <p>Izmantotie resursi:<br/><a href="http://www.leta.lv/">LETA</a></p>
    </article>
  </body>
</html>