<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/475331-kempa-z-inspirujacym-wykladem-na-rzymskiej-uczelni"/>
    <meta property="og:site_name" content="wPolityce.pl"/>
    <meta property="article:published_time" content="2019-11-29T15:12:04+00:00"/>
    <meta property="og:title" content="Beata Kempa z inspirującym wykładem na rzymskiej uczelni: Potrzebny jest głos o nawrócenie Europy"/>
    <meta property="og:description" content="&quot;W bardzo krótkim czasie okazało się, że kraje, które stanowią prawa odmienne, ale właśnie zgodne z wartościami chrześcijańskimi, na przykład z taką wartością, jak inwestycja w rodzinę, są napiętnowane&quot;."/>
  </head>
  <body>
    <article>
      <h1>Beata Kempa z inspirującym wykładem na rzymskiej uczelni: Potrzebny jest głos o nawrócenie Europy</h1>
      <address><time datetime="2019-11-29T15:12:04+00:00">29 Nov 2019, 15:12</time> by <a rel="author" href="https://wpolityce.pl/autorzy/725-ciekawa-opinia" target="_blank">Ciekawa opinia</a></address>
      <p>
        <b>„Potrzebny jest głos o nawrócenie Europy”- powiedziała PAP eurodeputowana Beata Kempa, która przyjechała w piątek do Rzymu na konferencję pod hasłem: „Dom na skale. Aksjologia prawa dla Europy jutra”. Odbyła się ona na Papieskim Uniwersytecie Angelicum.</b>
      </p>
      <p>Beata Kempa podkreśliła:</p>
      <blockquote>To bardzo ważne, że na uczelni, której absolwentem jest święty Jan Paweł II, dzisiaj dyskutujemy o fundamencie Unii Europejskiej, na którym ona powstała, ale przede wszystkim o przyszłości Europy w kontekście aksjologii prawa. Dla mnie to jest ważna konferencja, bo zderzyłam się z tworzeniem i stosowaniem prawa przez Parlament Europejski, Komisję Europejską i Radę Europejską.<br/><br/>Przyjechałam, by przekazać garść bardzo praktycznych informacji i być może zachęcić do dyskusji, czy ten fundament , ta skała, na której powstała Europa, zwłaszcza Unia Europejska jest rzeczywiście inspiracją do tworzenia i stosowania prawa dzisiaj i jak to będzie w przyszłości</blockquote>
      <p>—wyjaśniła eurodeputowana.</p>
      <p>Zaznaczyła następnie:</p>
      <blockquote>Postanowiłam podać kilka konkretnych przykładów, by można było porównać te fundamenty z tym, co dzieje się dzisiaj i jakie możemy mieć prognozy na przyszłość jako chrześcijanie, osoby wracające do tego, co mówili ojcowie założyciele Unii, których proces beatyfikacyjny trwa.<br/><br/>Jeśli to nie będzie skała, ale piasek, to ten dom po prostu runie. I mamy już pierwsze tego odsłony; czyli zapowiedź wyjścia Wielkiej Brytanii z UE</blockquote>
      <p>—dodała.</p>
      <p>Beata Kempa zapytana o to, jak mocna jest ta skała w Parlamencie Europejskim, odpowiedziała:</p>
      <blockquote>Kruszy się i to mocno.<br/><br/>W bardzo krótkim czasie okazało się, że kraje, które stanowią prawa odmienne, ale właśnie zgodne z wartościami chrześcijańskimi, na przykład z taką wartością, jak inwestycja w rodzinę, są napiętnowane. To chodzi o Polskę, Węgry, również Rumunię, Czechy. Widzimy brak szacunku</blockquote>
      <p>—stwierdziła.</p>
      <p>Eurodeputowana wskazała też na kwestię „inżynierii nowego człowieka”.</p>
      <blockquote>Chodzi też o wszystko to, co wiąże się z ideologią gender, to jest na porządku dziennym. Praktycznie nie ma debaty w Parlamencie Europejskim, która by nie dotykała tych kwestii, nie ma dokumentu , który by nie zawierał w sobie treści mówiących o chęci wprowadzenia tzw. inżynierii nowego człowieka. A to jest niezwykle groźne, bo stoi zupełnie w sprzeczności z ideami, na gruncie których powstała Unia Europejska, począwszy od symboli</blockquote>
      <p>—oświadczyła.</p>
      <p>W opinii eurodeputowanej PiS „potrzebny jest głos o nawrócenie Europy”.</p>
      <p>Międzynarodowe spotkanie na dominikańskiej uczelni zostało zorganizowane między innymi przez Instytut na rzecz Kultury Prawnej Ordo Iuris. Na konferencję przybyła też prezes Izby Kontroli Nadzwyczajnej i Spraw Publicznych Sądu Najwyższego Joanna Lemańska.</p>
      <p>kk/PAP</p>
    </article>
  </body>
</html>