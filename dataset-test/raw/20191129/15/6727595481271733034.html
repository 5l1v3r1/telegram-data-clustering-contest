<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/minister-ak-balan-says-he-will-examine-intoxicants-in-movie-sets.html"/>
    <meta property="og:site_name" content="DoolNews"/>
    <meta property="article:published_time" content="2019-11-29T15:23:00+00:00"/>
    <meta property="og:title" content="'ജീവപര്യന്തം തടവ് ലഭിക്കേണ്ട ക്രൈമാണ് ഇതെല്ലാം'; സിനിമാ സെറ്റുകളിലെ ലഹരി ഉപയോഗം പരിശോധിക്കുമെന്ന് മന്ത്രി എ.കെ ബാലന്‍"/>
    <meta property="og:description" content="A.K. Balan Kerala തിരുവനന്തപുരം: സിനിമാ സെറ്റുകളില്‍ ലഹരി ഉപയോഗം നടക്കുന്നുണ്ടെന്ന നിര്‍മാതാക്കളുടെ ആരോപണത്തില്‍ പ്രതികരണവുമായി സാംസ്‌ക്കാരിക വകുപ്പ് മന്ത്രി എ.കെ ബാലന്"/>
  </head>
  <body>
    <article>
      <h1>'ജീവപര്യന്തം തടവ് ലഭിക്കേണ്ട ക്രൈമാണ് ഇതെല്ലാം'; സിനിമാ സെറ്റുകളിലെ ലഹരി ഉപയോഗം പരിശോധിക്കുമെന്ന് മന്ത്രി എ.കെ ബാലന്‍</h1>
      <address><time datetime="2019-11-29T15:23:00+00:00">29 Nov 2019, 15:23</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: സിനിമാ സെറ്റുകളില്‍ ലഹരി ഉപയോഗം നടക്കുന്നുണ്ടെന്ന നിര്‍മാതാക്കളുടെ ആരോപണത്തില്‍ പ്രതികരണവുമായി സാംസ്‌ക്കാരിക വകുപ്പ് മന്ത്രി എ.കെ ബാലന്‍.</p>
      <p>നിര്‍മാതാക്കളുടെ പ്രതികരണം ഗൗരവമുള്ളതാണെന്നും സിനിമാ സെറ്റുകളിലെ ലഹരി ഉപയോഗം അന്വേഷിക്കുമെന്നും എ.കെ ബാലന്‍ പറഞ്ഞു. ആരോപണത്തെ കുറിച്ച് തെളിവ് നല്‍കാന്‍ നിര്‍മാതാക്കള്‍ തയ്യാറാകണമെന്നും അദ്ദേഹം ആവശ്യപ്പെട്ടു. സിനിമ മേഖലയില്‍ പെരുമാറ്റച്ചട്ടം കൊണ്ടുവരും. ഇതിനായി നിയമനിര്‍മാണം നടത്തുമെന്നും എ.കെ ബാലന്‍ പറഞ്ഞു.</p>
      <p>പണ്ടൊക്കെ ഇങ്ങനെ കാര്യങ്ങള്‍ പറയുമെന്നല്ലാതെ ഗൗരവത്തോടെ ഉയര്‍ന്നുവന്നിരുന്നില്ല. ഒരു പ്രശ്‌നവുമായി ബന്ധപ്പെട്ടാണ് അതീവ ഗൗരവമായ ഈയൊരു പ്രശ്‌നം സമൂഹത്തിന് മുന്‍പില്‍ അവര്‍ കൊണ്ടുവന്നത്.</p>
      <p>മയക്കുമരുന്നിന്റേയും കഞ്ചാവിന്റേയും കേന്ദ്രമാണ് സിനിമാ മേഖലയെന്ന് അവര്‍ വെളിപ്പെടുത്തിയിരിക്കുകയാണ്. ഞങ്ങളുടെ യൂണിറ്റില്‍ മാത്രമല്ല എല്ലാ യൂണിറ്റുകളും പരിശോധിക്കേണ്ടതാണെന്ന് കൂടി അവര്‍ പറഞ്ഞു. അതേ രൂപത്തില്‍ തന്നെ ഇത് പരിശോധിക്കും. നടപടിയെടുക്കും.</p>
      <related>
        <a href="https://www.doolnews.com/idavela-babu-says-there-is-a-mistake-from-shane-nigam-s-side822.html?utm_source=doolnews&amp;utm_medium=related"/>
      </related>
      <p>ഈ രൂപത്തിലുള്ള ആരോപണം ഉയര്‍ന്നുവന്നതിനാല്‍ തന്നെ അത് നിസാരമായി തള്ളിക്കളയാന്‍ ആവില്ല. എന്നാല്‍ ഏതെങ്കിലും ഒരു പ്രത്യേക വിഷയവുമായി ബന്ധപ്പെട്ടായിരുന്നില്ല ഇത്തരമൊരു പരാതി ഉയര്‍ന്നുവരേണ്ടിയിരുന്നത്. ഒരു നടന്റെ പ്രശ്‌നത്തിന് പിന്നാലെയാണ് ഇത് ഉയര്‍ന്നുവന്നത്.</p>
      <p>ഒരു പൊതു സമൂഹത്തെ ബാധിക്കുന്ന പ്രശ്‌നം അവര്‍ നേരത്തെ തന്നെ പറയേണ്ടിയിരുന്നു. ഇതിലും അവര്‍ വിശദീകരണം നല്‍കണം. അവര്‍ക്ക് നിശബ്ദമായി നോക്കിനില്‍ക്കേണ്ടി വന്നതാണോ എന്ന കാര്യമുള്‍പ്പെടെ. അറിവുണ്ടായിട്ടും അത് മറച്ചുവെക്കുകയെന്നത് കുറ്റകരമാണ്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ജീവപര്യന്തം തടവ് ലഭിക്കേണ്ട ക്രൈമാണ് ഇതെല്ലാം. അത്രയും വലിയ ക്രൈമുമായി ബന്ധപ്പെട്ട് വിവരം ലഭിച്ചിട്ടും അപ്പോള്‍ അത് പറയാതെ ഇവരുമായി ബന്ധപ്പെട്ട പ്രശ്‌നം വന്നപ്പോള്‍ ഉന്നയിച്ചത് അന്വേഷിക്കും.</p>
      <p>പരാതിയില്‍ നിന്ന് അവര്‍ പിന്‍മാറാന്‍ പാടില്ല. വ്യക്തമായ പരാതിയും തെളിവുകളും സര്‍ക്കാരിന് മുന്‍പില്‍ ഹാജരാക്കണം. അത് ഇത് പറഞ്ഞവരുടെ ബാധ്യതയാണ്.</p>
      <p>ഈ രംഗവുമായി ബന്ധപ്പെട്ട് അപ്രിയ സത്യങ്ങള്‍ നിരവധി കേള്‍ക്കുന്നുണ്ട്. നിലവിലെ പ്രശ്‌നത്തിന്റെ മെറിറ്റിലേക്ക് കടക്കുന്നില്ല. നടന് പറയാനുണ്ടാകുമല്ലോ അത് ഞാന്‍ കേട്ടിട്ടില്ല. ഇതില്‍ അവര്‍ പരാതി തരണം. കഞ്ചാവിന്റേയും മാഫിയ സംഘത്തിന്റേയും പിടിയിലാണ് എന്ന ആരോപണത്തെ ഗൗരവത്തോടെ എടുക്കുകയാണ്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>സിനിമാ സെറ്റില്‍ നിലവില്‍ പെരുമാറ്റച്ചട്ടം ഇല്ല എന്ന പ്രശ്‌നം ഉണ്ട്. അതുമായി ബന്ധപ്പെട്ട് ഞങ്ങള്‍ ഒരു കമ്മിറ്റി ഉണ്ടായിട്ടുണ്ട്. അതിന്റെ തെളിവെടുപ്പ് അവസാനിപ്പിക്കാന്‍ പോകുകയാണ്.</p>
      <p>ഇതിന് പിന്നാലെ തന്നെ നിയമനിര്‍മാണത്തിന് രൂപം കൊടുക്കും. സിനിമാ മേഖലയിലെ അംഗീകരിക്കാനാവാത്ത പ്രവണതകള്‍ തുടച്ചുമാറ്റുമെന്നും മന്ത്രി പറഞ്ഞു.</p>
      <figure>
        <iframe src="https://www.youtube.com/embed/qMlPdGhxKF0" width="560" height="315" data-service="Youtube" scrolling="no"/>
      </figure>
    </article>
  </body>
</html>