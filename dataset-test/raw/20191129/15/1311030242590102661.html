<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626926/%E0%A6%B8%E0%A7%8C%E0%A6%AE%E0%A7%8D%E0%A6%AF%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87%E0%A6%87-%E0%A6%A8%E0%A7%87%E0%A6%AA%E0%A6%BE%E0%A6%B2-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="সৌম্যকে নিয়েই নেপাল যাচ্ছে বাংলাদেশ"/>
    <meta property="og:description" content="এসএ গেমসের দল অবশেষে ঘোষণা করেছে বাংলাদেশ ক্রিকেট বোর্ড (বিসিবি)। রাতে ১৫ সদস্যের যে ছেলেদের দল দিয়েছে বিসিবি, সেটির নেতৃত্বে আছেন নাজমুল হোসেন শান্ত। সবশেষ ইমার্জিং কাপ খেলা দলটাই প্রায় এসএ গেমসে যাচ্ছে। চোটে পড়ে বাদ পড়েছেন আমিনুল ইসলাম বিপ্লব। দলে নতুন করে অন্তর্ভুক্ত হয়েছেন বাংলাদেশ টেস্ট দলে থাকা সাইফ হাসান ও মানিক খান। সৌম্য সরকার থাকছেন এসএ গেমসের দলেও। জাতীয় দলে পাঁচ বছর কাটিয়ে দেওয়া..."/>
  </head>
  <body>
    <article>
      <h1>সৌম্যকে নিয়েই নেপাল যাচ্ছে বাংলাদেশ</h1>
      <address><time datetime="2019-11-29T15:05:00+00:00">29 Nov 2019, 15:05</time> by <a rel="author">ক্রীড়া প্রতিবেদক, ঢাকা</a></address>
      <p>এসএ গেমসের দল অবশেষে ঘোষণা করেছে বাংলাদেশ ক্রিকেট বোর্ড (বিসিবি)। রাতে ১৫ সদস্যের যে ছেলেদের দল দিয়েছে বিসিবি, সেটির নেতৃত্বে আছেন নাজমুল হোসেন শান্ত।</p>
      <p>সবশেষ ইমার্জিং কাপ খেলা দলটাই প্রায় এসএ গেমসে যাচ্ছে। চোটে পড়ে বাদ পড়েছেন আমিনুল ইসলাম বিপ্লব। দলে নতুন করে অন্তর্ভুক্ত হয়েছেন বাংলাদেশ টেস্ট দলে থাকা সাইফ হাসান ও মানিক খান। সৌম্য সরকার থাকছেন এসএ গেমসের দলেও। এসএ গেমসে সাধারণত অনূর্ধ্ব-২৩ দল খেলে। এবং এ বয়সসীমার বাইরে তিনজনকে নেওয়ার সুযোগ থাকে। উপমহাদেশের এ প্রতিযোগিতায় আফগানিস্তানের খেলার সুযোগ নেই আর ভারত ও পাকিস্তান অংশ নিচ্ছেই না ক্রিকেটে। সে তুলনায় বাংলাদেশ বেশ শক্তিশালী দলই পাঠাচ্ছে।</p>
      <p>জাতীয় দলে পাঁচ বছর কাটিয়ে দেওয়া বাঁহাতি ওপেনার সৌম্যকে এসএ গেমসের দলে রাখার ব্যাখ্যায় বিসিবির নির্বাচক হাবিবুল বাশার বললেন, ‘দলে ২৩ বছরের ওপরে তিনজনকে রাখা যাবে। সৌম্যকে রাখা এ কারণে। আর ইমার্জিং দলটা খুব একটা পরিবর্তন করতে চাচ্ছি না। যেহেতু অনেক দিন ধরে খেলছে, ওর অভিজ্ঞতা কাজে লাগাতে চাইছি। দলের সমন্বয়টা ভাঙতে চাইছি না।’</p>
      <p>টি-টোয়েন্টি সংস্করণে হওয়া এসএ গেমসের ক্রিকেটে বাংলাদেশ দলের রেকর্ড দুর্দান্ত। এসএ গেমসের ইতিহাসে একবারই অন্তর্ভুক্ত হয়েছে ক্রিকেট, ২০১০ সালে। ঘরের মাঠে বাংলাদেশ সেবার সোনা জিতেছিল। হাবিবুল বলছেন, এবারও তাঁদের একই লক্ষ্য থাকবে, ‘অবশ্যই আমাদের লক্ষ্য থাকবে সোনা জয়।’</p>
      <p><b>এসএ গেমসের বাংলাদেশ দল:</b><br/>নাজমুল হোসেন শান্ত (অধিনায়ক), সাইফ হাসান, নাঈম শেখ, ইয়াসির আলী, আফিফ হোসেন, জাকির হাসান, মিনহাজুল আবেদীন আফ্রিদি, সৌম্য সরকার, তানভীর ইসলাম, হাসান মাহমুদ, মেহেদী রানা, সুমন খান, মাইদুল ইসলাম ভূঁইয়া, মানিক খান ও মেহেদী হাসান।</p>
      <p>
        <b>এসএ গেমসে বাংলাদেশের সূচি</b>
      </p>
      <p><b>পুরুষ ক্রিকেট দল:</b><br/>৪ ডিসেম্বর: বাংলাদেশ বনাম মালদ্বীপ<br/>৬ ডিসেম্বর: বাংলাদেশ বনাম ভুটান<br/>৭ ডিসেম্বর: বাংলাদেশ বনাম নেপাল<br/>৮ ডিসেম্বর: বাংলাদেশ বনাম শ্রীলঙ্কা<br/>* সব ম্যাচ কাঠমান্ডুতে</p>
    </article>
  </body>
</html>