<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443031/Iracki-premijer-podneo-ostavku"/>
    <meta property="og:site_name" content="Politika Online"/>
    <meta property="article:published_time" content="2019-11-29T15:18:00+00:00"/>
    <meta property="og:title" content="Ирачки премијер поднео оставку"/>
    <meta property="og:description" content="БАГДАД – Ирачки премијер Адел Абдул-Махди изјавио је данас да ће предати своју оставку парламенту, након чега су анти-владини демонстранти почели да славе на тргу Тахир на којем су се окупљали скоро два месеца. Абудл-Махди је ово изјавио за ирачку телевизију, дан након што су снаге безбедности убиле више од 40 демонстраната, а убрзо након што је ирачки шиитски верски поглавар Али ал-Систани упозорио на могућност грађанског рата и позвао позвао посланике да повуку подршку влади, јавља АП. Абдул-Махди постављен је за премијера пре нешто више од годину дана. Премијер је рекао да је „с великом забринутошћу слушао” ал-Систанијеву проповед и донео своју одлуку као одговор на његов позив и да би „омогућио и убрзао његово испуњење што је пре могуће”, преноси Танјуг. Упркос јучерашњем"/>
  </head>
  <body>
    <article>
      <h1>Ирачки премијер поднео оставку</h1>
      <address>
        <time datetime="2019-11-29T15:18:00+00:00">29 Nov 2019, 15:18</time>
      </address>
      <p><b>БАГДАД</b> – Ирачки премијер Адел Абдул-Махди изјавио је данас да ће предати своју оставку парламенту, након чега су анти-владини демонстранти почели да славе на тргу Тахир на којем су се окупљали скоро два месеца.</p>
      <p>Абудл-Махди је ово изјавио за ирачку телевизију, дан након што су снаге безбедности убиле више од 40 демонстраната, а убрзо након што је ирачки шиитски верски поглавар Али ал-Систани упозорио на могућност грађанског рата и позвао позвао посланике да повуку подршку влади, јавља АП.</p>
      <p>Абдул-Махди постављен је за премијера пре нешто више од годину дана.</p>
      <p>Премијер је рекао да је „с великом забринутошћу слушао” ал-Систанијеву проповед и донео своју одлуку као одговор на његов позив и да би „омогућио и убрзао његово испуњење што је пре могуће”, преноси Танјуг.</p>
      <p>Упркос јучерашњем крвопролићу, безбедносне снаге убиле су данас још три демонстранта и раниле осам учесника протеста, у јужном граду Насирији, преноси АП.</p>
      <p>На данашњој проповеди у граду Наџаф, Ал-Систани рекао је да би парламент, који је изабрао владу премијера Адила Абдула-Махдија, требало да размотри опције које су му на располагању.</p>
      <p>Ал-Систани је рекао да би демонстранти требало да направе разлику између оних који мирно протестују и они који покушавају да изазову насиље, након што је спаљена зграда иранског конзулата у Наџафу.</p>
      <p>Ирачке снаге безбедности убиле су у четвртак најмање 40 антивладиних демонстраната у Багдаду и јужним градовима Наџаф и Насирији, а насиље се наставило и данас.</p>
      <p>Најмање 400 демонстраната погинуло је од 1. октобра, када су хиљаде Ирачана изашле на улице Багдада и претежно шиитских јужних провинција протестујући против корупције, лоших институција и недостатка радних места. Снаге безбедности користиле су бојеву муницију, сузавац и димне бомбе за разбијање демонстрација.</p>
    </article>
  </body>
</html>