<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/technika/2019/11/29/eromero_audi_s6_c4_2_2_turbo/"/>
    <meta property="og:site_name" content="totalcar"/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Totalcar Erőmérő: Audi S6 Quattro"/>
    <meta property="og:description" content="Öt henger, nagy turbó és összkerékhajtás egy szép, német kombiban. Milyen erős a történelem első S6-ja?"/>
  </head>
  <body>
    <article>
      <h1>Totalcar Erőmérő: Audi S6 Quattro</h1>
      <h2>Jó tuningalap, de így sem gyenge</h2>
      <address><time datetime="2019-11-29T15:22:00+00:00">29 Nov 2019, 15:22</time> by <a rel="author">Göbölyös Zsolt</a></address>
      <p>
        <b>A Totalcar Erőmérő sorozatában most egy gyönyörű youngtimer tekeri meg a pad görgőit az <a href="http://www.autokorbel.hu/">Autokorbelnél.</a> Korábban már <a href="http://totalcar.hu/magazin/technika/2017/06/30/mennyi_ero_maradt_az_autodban/">elmondtuk, hogy miről szól hetente jelentkező műsorunk</a>, azóta az előre regisztrált nézők autói közül válogatunk az újabb epizódokhoz.</b>
      </p>
      <figure>
        <img src="https://kep.cdn.indexvas.hu/1/0/3054/30549/305499/30549935_d489487ff89c63fc4eb332758c6f46c0_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>Az Audi 1994-ben döntött a névcseréről, így a korábban Audi 100 néven futó modellt A6-ra keresztelték át, az addig S4-nek nevezett sportosabb változat pedig S6 lett, míg az S4 megnevezés később egy teljesen más autót jelölt. Számos apróbb változtatást is bevezettek az ötödik generációs C4, vagyis 100/A6 modellen, de az alapkonstrukció nem módosult.</p>
      <p>S6-ban megmaradt a bevált 2,2-es, egészen pontosan 2226 köbcentiméteres, soros, öthengeres turbómotor és bár a sportkivitelt lehetett V8-as 4.2-es blokkal is választani, a nagyobb teljesítmény (230 lóerő és 290 lóerő) ellenére a nyolchengeres népszerűsége – és használtpiaci ára – elmarad a megkímélt 2,2-esek mögött. Az S6 Plus szintén nyolchengeres, több mint háromszáz lóerős, de ebből elég kevés készült, így az manapság többet ér társainál.</p>
      <figure>
        <img src="https://kep.cdn.indexvas.hu/1/0/3054/30549/305499/30549939_afa2cf8b49cad726da57f7f2f81013c6_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A 2,2-es blokk jobb, jobban tuningolható és kevésbé kényes, tartós konstrukció mint a V8-asok. Nem mintha ez utóbbinak nem lenne szép hangja, de az igazi zene a turbós öthengeres koncertje, amikor elhagyja az ötezres fordulatszámot és a majdnem 2 bar nyomással tolja a meglehetősen nagyméretű turbó a levegőt.</p>
      <figure>
        <img src="https://kep.cdn.indexvas.hu/1/0/3054/30549/305499/30549943_9a05c5ebf878fce0fcd19b8264d3fa09_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>Hamar megtalálták a tunerek is ezt a blokkot, mert mechanikailag nagyon stabil, sem termikusan, sem fizikailag nem könnyű túlterhelni, a forgattyús mechanizmus is erős, terhelhető. A hengerfej kialakítása is leginkább a versenysportból ismeretes, a keresztáramú hengerfej alapállapotban is olyan, mintha valaki megtúrta volna a jobb töltéscsere érdekében. A 20 szelepet két vezérműtengely nyomkodja közvetlenül, hidraulikus szeleptőkékkel. A tengelyt fogazott szíj hajtja, kis lánc köti össze a kipufogó és szívó oldalt. Változó szelepvezérlés nincs, minden egyszerű, de nagyszerűen tervezett.</p>
      <figure>
        <img src="https://kep.cdn.indexvas.hu/1/0/3054/30549/305499/30549947_01c2cf6db404d8762255844d644b3593_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A gyári feltöltő is egészen nagy, pláne, ha mai szemmel, a downsizing korszakból ismert mini feltöltőkkel hasonlítjuk össze. A motor azonban még többet is bírt, így a tunerek ezt cserélték le először, egy okos programmal (chip tuning) máris 500 lóerő közelébe kerültek és a blokkhoz még nem kellett nyúlni. Ha már a forgattyús mechanikába is belenyúltak, új dugattyúk és hajtórudak kerültek bele, meg pár apróság, nagyobb intercooler könnyen az 1000 lóerős álomhatár közelébe tudták húzni ezt a motort, bár akkor már érzékennyé vált és élettartama is csökkent.</p>
      <figure>
        <img src="https://kep.cdn.indexvas.hu/1/0/3054/30549/305499/30549953_ada22a3c3b38e3f7e83ed0c3709c9f96_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A motort karakterisztikájához nagyon jól illesztett váltófokozat-kiosztás hozzájárult, hogy a gyárilag 230 lóerős autót is erősebbnek érezzük, hiszen nagy vonóerő állt rendelkezésre és a nem túl könnyű Audit is 6,7 másodperc alatt százra tolta, ami 1995 környékén rendkívül jónak számított. Az ekkor aktuális Porsche 911-es a 993 modellsorozat még léghűtésű volt és a százat alig egy másodperccel tudták csak gyorsabban. És a Porschénak nem volt ekkora utastere, illetve 500 literes csomagtartója. </p>
      <p>A mérésre érkezett autó nagyon szép, 240 ezer kilométert futott és a szerető gazdája van, aki értékeli és rendben tartja az autót. Elfogytak már ezek a modellek, eleve nem gyártottak sokat. A fennmaradt példányok nagy része gyűjtőknél van és értékük határozottan emelkedik.</p>
      <p>A kérdés az, hogy mit tud ez a motor gyári, használt, de karbantartott állapotban, rászolgál-e hírnevére és milyen hangja lesz terhelésen a húsz szelepes öthengeresnek. Nézzétek meg az Erőmérő mai epizódját, a végén ezúttal is elemezzük az eredményeket!</p>
      <figure>
        <iframe src="https://www.youtube.com/embed/lJmeMcfnd28" width="560" height="315" data-service="Youtube" scrolling="no"/>
      </figure>
      <p>Ha pedig jónak találjátok ezt a sorozatot, iratkozzatok fel a <a href="https://www.youtube.com/channel/UCsiq8vuWW1NdGkaspTLfr0g">Totalcar Youtube-csatornájára</a>, érdekes mérések jönnek, lesz meglepetés!</p>
      <p>
        <i>Erre a linkre kattintva 20 százalék kedvezménnyel használhatjátok a <a href="https://www.carvertical.com/hu/landing/v3?utm_source=infl&amp;a=totalcar&amp;b=2cbb4205&amp;voucher=totalcar">Carvertical autótörténeti lekérdezőrendszert</a>.</i>
      </p>
      <details open="">
        <summary>
          <a href="https://totalcar.hu/magazin/technika/2019/11/29/eromero_audi_s6_c4_2_2_turbo/#">Korábbi epizódok:</a>
        </summary>
        <p><a href="https://totalcar.hu/magazin/technika/2019/11/08/eromero_mercedes_190e_2_5-16/">Igazi kincs a sportos Mercedes 190<br/></a>A Cosworth-szel fejlesztették a motorját, a versenypályákon arattak vele és a 2,5-16 ára kilőtt az űrbe. Vajon harminc évesen is erős?<br/><a href="https://totalcar.hu/magazin/technika/2019/10/18/eromero_opel_astra_1_6i_1997/">A rendőrautó erősebb a tiédnél?<br/></a>Valódi különlegesség, hiszen mára szinte az összes példány elpusztult az eredeti 900-as szériából. De mit tud a legendás, magyar rendőr-Astra a mérőpadon?</p>
        <ul>
          <li>
            <a href="https://totalcar.hu/magazin/technika/2019/09/20/eromero_mercedes-benz_clk_500/">Jól nézzétek meg, ilyen már nem lesz!</a>
          </li>
          <li>
            <a href="https://totalcar.hu/magazin/technika/2019/09/13/ev_autoja_volt_de_megerdemelte/">A Citroen, ami legyőzött egy Mercedest</a>
          </li>
          <li>
            <a href="https://totalcar.hu/magazin/technika/2019/08/30/eromero_fiat_500_twinair/">Turbós, kéthengeres őrület</a>
          </li>
          <li>
            <a href="https://totalcar.hu/magazin/technika/2019/08/16/lada_2107_1989/">Kockalada: most kiderül az igazság!</a>
          </li>
        </ul>
      </details>
      <p>Mielőtt bármilyen használt autót megvenne, kérdezze le kártörténetét a <a href="https://totalcar.hu/totalkar">Totalcar kártörténeti adatbázisban.</a></p>
    </article>
  </body>
</html>