<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/175946/policajti-nechceli-verit-vlastnym-usiam-ked-poculi-argument-opiteho-kocisa-jeho-slova-pobavia-kazdeho"/>
    <meta property="og:site_name" content="dobrenoviny.sk"/>
    <meta property="article:published_time" content="2019-11-29T15:09:00+00:00"/>
    <meta property="og:title" content="Policajti nechceli veriť vlastným ušiam, keď počuli argument opitého kočiša. Jeho slová pobavia každého"/>
    <meta property="og:description" content="Kočiš pod vplyvom alkoholu povedal policajtom tak vtipný argument, že sa z neho okamžite stala hviezda internetu."/>
  </head>
  <body>
    <article>
      <h1>Policajti nechceli veriť vlastným ušiam, keď počuli argument opitého kočiša. Jeho slová pobavia každého</h1>
      <h2>Kočiš pod vplyvom alkoholu povedal policajtom tak vtipný argument, že sa z neho okamžite stala hviezda internetu.</h2>
      <address><time datetime="2019-11-29T15:09:00+00:00">29 Nov 2019, 15:09</time> by <a rel="author">Klaudia Fiolová</a></address>
      <p>WALBRZYCH 29. novembra - V susednom Poľsku policajti zastavili opitého kočiša. Výhovorka, ktorú mal pre policajtov pripravenú, pobavila celý internet.<b> Kočiš totiž vysvetľoval policajtom, že jeho kôň je triezvy a cestu domov pozná. Preto mu nič nebráni v tom, aby v ceste pokračoval, hoci je opitý</b>. Muži zákona nechceli veriť vlastným   ušiam, podobnú výhovorku ešte nikdy nepočuli. O tejto vtipnej príhode informovala polícia v dolnoslezskom Walbrzychu.</p>
      <h3>Opitý kočiš musel odovzdať koňa a zaplatiť pokutu</h3>
      <p>Prípad sa stal neďaleko českých hraníc, pri dedine Gluszyca.<b> Policajti zastavili 86-ročného muža, ktorý bol očividne pod vplyvom alkoholu. Pri dychovej skúške mu namerali 1,3 promile alkoholu</b>. Ako informuje <a href="https://www.novinky.cz/koktejl/clanek/kun-je-strizlivy-a-cestu-domu-zna-vysvetloval-opily-koci-polskym-policistum-40305109?fbclid=IwAR0VUQRJBtCphdbZayAi7uHIcZwsa6MczFKigfVqV-3i4Ais3JDz5crwWFo">český portál Novinky.cz</a>, kočiš priznal, že popíjal tvrdý alkohol predtým, ako si sadol na koč. Nevidel v tom najmenší problém. <i><b>„Môj kôň predsa nepil. On je triezvy. Cestu domov pozná," </b></i>odznelo z jeho úst. Policajtom tento argument ale nestačil a mužovi udelili <b>pokutu vo výške 500 zlotých, čo je v prepočte približne 115 €. Koňa musel odovzdať osobe, ktorá ho odvedie za triezva domov</b>. </p>
    </article>
  </body>
</html>