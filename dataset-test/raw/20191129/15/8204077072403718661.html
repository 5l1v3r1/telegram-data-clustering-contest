<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini/346/a/cherniiat-petyk-kritichen-den-za-tyrgovcite-na-drebno-294111/"/>
    <meta property="og:site_name" content="Investor.bg"/>
    <meta property="article:published_time" content="2019-11-29T15:33:00+00:00"/>
    <meta property="og:title" content="Черният петък - критичен ден за търговците на дребно"/>
    <meta property="og:description" content="Той слага началото на празничния сезон за пазаруване и може да даде на инвеститорите поглед кои са вероятните победители и губещи"/>
  </head>
  <body>
    <article>
      <h1>Черният петък - критичен ден за търговците на дребно</h1>
      <h2>Той слага началото на празничния сезон за пазаруване и може да даде на инвеститорите поглед кои са вероятните победители и губещи</h2>
      <address><time datetime="2019-11-29T15:33:00+00:00">29 Nov 2019, 15:33</time> by <a rel="author">Десислава Йорданова</a></address>
      <p>От магазините за играчки до магазините за електроника, Черният петък е моментът, за който търговците се подготвят през цялата година. По традиция той слага началото на празничния сезон за пазаруване и би могъл да даде на инвеститорите поглед кои ще бъдат вероятните победители или губещи по време на този сезон.</p>
      <p>За универсални магазини като Macy's или Kohl's например една трета или повече от годишните приходи се отчитат през четвъртото тримесечие, съобщава Bloomberg.</p>
      <p>Резултатите от началото на ноември са добри: сравнимите продажбите на дребно в магазините отбелязват ръст от 1,3% през първите две седмици на месеца, според Fiserv, основен американски процесор на транзакции с кредитни карти. Времето е по-хладно и вероятно това подтиква увеличаване на продажбите на по-топли сезонни дрехи, особено при търговците, които предлагат стоки за семейството или за тийнейджъри, заяви анализаторът на Bloomberg Intelligence Пуунам Гоял.</p>
      <p>Според мениджъра на магазин Target в Ню Йорк Кели МакГарити тълпите са били сходни с тези от предишни години, след като вратите са отворили в Деня на благодарността. Най-ранните купувачи са се възползвали от сделки за 65-инчови 4K телевизори, тенджери под налягане и стоки от филма на Walt Disney „Замръзналото кралство 2“.</p>
      <p>Поръчването онлайн и взимането след това от магазина също е било популярна опция , като 106 служители са били на разположение, за да опаковат и подготвят онлайн поръчките, в сравнение със 70 през миналата година.</p>
      <p>„Коледните елхи бяха гореща тема онлайн, като над 100 бяха поръчани само в четвъртък“, каза МакГарити. „Сезонните стоки се справиха много добре“, добави още тя.</p>
      <p>Продажби в Деня на благодарността нарастват в САЩ, според Adobe Analytics, чиято прогноза е, че 2019 г. ще е първата година, през която онлайн продажбите ще надминат 4 млрд. долара на празника. По-голяма част от тези транзакции се извършват от смартфони, съобщи Adobe в доклад за американската дейност в областта на електронната търговия.</p>
      <p>Прогнозата за потребителските разходи през сезона, направени онлайн, е за 57,5 млрд. долара - с 16% повече от година по-рано. Adobe предвижда, че продажбите на електронна търговия ще достигнат 7,5 млрд. долара през Черния петък и 9,4 млрд. долара по време на Кибер понеделника - с около 20% по-високи стойности от 2018 г. Компанията ще предостави текущ анализ на разходите през празничния уикенд.</p>
      <p>„Ясно е, че купувачите отделят повече време за пазаруване на Деня на благодарността отвсякога“, каза Вивек Пандя, водещ дигитален анализатор в Adobe.</p>
      <p>Проучване от Deloitte показва, че 79% от анкетираните в САЩ планират да пазаруват през петдневния ваканционен уикенд, Очакваните разходи от 415 долара на домакинство са подобни на прогнозата от предпразничните отчети за миналата година.</p>
      <p>Очаква се тенденцията да се запази, като участниците в проучването планират да направят около 53% от разходите си чрез онлайн източници и 43% - във физическите магазините.</p>
      <p>По-голямата част от анкетираните (64%) планират да пазаруват от масови търговци като Target и Walmart, а 54% - от онлайн търговци на дребно. Около 32% възнамеряват да отидат в традиционните универсални магазини.</p>
      <p>Според друго проучване, направено от Националната федерация за търговия на дребно в САЩ, очакваните разходи за целия сезон са почти 1050 долара на потребител.</p>
      <figure>
        <img src="https://www.investor.bg/images/articles_uploaded_photos/0000004845.jpg"/>
      </figure>
      <p>Черният петък винаги е критичен ден за търговците на дребно, а тази година сезонът за пазаруване е с 6 дни по-кратък. Когато Денят на благодарността се пада на последната възможна дата, има само 26 дни за пазаруване между този празник и Коледа, в сравнение с 32 през миналата година. Това би могло да предизвика повече тълпи във физическите магазини през следващите седмици, докато купувачите се опитват да си набавят всичко необходимо за по-кратък период от време.</p>
      <p>Все пак шестте „изгубени дни“ през този сезон не би трябвало да засягат общите разходи. Промоциите започнаха още през октомври за някои търговци на дребно, а купувачите ще купят същия брой подаръци за хората от списъка си, независимо от това кога се пада Денят на благодарността. "Има определен брой подаръци, които се каните да купите, и вие ще ги купите", каза Гоял от Bloomberg Intelligence.</p>
      <p>Крейг Джонсън, президент на Customer Growth Partners, се съгласи, че по-краткото време за пазаруване не би трябвало да промени броя на изразходваните долари. „Статистически, сезонът на ваканционните пазарувания е ноември и декември, и ако не се лъжа, това означава, че е 61 дни всяка година“, каза той.</p>
      <p>Най-големите играчи навлизат в празничния период с инерция, показват ранните данни. При Walmart и Amazon се наблюдават най-големите скокове в онлайн потребителските разходи в периода на подготовката за Деня благодарността в сравнение с година по-рано, според доклад на Edison Trends, компания за проучване на електронната търговия.</p>
      <p>Walmart отбелязва 53% увеличение на разходите, направени онлайн, Amazon се радва ба 37% ръст, а при Nordstrom те се покачват с 35%, според проучването. Best Buy, Target, Etsy и Macy също са регистрирали по-високи разходи. От друга страна, Kohl's, EBay и J.C. Penney са регистрирали по-ниски стойности от година по-рано.</p>
      <p>Edison Trends базира своя анализ на повече от 700 000 транзакции.</p>
      <figure>
        <img src="https://www.investor.bg/images/articles_uploaded_photos/0000004846.jpg"/>
      </figure>
      <pre>  </pre>
      <p>
        <i>По статията работиха: <a href="https://www.investor.bg/novini/346/a/cherniiat-petyk-kritichen-den-za-tyrgovcite-na-drebno-294111/znvygb:qrfvfynin.lbeqnabin@vairfgbe.ot">Десислава Йорданова</a>, редактор <a href="https://www.investor.bg/novini/346/a/cherniiat-petyk-kritichen-den-za-tyrgovcite-na-drebno-294111/znvygb:crgre.arlxbi@tznvy.pbz">Петър Нейков</a></i>
      </p>
      <related>
        <a href="https://www.investor.bg/zoom/355/a/boikotiraite-cherniia-petyk--spasete-sveta--294035/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/onlain-pokupkite-po-praznicite-v-sasht-shte-dostignat-rekordnite-1437-mlrd-dolara-292275/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/style/345/a/bylgarinyt-planira-da-poharchi-sredno-po-419-lv-na-predstoiashtiia-cheren-petyk-291810/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/web/456/a/onlain-prodajbite--novoto-normalno-v-denia-na-blagodarnostta-i-cherniia-petyk-272489/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kzp-e-napravila-250-proverki-po-vreme-na-cherniia-petyk-272461/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/emag-mobilniiat-trafik-za-onlain-pokupki-izprevari-trafika-ot-stacionarni-kompiutri-229084/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/web/456/a/emag-prodade-stoki-za-nad-14-mln-leva-v-pyrvite-3-chasa-ot-black-friday-229046/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/web/456/a/fenomenyt-black-friday-prez-pogleda-na-luisaviaroma-229005/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/ochakva-se-128-ryst-na-onlain-prodajbite-v-bylgariia-na-black-friday-228801/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>