<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/599775/stylianidis-ektakti-voitheia-apo-tin-ee-pros-tin-alvania-meta-tous-seismous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="Στυλιανίδης: Εκτακτη βοήθεια από την ΕΕ προς την Αλβανία μετά τους σεισμούς"/>
    <meta property="og:description" content="Πρόσθετη στήριξη έκτακτης ανάγκης λόγω του ισχυρότερου, εδώ και δεκαετίες, σεισμού και των πολυάριθμων μετασεισμών στην Αλβανία, κινητοποιεί σήμερα η..."/>
  </head>
  <body>
    <article>
      <h1>Στυλιανίδης: Εκτακτη βοήθεια από την ΕΕ προς την Αλβανία μετά τους σεισμούς</h1>
      <address><time datetime="2019-11-29T15:36:00+00:00">29 Nov 2019, 15:36</time> by <a rel="author">SigmaLive</a></address>
      <p>Πρόσθετη στήριξη έκτακτης ανάγκης λόγω του ισχυρότερου, εδώ και δεκαετίες, σεισμού και των πολυάριθμων μετασεισμών στην Αλβανία, κινητοποιεί σήμερα η Κομισιόν και συγκεκριμένα ο αρμόδιος (μέχρι και αύριο) Επίτροπος Χρήστος Στυλιανίδης.</p>
      <p>«Η Ευρωπαϊκή Ένωση εξακολουθεί να στηρίζει την Αλβανία σε αυτή τη δύσκολη στιγμή. Θα παρέχουμε βοήθεια έκτακτης ανάγκης για όσο διάστημα χρειάζεται. Οι ομάδες έρευνας και διάσωσης, που κινητοποιήθηκαν μέσω του ευρωπαϊκού μηχανισμού πολιτικής προστασίας, βρίσκονται επιτόπου. Θα ήθελα να ευχαριστήσω την Ιταλία και την Ελλάδα για την πρόσθετη στήριξη που έχουν ήδη προσφέρει μέσω του μηχανισμού», δήλωσε ο Επίτροπος Ανθρωπιστικής Βοήθειας και Διαχείρισης Κρίσεων Χρήστος Στυλιανίδης κατά την τελευταία εργάσιμη μέρα της θητείας του.<br/><br/>Όπως σημειώνεται, ο μηχανισμός πολιτικής προστασίας της ΕΕ ενεργοποιήθηκε κατόπιν αιτήματος των αλβανικών αρχών στις 26 Νοεμβρίου. Εκτός από τις 3 ομάδες έρευνας και διάσωσης άνω των 200 υπαλλήλων, που έχουν ήδη τοποθετηθεί στην Αλβανία, η Ευρωπαϊκή Ένωση συμβάλλει στην ικανοποίηση του αιτήματος της Αλβανίας για πρόσθετη στήριξη, όπως βοήθεια σε είδος και στατικούς μηχανικούς.<br/><br/>Επιπλέον η Κομισιόν καταγράφει ότι το σύστημα Copernicus έχει ήδη παραγάγει 6 δορυφορικές εικόνες των πληγεισών ζωνών. Το Κέντρο Συντονισμού, εικοσιτετράωρης λειτουργίας, για την Αντιμετώπιση Καταστάσεων Έκτακτης Ανάγκης της Ευρωπαϊκής Ένωσης βρίσκεται σε διαρκή επαφή με τις αλβανικές αρχές και συνεχίζει να παρακολουθεί την κατάσταση.</p>
      <p>ΠΗΓΗ: ΚΥΠΕ</p>
    </article>
  </body>
</html>