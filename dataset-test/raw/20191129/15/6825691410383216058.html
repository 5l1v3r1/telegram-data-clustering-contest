<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nusikaltimai/nepilnameciams-vogtu-automobiliu-skuodziant-nuo-policijos-ratu-pylesi-ziezirbos-941890"/>
    <meta property="og:site_name" content="Kauno diena"/>
    <meta property="article:published_time" content="2019-11-29T15:12:00+00:00"/>
    <meta property="og:title" content="Nepilnamečiams vogtu automobiliu skuodžiant nuo policijos iš ratų pylėsi žiežirbos"/>
    <meta property="og:description" content="Gavę pranešimą apie lapkričio 27-osios vakare Šeduvoje iš namo kiemo pavogtą automobilį „VW Golf“ ir pradėję jo paiešką, Radviliškio rajono policijos komisariato pareigūnai automobilį pastebėjo Linkaičių kaime. Stabdoma transporto priemonė nestojo, o dideliu greičiu nuskriejo link Daugėlaičių kaimo. Į bėglio gaudynes įsijungė dar trys policijos ekipažai."/>
  </head>
  <body>
    <article>
      <h1>Nepilnamečiams vogtu automobiliu skuodžiant nuo policijos iš ratų pylėsi žiežirbos</h1>
      <address><time datetime="2019-11-29T15:12:00+00:00">29 Nov 2019, 15:12</time> by <a rel="author">Kauno.diena.lt inf.</a></address>
      <p>
        <b>Gavę pranešimą apie lapkričio 27-osios vakare Šeduvoje iš namo kiemo pavogtą automobilį „VW Golf“ ir pradėję jo paiešką, Radviliškio rajono policijos komisariato pareigūnai automobilį pastebėjo Linkaičių kaime. Stabdoma transporto priemonė nestojo, o dideliu greičiu nuskriejo link Daugėlaičių kaimo. Į bėglio gaudynes įsijungė dar trys policijos ekipažai.</b>
      </p>
      <p>Daugėlaičių kaime pareigūnai, siekdami sustabdyti automobilį, panaudojo spec. priemonę – „ežį“. Tačiau jis transporto priemonės irgi nesustabdė.</p>
      <p>Nors iš po ratų pylėsi žiežirbos, automobilis, pavojingai manevruodamas, važiavo toliau. Karčiamų kaime sukdamas į dešinę „VW Golf“ nulaužė saugumo salelę žymintį signalinį stulpelį ir iš eismo įvykio vietos nuvažiavo.</p>
      <p>Bėglys policijos pareigūnų ekipažų buvo užspeistas ir sustabdytas kelyje Panevėžys-Šiauliai. Prie automobilio vairo sėdėjo pareigūnams gerai pažįstamas 17-metis, šalia jo – bendraamžis.</p>
      <p>Abu jie buvo neblaivūs. Pirmajam nustatytas 1,4 prom. girtumas, antrajam –1,22 prom. Abu nepilnamečiai mokosi Raudondvaryje. Kaip paaiškėjo, po vieno kito stikliuko alkoholio vaikinai nusprendė negrįžti į bendrabutį, o keliauti į namus, kurie yra netoliese esančiuose kaimuose.</p>
      <p>Kadangi važiuoti yra smagiau, negu kulniuoti pėsčiomis, tai buvo nutarta kelionę tęsti automobiliu. Kadangi vienas jų turi neužrakintų automobilių vagysčių patirtį, tai nusprendė ja pasinaudoti ir šį kartą – užėjo į privataus gyvenamojo namo kiemą.</p>
      <figure>
        <iframe src="https://www.youtube.com/embed/uNfcmb3ncH0" width="640" height="360" data-service="Youtube" scrolling="no"/>
      </figure>
      <p>Čia, kaip ir tikėjosi, rado neužrakintą „VW Golf“, o jame – automobilio raktelius. Tad sėdo į jį ir išriedėjo juo į kelią.</p>
      <p>Prie vairo sėdo neturintis teisės vairuoti jaunuolis, kuriam šiuo metu atliekamas ne vienas ikiteisminis tyrimas dėl analogišku būdu pavogtų automobilių. Teisme bus sprendžiamas klausimas dėl jo suėmimo.</p>
    </article>
  </body>
</html>