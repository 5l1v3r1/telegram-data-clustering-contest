<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/hronografima/221015_mia-thesi-dioikiti-hiliades-stayroi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T15:25:20+00:00"/>
    <meta property="og:title" content="Μια θέση διοικητή, χιλιάδες σταυροί…"/>
    <meta property="og:description" content="Αυτή είναι η μαύρη αλήθεια δυστυχώς, ό,τι και αν πουν, όσο και αν διαψεύσουν: Αυτά που είπε ο διορισθείς (και την επομένη παυθείς) διοικητής του δημόσιου Νοσοκομείου Καρδίτσας· παρεμπιπτόντως, 81 ετών· το μέλλον!"/>
  </head>
  <body>
    <article>
      <h1>Μια θέση διοικητή, χιλιάδες σταυροί…</h1>
      <address><time datetime="2019-11-29T15:25:20+00:00">29 Nov 2019, 15:25</time> by <a rel="author">Πέτρος Μανταίος</a></address>
      <p>Αυτή είναι η μαύρη αλήθεια δυστυχώς, ό,τι και αν πουν, όσο και αν διαψεύσουν: Αυτά που είπε ο διορισθείς (και την επομένη παυθείς) διοικητής του δημόσιου Νοσοκομείου Καρδίτσας· παρεμπιπτόντως, 81 ετών· το μέλλον! (ΣΚΑΪ): Παρακάλεσε τον κ. Μητσοτάκη, όταν θα γίνει πρωθυπουργός, να τον κάνει διοικητή ή στο Νοσοκομείο Τρικάλων (κατά προτίμηση, καθότι περιφέρειά του) ή στο Νοσοκομείο Καρδίτσας· όπερ και εγένετο…</p>
      <p>Εδώ, ο διορισθείς και παυθείς γίνεται σαφέστερος: «Θα γύριζα στη Νέα Δημοκρατία» (ήταν στους ΑΝ.ΕΛΛ.), «είχα πάρει χιλιάδες σταυρούς και είχα μια δύναμη, έναν στρατό δικό μου στα Τρίκαλα». Αυτή είναι η μαύρη αλήθεια και η ωμή πραγματικότητα. Τι να έκανε και ο (επίδοξος τότε, νυν) πρωθυπουργός; Μπροστά σε τόσο πειστικό επιχείρημα -«στρατός ψηφοφόρων»- συμφώνησε. Αλλωστε, ο νυν πρωθυπουργός αυτού του είδους τα δούναι-λαβείν, λόγω οικογενείας, τα γνωρίζει εξ απαλών ονύχων· μ’ αυτά θήλασε. Δεν πά’ να διαψεύδουν!</p>
      <p>Το γεγονός είναι ότι μας «φόρεσαν» την πιο κομματικοποιημένη λίστα διοικήσεων νοσοκομείων στο ΕΣΥ από το 2000. Η δήλωση του κυβερνητικού εκπροσώπου ότι «δεν μιλάμε για κομματικές επιλογές, αλλά για ανθρώπους που πρέπει να φέρουν σε πέρας αυτό το οποίο ζητούν οι πολίτες από εμάς: Καλύτερη υγεία για όλους» πρώτον δεν αναιρεί τις «κομματικές επιλογές» και δεύτερον, η ουσία επαφίεται στο μέλλον: Θα γίνει. Αν γίνει…</p>
      <p>Αλλά και αν δεν γίνει (να και κάτι που… ξεφεύγει από την επικαιρότητα, <b><u><a href="https://www.efsyn.gr/ellada/ygeia/220551_o-ippokratis-ton-idiotikon-nosokomeion">«Εφ.Συν.», 26/11</a></u></b>)… «Παραμένει ακατανόητο το γεγονός ότι, ενώ όλα τα λάθη και οι ελλείψεις του ΕΣΥ γίνονται πρωτοσέλιδα, σπάνια συμβαίνει το ίδιο για πολυδιαφημιζόμενες γνωστές αλυσίδες ιδιωτικών νοσοκομείων. Ποιος τις ελέγχει;». Αντί επιλόγου, κάτι από το, σχετικό, κύριο άρθρο της προχθεσινής «Καθημερινής»: «… η “κανονική” κανονικότητα της χώρας είναι η ρουσφετοκρατία»…</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/hronografima/217608_oliga-peri-dexioy-kai-aristeroy-patriotismoy"/>
        <a href="https://www.efsyn.gr/stiles/hronografima/212967_thriskeytiki-diamahi-me-anthrakes-kai-kaysaeria"/>
        <a href="https://www.efsyn.gr/stiles/hronografima/209904_syntelestes-domisis"/>
        <a href="https://www.efsyn.gr/stiles/hronografima/198194_mathimata-istorias-apo-sponta-anoitoy"/>
        <a href="https://www.efsyn.gr/stiles/hronografima/182026_bgikan-ta-mahairia-gia-ta-peponia"/>
        <a href="https://www.efsyn.gr/stiles/hronografima/178858_osa-den-banei-o-noys-symbainoyn"/>
      </related>
    </article>
  </body>
</html>