<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2059597/to-airbnb-ke-i-platformes-vrachichronias-misthosis-os-kirii-rithmistes-ton-timon-katikion.html"/>
    <meta property="og:site_name" content="News.gr"/>
    <meta property="article:published_time" content="2019-11-29T15:30:49+00:00"/>
    <meta property="og:title" content="To Airbnb και οι πλατφόρμες βραχυχρόνιας μίσθωσης ως κύριοι ρυθμιστές των τιμών κατοικιών"/>
    <meta property="og:description" content="Ο πρόεδρος των μεσιτών Αθήνας-Αττικής Λευτέρης Ποταμιάνος μιλάει για το φαινόμενο στο news.gr"/>
  </head>
  <body>
    <article>
      <h1>To Airbnb και οι πλατφόρμες βραχυχρόνιας μίσθωσης ως κύριοι ρυθμιστές των τιμών κατοικιών</h1>
      <address>
        <time datetime="2019-11-29T15:30:49+00:00">29 Nov 2019, 15:30</time>
      </address>
      <h3>Ο πρόεδρος των μεσιτών Αθήνας-Αττικής Λευτέρης Ποταμιάνος μιλάει για το φαινόμενο στο news.gr</h3>
      <p>Το Airbnb και οι πλατφόρμες βραχυχρόνιας μίσθωσης έχουν μπει για τα καλά στην ελληνική πραγματικότητα και την αγορά του <a href="https://www.news.gr/tag/real-estate">Real Estate</a> ρυθμίζοντας σε κάποιες περιπτώσεις τιμές και καταστάσεις.</p>
      <p>Συνέντευξη στον <b>Μαρίνο Γκασιάμη</b></p>
      <p>Ζητήσαμε από τον πρόεδρο των Μεσιτών Αθήνας-Αττικής Λευτέρη Ποταμιάνο την θέση του στο ζήτημα.</p>
      <p>«Το πρώτο βήμα για την ανάλυση ενός δύσκολου ζητήματος είναι να αναγνωρίσει κανείς την ύπαρξή του. Το φαινόμενο <a href="https://www.news.gr/tag/airbnb">Airbnb</a>, γιατί μόνο ως φαινόμενο μπορεί να χαρακτηριστεί,  ενώ ξεκίνησε δειλά στην Αμερική  το 2008  έφτασε  το 2018 να έχει 7 εκατομμύρια καταχωρήσεις και 164 εκατομμύρια επισκέπτες παγκοσμίως.</p>
      <p>Παράλληλα έκαναν την εμφάνιση τους παρεμφερείς πλατφόρμες βραχυχρόνιας μίσθωσης ακινήτων  που ουσιαστικά  προσφέρουν την ίδια υπηρεσία, φέρνουν σε επικοινωνία τον οικοδεσπότη με τον πελάτη ενώ είναι ταυτόχρονα υπεύθυνες  για την διεκπεραίωση της διαδικασίας της κράτησης.</p>
      <p>Η συναλλαγή, κατά την οποία ο επισκέπτης πληρώνει το εκάστοτε ποσό με πιστωτική ή άλλη κάρτα, γίνεται μέσω της πλατφόρμας. Ο οικοδεσπότης παραλαμβάνει το ποσό μόλις 24 ώρες μετά την άφιξη του φιλοξενούμενού του, έτσι ώστε να είναι σίγουρο ότι ο τελευταίος παρέλαβε το κατάλυμα, όπως συμφωνήθηκε. Τα έσοδα των  εταιριών προέρχονται από το ποσοστό που κρατάνε εκείνες από κάθε κράτηση που γίνεται.</p>
      <p>Αυτή η απλή αλλά ταυτόχρονα καινοτόμα ιδέα  άλλαξε συλλήβδην την παγκόσμια ισορροπία του real estate. Μιλώντας για την Ελλάδα και κυρίως για τα μεγάλα αστικά κέντρα η εξάπλωση του φαινομένου αυτού ήταν ραγδαία. Σε μια ελληνική κοινωνία που μαστιζόταν από χρόνια οικονομικής ύφεσης, υψηλή ανεργία και χαμηλούς μισθούς η ιδέα της εκμετάλλευσης ενός ακινήτου, οποιουδήποτε σχεδόν ακινήτου σε σχετικά καλή τοποθεσία αποδείχτηκε ακαταμάχητη.</p>
      <p>Με μια μικρή ανακαίνιση ακίνητα μέχρι τώρα ανεκμετάλλευτα,  ακίνητα τα οποία ενίοτε παρουσίαζαν ζημιά αντί για κέρδη σε μια νύχτα έγιναν πηγή σχετικά εύκολου εισοδήματος  και μάλιστα χωρίς την ανάγκη για επένδυση ή αρχικό κεφάλαιο. Το αποτέλεσμα άμεσο: κατακόρυφη πτώση των κρατήσεων των ξενοδοχείων  και λοιπών τουριστικών καταλυμάτων και βέβαια το σημαντικότερο για εμάς τους μεσίτες την απότομη αύξηση των τιμών των ακινήτων. Περιοχές που λόγω ειδικών συνθηκών όπως π.χ. το Κουκάκι (παλιές κατοικίες, έλλειψη θέσεων στάθμευσης, κακή ρυμοτομία ) κρατούσαν χαμηλές τιμές / μ2 επί σειρά ετών, ξαφνικά  εκτοξεύτηκαν λόγω της προτίμησης που έδειξαν οι ξένοι κυρίως επισκέπτες που ήθελαν να μείνουν κοντά στην Ακρόπολη.</p>
      <p>Οι ιδιοκτήτες ακινήτων αυτών των περιοχών επανεκτίμησαν την δυνατότητα τους για εύκολο και γρήγορο κέρδος και είτε πούλησαν σε πολύ αποδοτικές τιμές την περιουσία τους ή την κράτησαν με σκοπό την βραχυχρόνια μίσθωση. Αυτό βέβαια συμπαρέσυρε όλη την αγορά του real estate σε μεγάλη άνοδο τόσο τις τιμές των  ενοικίων όσο και τις αγοραπωλησίες και ταυτόχρονα μείωσε δραματικά των αριθμό των προσφερόμενων κυρίως προς ενοικίαση κατοικιών.</p>
      <p>Ιδιοκτήτες σε προνομιούχες περιοχές αυξήσαν τόσο πολύ τις οικονομικές απαιτήσεις τους από τους μισθωτές  ώστε να τους αναγκάσουν να αφήσουν το ακίνητο προς αναζήτηση οικονομικότερης λύσεως.</p>
      <p>Όλοι αυτοί οι ενοικιαστές μαζί με τους  νεοείσακτους φοιτητές ( σε πόλεις με Πανεπιστήμια και Σχολές)  αλλά και τους επαγγελματίες που αλλάζουν συχνά τόπο κατοικίας ( π.χ. στρατιωτικοί, εμπορικοί αντιπρόσωποι κ.α.) δημιούργησαν ένα πλήθος   ανθρώπων απελπισμένων για εύρεση κατοικίας οι οποίοι έπρεπε να ρίξουν τα στάνταρτ τους και να ανεβάσουν το κασέ τους προκειμένου να έχουν κάπου να μείνουν.</p>
      <p>Κατά την γνώμη μου  αυτή κατάσταση θα ισορροπήσει μόνο με δύο τρόπους: Με την δίκαιη και ορθολογική φορολόγηση όλων των ιδιοκτητών οι οποίοι ενοικιάζουν τα σπίτια τους σε πλατφόρμες βραχυχρόνιων μισθώσεων , με την δημιουργία νέων κατοικιών ώστε να καλυφθούν οι ανάγκες όλων των συνανθρώπων μας και τη δημιουργία  αναγκαίου ρυθμιστικού πλαίσιου λειτουργίας αυτής της αγοράς.</p>
      <p>Σε διαφορετική περίπτωση η τάση δείχνει ότι οι τιμές των ακινήτων θα συνεχίσουν να ανεβαίνουν ανεξέλεγκτα σε μια ανεξέλεγκτη  αγορά και οι πλατφόρμες βραχυχρόνιας μίσθωσης θα αποτελέσουν κύριο ρυθμιστικό παράγοντα εξέλιξης των τιμών ακινήτων και για τη συνέχεια».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2055271/forologiko-nomoschedio-i-anatropes-pou-ferni-sta-akinita.html"/>
        <a href="https://www.news.gr/oikonomia/article/2054744/airbnb-prostima-eos-100-000-evro-apo-tin-aade-ti-prepi-na-prosexete.html"/>
        <a href="https://www.news.gr/oikonomia/article/2043659/psachnoun-sinechia-ikopeda-sta-notia-proastia.html"/>
      </related>
    </article>
  </body>
</html>