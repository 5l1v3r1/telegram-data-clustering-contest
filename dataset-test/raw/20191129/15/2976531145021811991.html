<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-29/20-aring-forsvunnen-misstankt-manniskorov"/>
    <meta property="og:site_name" content="Sydsvenskan"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="20-åring försvunnen – misstänkt kidnappning"/>
    <meta property="og:description" content="Polisen misstänker att en 20-årig kvinna i Skåne kan ha kidnappats. – Ju mer tiden går, desto mer bekymrade blir vi, säger polisens presstalesperson Robert Loeffel. Kvinnan sågs senast i Tollarp sydväst om Kristianstad fredagen den 22 november. Sedan de"/>
  </head>
  <body>
    <article>
      <h1>20-åring försvunnen – misstänkt kidnappning</h1>
      <h2>Polisen misstänker att en 20-årig kvinna i Skåne kan ha kidnappats. – Ju mer tiden går, desto mer bekymrade blir vi, säger polisens presstalesperson Robert Loeffel.</h2>
      <address><time datetime="2019-11-29T15:36:00+00:00">29 Nov 2019, 15:36</time> by <a rel="author">TT</a></address>
      <p>Kvinnan sågs senast i Tollarp sydväst om Kristianstad fredagen den 22 november. Sedan dess är hon spårlöst försvunnen och polisen tror att hon kan ha utsatts för människorov.</p>
      <p>Robert Loeffel kan inte kommentera om misstankar riktas mot någon specifik person.</p>
      <p>– Jag kan inte kommentera några misstankar. Jag får inte göra det enligt åklagaren.</p>
      <p>Polisen har vädjat om tips och det har gett resultat.</p>
      <p>– Vi har börjat få in en hel del information från allmänheten. Det vi gör nu är att analysera alla de här tipsen, vi jobbar stenhårt med det, säger Robert Loeffel.</p>
      <p>Däremot pågår inga aktiva sökinsatser, varken i Tollarp eller någon annanstans.</p>
      <p>– Vi kan inte göra det på måfå.</p>
      <p>Förundersökningsledaren, åklagare David Ludvigsson vid riksenheten mot internationell och organiserad brottslighet, vill inte kommentera fallet.</p>
      <p>”För att inte riskera att förstöra utredningen kan jag för närvarande inte ge någon information om ärendet. Det rör sig om ett pågående försvinnande och det är angeläget att utredningen får fortsätta ostört”, säger Ludvigsson i ett pressmeddelande.</p>
    </article>
  </body>
</html>