<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1688404/striscia-la-notizia-barbara-durso-collega-dei-cani-baglioni-merd-satira-offese"/>
    <meta property="og:site_name" content="Tvblog"/>
    <meta property="article:published_time" content="2019-11-29T15:57:48+00:00"/>
    <meta property="og:title" content="Striscia la notizia, Barbara d'Urso collega dei cani e il gioco di parole su Baglioni merd@: satira o offese?"/>
    <meta property="og:description" content="Gli affondi del programma di Canale 5 contro Barbara d'Urso e Claudio Baglioni: irriverenza o insulti?"/>
  </head>
  <body>
    <article>
      <h1>Striscia la notizia, Barbara d'Urso collega dei cani e il gioco di parole su Baglioni merd@: satira o offese?</h1>
      <h2>Gli affondi del programma di Canale 5 contro Barbara d'Urso e Claudio Baglioni: irriverenza o insulti?</h2>
      <address><time datetime="2019-11-29T15:57:48+00:00">29 Nov 2019, 15:57</time> by <a rel="author" href="https://www.tvblog.it/author/3849/massimo-galanto" target="_blank">Massimo Galanto</a></address>
      <p>Irriverenza, satira o offesa? Il dibattito è aperto - su social, giornali, siti specializzati e tribunali - da tempo indefinito. Nella puntata di ieri di <b>Striscia la notizia</b>, <b>Ezio Greggio</b> ha citato la celebre frase di <b>Emilio Fede</b> 'che figura di merd@', trasformandola in 'figurina di Baglioni'. Il tutto come chiosa al <a href="https://www.striscialanotizia.mediaset.it/video/lo-zibaglione-in-musica_62302.shtml">servizio di Antonio Casanova dedicato al celebre brano Poster che assomiglierebbe nella musica a Valsinha di Chico Buarque</a>. Greggio, commentando in studio il <a href="https://www.gossipblog.it/post/610357/emilio-fede-in-ospedale-caduta">recente incidente occorso a Fede</a> (apparso in chiusura di servizio proprio per sentenziare 'che figurona di merd@'), ha detto</p>
      <blockquote>Oh, Emilio, non facciamo scherzi, ci sono tante altre figurine di Baglioni da commentare.</blockquote>
      <figure>
        <img src="https://media.tvblog.it/e/ece/2019-11-29_152830.jpg"/>
      </figure>
      <p>Uno <b>studiato gioco di parole a più livelli</b> in chiusura dell'ennesimo capitolo della rubrica Lo ZiBaglione (un album di 'figurine' di Baglioni), dedicata proprio all'analisi di testi e musica del cantautore romano, preso di mira dal programma di Canale 5 da Sanremo 2018.</p>
      <p>Qualche giorno fa il Tg satirico di <b>Antonio Ricci</b>, dopo aver lanciato la puntata di <b>Live – Non è la d’Urso</b> con il seguente dialogo tra Greggio e Iaccheti ("<i>Era una così bella serata, ma ora arriva lei</i>"/"<i>Non sia giù di morale, lo dice il titolo stesso non c’è la D’Urso</i>"/"<i>Menomale che bella notizia</i>"), ha pubblicato sul suo sito ufficiale un fuori onda nel quale Greggio, rivolgendosi al cane presente in studio, dice: “<i>Vai dalla D’Urso che è una collega</i>”.</p>
    </article>
  </body>
</html>