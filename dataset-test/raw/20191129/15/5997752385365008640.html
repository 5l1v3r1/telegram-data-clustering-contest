<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/sport/fudbal/milojevic-nemam-problem-da-odem-uprava-neka-odluci_1071582.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:31:00+00:00"/>
    <meta property="og:title" content="Милојевић: Немам проблем да одем, управа нека одлучи"/>
    <meta property="og:description" content="Тренер фудбалера Црвене звезде Владан Милојевић признао је данас да нема проблем да оде из клуба када управа процени да је то најбољи тренутак, али и да екипа нема страст као раније."/>
  </head>
  <body>
    <article>
      <h1>Милојевић: Немам проблем да одем, управа нека одлучи</h1>
      <h2>БЕОГРАД - Тренер фудбалера Црвене звезде Владан Милојевић признао је данас да нема проблем да оде из клуба када управа процени да је то најбољи тренутак, али и да екипа нема страст као раније.</h2>
      <address>
        <time datetime="2019-11-29T15:31:00+00:00">29 Nov 2019, 15:31</time>
      </address>
      <p>Дан пред <a href="http://www.rtv.rs/sr_ci/sport/fudbal/tcs-docekuje-spartak-rad-vosa-zvezda-protiv-vozdovca-partizan-u-sapcu_1071510.html">дуел са Вождовцем</a> у Суперлиги, а три након <a href="http://www.rtv.rs/sr_ci/sport/fudbal/bajern-odrzao-zvezdi-cas-fudbala-i-castio-je-sesticom-cetiri-gola-levandovskog_1070256.html">најтежег пораза у Европи</a> од Бајерна (6:0), Милојевић се још једном дотакао претходног сусрета.</p>
      <p>"Поносан сам што сам дошао у Звезду, од првог дана и могу да одем кад год ми се каже. Немам проблем, шта управа процени. Никад се нисам китио успесима. Шта год да буде, да ли сутра, за месец дана или пет година могу да истакнем да ми је драго што сам писао историју Звезде. Не читам коментаре, не занимају ме", рекао је Милојевић на конференцији за медије на стадиону "Рајко Митић".</p>
      <figure>
        <img src="http://www.rtv.rs/sr_ci/sport/fudbal/slike/2019/04/30/milojevic7.jpg"/>
        <figcaption>crvenazvezdafk.com</figcaption>
      </figure>
      <p>Милојевић сматра да ситуацију не могу да коментаришу људи који га не познају.</p>
      <p>"Оставка не би требало да буде предмет, колико год треба бићу овде и наставићу да радим свој посао, управа је ту да се искаже".</p>
      <p>Милојевић се сложио да Црвена звезда не игра са толико страсти као раније.</p>
      <p>"Фудбал се игра са страсти, чак и не толико технички. Немамо енергију коју смо преносили, сада је нема. Ипак, играли смо против јако озбиљних екипа после више од 30 година. Сада људи резонују као да смо стални учесници. То је спорт".</p>
      <p>Ипак, није се сложио са изјавом Милана Борјана да поједини играчи не осећају клуб.</p>
      <p>"Играчима тешко падне неуспех. Увек им причам да би требало све да се слегне. Не бежим од одговорности, причали смо између нас и нека остане у свлачионици. Вруће главе свашта може да се каже. Баш ти играчи су довели Звезду овде. Морамо да будемо поштени, сад као не знају, а два месеца су знали. Овде се врло брзо стаје на стуб срама", додао је Милојевић, уз још једно признање да нема дилему да екипа може много боље да игра.</p>
      <p>Грчки медији већ неколико недеља уназад пишу о интересовању АЕК-а, Олимпијакоса и кинеских клубова за Милојевића.</p>
      <p>"Хајде да прескочимо то. Пише се стално, имам пуно посла овде и не знам одакле то иде. Да ли сам им занимљив не знам, али у глави ми је само Црвена звезда", навео је тренер Звезде.</p>
      <p>Он очекује реакцију актуелног првака у дуелу са Вождовцем.</p>
      <p>"Улазимо у циљну равнину првог дела првенства, ривал нам је Вождовац, који је можда у најбољој форми у лиги. Тренер Коковић гаји атипичан стил, очекујем опасан Вождовац са брзим играчима по боку. Верујем да ће бити занимљива утакмица", закључио је Милојевић.</p>
      <p>Утакмица 18. кола Суперлиге Србије између Црвене звезде и Вождовца игра се сутра на стадиону "Рајко Митић" од 18 сати.</p>
      <p>
        <b>Коковић: Звезда пољуљана, али опасна; Нишић: На победу</b>
      </p>
      <p>Тренер фудбалера Вождовца Раде Коковић, пред меч 18. кола Суперлиге против Црвене звезде, изјавио је да његов тим неће имати лако гостовање на стадиону "Рајко Митић.</p>
      <p>"Гостујемо Црвеној звезди у специфичној ситуацији за њих. Доживели су тежак пораз од Бајерна и колико то може бити добро за нас, може и лоше. Добро је зато што су сада пољуљани, али лоше јер могу да буду више мотивисани да пред својим навијачима поправе утисак и врате у победнички ритам пред одлучујуће мечеве у шампионату и Лиги шампиона", рекао је Коковић за клупски сајт.</p>
      <p>Коковић је истакао и да његове играче не треба да завара Звездино лоше издање против Бајерна у ЛШ.</p>
      <p>"Поседују изузетан квалитет и ми морамо бити јако опрезни и концентрисани ако желимо да остваримо добар резултат. Добро играмо на гостовању ове сезоне и надам се да ћемо и сутра подићи квалитет игре. Три бода против Црвене звезде су подједнака као три бода против Пролетера и неког другог противника и ми идемо сутра да се надигравамо, победимо и наставимо своју серију сјајних игара", закључио је Коковић.</p>
      <p>Првотимац Вождовца Јован Нишић напоменуо је да уз сав респект према шампиону не иду на стадион Црвене звезде са белом заставом.</p>
      <p>"Иако сутра гостујемо прваку државе и представнику Србије у Лиги шампиона, не идемо са белом заставом, већ идемо да победимо. То је примарни циљ. Ове сезоне одлично играмо на гостовањима, однели смо сва три бода и са стадиона Војводине и Партизана, а сутрашња победа само би била шлаг на торту у овој сјајној полусезони", рекао је Нишић.</p>
    </article>
  </body>
</html>