<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/strike-5-decembre-france-against-macron-retired-reform"/>
    <meta property="og:site_name" content="euronews"/>
    <meta property="article:published_time" content="2019-11-29T15:24:56+00:00"/>
    <meta property="og:title" content="فرانسه در آستانه اعتصاب بزرگ سراسری؛ ماکرون: اصلاحات گریزناپذیر است"/>
    <meta property="og:description" content="سندیکاهای کارگری، احزاب مخالف دولت و جلیقه زردها در حال تدارک اتحادی کم‌نظیر برای برگزاری اعتصاب سراسری روز ۵ دسامبر هستند."/>
  </head>
  <body>
    <article>
      <h1>فرانسه در آستانه اعتصاب بزرگ سراسری؛ ماکرون: اصلاحات گریزناپذیر است</h1>
      <address><time datetime="2019-11-29T15:24:56+00:00">29 Nov 2019, 15:24</time> by <a rel="author">یورونیوز فارسی </a></address>
      <p>سندیکاهای کارگری، احزاب مخالف دولت و جلیقه زردهای فرانسه در حال تدارک اتحادی کم‌نظیر برای برگزاری اعتصاب سراسری روز ۵ دسامبر (۱۴ آذر) در این کشور هستند.</p>
      <p>هدف از برگزاری این اعتصاب گسترده اعتراض به اصلاحات دولت امانوئل ماکرون در سیاست‌های بازنشستگی است که با نام «راهبری خوب» شهرت یافته است.</p>
      <p>با وجود این که دولت فرانسه آمادگی خود را برای انجام هرگونه مذاکره با سندیکاها و احزاب مخالف اعلام کرده ولی در عین حال تاکید کرده که حاضر به عقب‌نشینی از اصل اصلاحات مدنظرش نیست، موضعی که زمینه‌ساز هماهنگی بسیاری از گروه‌های اجتماعی و اقتصادی از دانش آموزان، پلیس‌ها و آتش‌نشانان گرفته تا معلمان، کشاورزان و کارکنان اوراژانس و بیمارستان‌ها برای اعتصاب شده است.</p>
      <p>در همین حال فابریس آنژی، رئیس کنفدراسیون کارگری فرانسه از برگزاری ۱۵۰ تظاهرات در نقاط مختلف فرانسه در روز ۵ دسامبر خبر داد و ابعاد اعتراض‌ها را از تظاهرات عظیم سال‌های ۲۰۱۶ و ۱۹۹۵ در اعتراض به تغییر قانون کار وسیع‌تر پیش‌بینی کرد.</p>
      <p>تاریخ برگزاری این اعتصاب سراسری با اعتراض‌های سال ۱۹۹۵ که در زمان نخست وزیری آلن ژوپه و در اعتراض به شرایط بازنشستگان برگزار شد، همزمان شده است.</p>
      <p>دولت ماکرون با هدف جبران کسری صندوق‌های بازنشستگی که پیش بینی شده تا سال ۲۰۲۵ به ۱۷.۲ میلیارد یورو برسد، اصلاحاتی از جمله افزایش سن بازنشستگی، کاهش حقوق و تعدیل کارکنان دولتی را در دستور کار خود قرار داده است. به همین دلیل سندیکاهای کارگری شرکت‌های بزرگ دولتی از جمله شبکه سراسری راه‌آهن (اس‌ان‌س‌اف)، هواپیمایی فرانسه (ایرفرانس) و شرکت برق فرانسه (اُ.د.اف) با توقف ارائه خدمات خود حضوری فعال در این اعتصاب سراسری خواهند داشت.</p>
      <p>با این وجود آقای ماکرون همچنان تاکید دارد که اصلاحات اقتصادی دولت راه گریز ناپذیری است که فرانسه باید برای اجتناب از گرفتار شدن در بحران‌های لاینحل آتی، طی کند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/09/02/france-government-wants-economic-reform-despite-demos">برنامه‌های سخت‌گیرانه اقتصادی دولت ماکرون برای جبران کمبود بودجه دولت</a>
      </p>
    </article>
  </body>
</html>