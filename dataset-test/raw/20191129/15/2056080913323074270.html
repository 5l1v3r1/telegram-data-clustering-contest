<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/razvlechenie/2019/11/29/3998962_mark_djeikubs_i_nirvana_si_razmeniat_sudebni/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Марк Джейкъбс и &quot;Нирвана&quot; си разменят съдебни обвинения заради тениска"/>
    <meta property="og:description" content="Съдебната война между двете знакови в музиката и в модата имена започна през януари, когато групата заведе иск срещу Джейкъбс, а сега дизайнерът завежда контрадело срещу тях."/>
  </head>
  <body>
    <article>
      <h1>Марк Джейкъбс и "Нирвана" си разменят съдебни обвинения заради тениска</h1>
      <address><time datetime="2019-11-29T15:45:00+00:00">29 Nov 2019, 15:45</time> by <a rel="author" href="https://www.dnevnik.bg/author/425" target="_blank">Мая Стефанова</a></address>
      <slideshow>
        <figure>
          <img src="https://www.dnevnik.bg/shimg/zx860y484_3998999.jpg"/>
          <figcaption>Снимка на тениската, която се продава в официалния сайт на "Нирвана" <br/>© nirvana.com</figcaption>
        </figure>
        <figure>
          <img src="https://www.dnevnik.bg/shimg/zx860y484_3999002.jpg"/>
          <figcaption>Моделът на Марк Джейкъбс <br/>© Marc Jacobs</figcaption>
        </figure>
      </slideshow>
      <p>Модният дизайнер Марк Джейкъбс е завел дело срещу групата "Нирвана", след като по-рано тази година срещу него бе заведено дело за нарушаване на авторски права в дизайна на тениска с името на групата в типичния за тях шрифт, съчетано с тяхното лого на усмихнато лице, пише "Гардиън".</p>
      <p>Съдебната война между двете знакови в музиката и в модата имена започна през януари, когато групата заведе иск срещу Джейкъбс, в който го обвинява, че по измамен и злонамерен начин е създал дизайн, който да бъде сбъркан с лицензираните от "Нирвана" дрехи и продукти.</p>
      <p>Джейкъбс се опита да обори обвиненията през март. Адвокатите му твърдяха, че усмихнатото лице е "обичайно изображение" и че макар дизайнът му да е вдъхновен от концертните тениски на "Нирвана" през 90-те, създаденият от него все пак не нарушавал авторски права, тъй като се различавал достатъчно от този на групата.</p>
      <p>По-рано този месец съдия от Калифорния е позволил делото да бъде придвижено. А сега Джекъбс завежда контрадело, твърдейки, че случаят има "редица недостатъци". Главният сред тях е, че не е известно кой е дизайнер на логото на групата. Според делото, заведено от "Нирвана", автор е покойният фронтмен Кърт Кобейн, който го е създал "някъде през 1991 г.". За първи път се появява на флаер за парти по повод излизането на албума им Nevermind, след което е използвано и върху тениските на групата. В показанията си по време на делото обаче другите двама членове на групата Дейв Грол и Крист Новоселич признават, че не знаят кой го е създал.</p>
      <p>В делото на Джейкъбс дизайнерът иска претенциите на "Нирвана" над логото да бъдат отхвърлени, а съдебните разноски на компанията му да бъдат поети. Адвокатите на групата ще продължат да оспорват делото - те се оплакват, че личности, които са по-запознати с регистрирането на авторски права, не са били разпитани от адвокатите на Джейкъбс.</p>
    </article>
  </body>
</html>