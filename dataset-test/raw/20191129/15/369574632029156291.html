<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/tri-manazery-vytunelovaneho-msd-poslal-soud-do-vezeni/r~6dfb1a3a12b711eab1410cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-29T15:11:32+00:00"/>
    <meta property="og:title" content="Tři manažery vytunelovaného Metropolitního družstva poslal soud na roky do vězení"/>
    <meta property="og:description" content="Státní zástupkyně požadovala výrazně přísnější tresty včetně propadnutí majetku."/>
  </head>
  <body>
    <article>
      <h1>Tři manažery vytunelovaného Metropolitního družstva poslal soud na roky do vězení</h1>
      <address>
        <time datetime="2019-11-29T15:11:32+00:00">29 Nov 2019, 15:11</time>
      </address>
      <p>Rozsudek pražského městského soudu uznal vinnými všech 19 lidí obžalovaných za vyvedení prostředků z družstva - většinu za úvěrové podvody a za praní špinavých peněz. Shodl se s obžalobou v tom, že skupina způsobila škodu přesahující 1,2 miliardy korun. Družstvo následně zkrachovalo. Poškozené, tedy Metropolitní spořitelní družstvo (<a href="https://zpravy.aktualne.cz/metropolitni-sporitelni-druzstvo/l~i:keyword:125916/">MSD</a>) a Garanční systém finančního trhu, soud odkázal s nároky na náhradu škody do civilního řízení.</p>
      <p>"Možná se vám ty tresty zdají nízké. Ale obžalovaní, které jsme dneska odsoudili, nebyli ti hlavní pachatelé, na jejichž účtech končily finanční prostředky. Někteří z nich jsou už stíháni," zdůraznila předsedkyně senátu Dana Pacholíková.</p>
      <p>Obžaloba tvrdila, že trojice manažerů Jánský, Tureček a Zavřel peníze z družstva v letech 2010 až 2013 zpronevěřila, a to prostřednictvím úvěrů, které muži sami schvalovali. Údajně nastavili proces poskytování podnikatelských úvěrů tak, aby hodnocení žadatelů bylo jen formální. K penězům se proto dostávaly tzv. ready-made firmy bez historie. Muži vinu odmítají.</p>
      <h3>Nejpřísnější trest pro bílého koně</h3>
      <p>Soudkyně Pacholíková konstatovala, že za poskytováním těchto úvěrů stála především nekompetentnost úvěrových pracovníků družstva. "Oni byli ti, kdo to měli přezkoumat. Nikdo ale neměl žádné námitky," uvedla. "Žádosti o úvěr obsahovaly bláboly, jiné slovo mě v této souvislosti bohužel nenapadá," pokračovala. Poukázala na to, že všechny podnikatelské záměry předestřené v žádostech byly víceméně stejné.</p>
      <p>V čele firem žádajících o úvěry stáli podle verdiktu nastrčení lidé. Nejpřísnější trest ze všech obžalovaných - sedmileté vězení - dostal Jan Vinš, který tyto tzv. bílé koně údajně k trestné činnosti sjednával. Bílé koně soud potrestal většinou pěti nebo šesti lety vězení a pětiletým zákazem činnosti ve statutárních orgánech obchodních společností.</p>
      <p>"Po tomto procesu si myslím, že finanční gramotnost občanů ČR je snad nejnižší z celé Evropské unie. Je to neuvěřitelné. Oni přišli s tím, že jsou nevinni, že jenom něco podepsali a že je to v podstatě vůbec nezajímá," řekla soudkyně na adresu nastrčených podnikatelů s tím, že prakticky všichni byli zadlužení a v exekucích.</p>
      <p>Související</p>
      <h4>Za úvěrový podvod si manažer zkrachovalého Metropolitního družstva odsedí pět let</h4>
      <figure>
        <img src="https://cdn.xsd.cz/resize/31fb9aa99f243319a620d99dbe8b708c_resize=240,135_.jpg?hash=31ae5c8fe19921df5b3763a8dd85f000"/>
      </figure>
      <p>Státní zástupkyně Daniela Smetanová žádala pro Jánského, Turečka a Zavřela odnětí svobody v rozmezí od 9,5 do deseti let, propadnutí veškerého majetku a maximální možný, tedy desetiletý zákaz činnosti v bankovnictví i ve statutárních orgánech firem. Tureček v pátek dostal souhrnný trest, protože byl nedávno pravomocně odsouzen za úvěrový podvod v MSD.</p>
      <p>Na podezřelé toky peněz v MSD upozornil policii Finanční analytický útvar ministerstva financí. Státní zastupitelství záložně na jaře 2013 zablokovalo všechny peníze. Česká národní banka poté družstvu odebrala licenci a soud poslal záložnu, která tehdy měla přibližně 14 000 členů, do konkurzu.</p>
      <p>Hlavním organizátorem zpronevěry a následného praní špinavých peněz byl podle obžaloby Petr Koltok, jehož skutky projednává soud v odděleném hlavním líčení.</p>
    </article>
  </body>
</html>