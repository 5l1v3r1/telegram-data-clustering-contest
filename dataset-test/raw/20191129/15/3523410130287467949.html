<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642680/%D8%B3%DB%8C%D9%81%E2%80%8C%D8%A7%D9%84%D9%84%D9%87-%DB%8C%D8%B2%D8%AF%D8%A7%D9%86%DB%8C-%D8%B1%D9%88%D8%B2%D9%86%D8%A7%D9%85%D9%87%E2%80%8C%D9%86%DA%AF%D8%A7%D8%B1-%D9%BE%DB%8C%D8%B4%DA%A9%D8%B3%D9%88%D8%AA-%D8%AF%D8%B1%DA%AF%D8%B0%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="«سیف‌الله یزدانی» روزنامه‌نگار پیشکسوت درگذشت"/>
    <meta property="og:description" content="«سیف‌الله یزدانی» روزنامه‌نگار پیشکسوت و مدیرمسئول روزنامه «عصر اقتصاد» درگذشت. گرامی داشت آن مرحوم دوشنبه در مسجد حضرت امیر واقع در خیابان کارگر شمالی روبروی پمپ‌بنزین برگزار می‌گردد."/>
  </head>
  <body>
    <article>
      <h1>
        <a href="https://www.bultannews.com/fa/news/642680/%D8%B3%DB%8C%D9%81%E2%80%8C%D8%A7%D9%84%D9%84%D9%87-%DB%8C%D8%B2%D8%AF%D8%A7%D9%86%DB%8C-%D8%B1%D9%88%D8%B2%D9%86%D8%A7%D9%85%D9%87%E2%80%8C%D9%86%DA%AF%D8%A7%D8%B1-%D9%BE%DB%8C%D8%B4%DA%A9%D8%B3%D9%88%D8%AA-%D8%AF%D8%B1%DA%AF%D8%B0%D8%B4%D8%AA">«سیف‌الله یزدانی» روزنامه‌نگار پیشکسوت درگذشت</a>
      </h1>
      <h2>«سیف‌الله یزدانی» روزنامه‌نگار پیشکسوت و مدیرمسئول روزنامه «عصر اقتصاد» درگذشت. گرامی داشت آن مرحوم دوشنبه در مسجد حضرت امیر واقع در خیابان کارگر شمالی روبروی پمپ‌بنزین برگزار می‌گردد.</h2>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> «سیف‌الله یزدانی» مدیرمسئول روزنامه «عصر اقتصاد»، پس از تحمل یک دوره بیماری، دار فانی را وداع گفت. یزدانی که یکم مرداد ۱۳۹۸ دچار ضایعه مغزی شده بود، پنجشنبه ۷ آذر ۱۳۹۸ در تهران درگذشت.</p>
      <p> </p>
      <p> </p>
      <p>به گزارش بولتن نیوز، پیکر مرحوم یزدانی امروز ساعت ۱۱ جمعه مورخه ۸ آذر ۹۸ از محل روزنامه عصر اقتصاد تشییع شد.</p>
      <p> </p>
      <p>گرامی داشت آن مرحوم دوشنبه 11 آذر از ساعت 15:30 تا 17 در مسجد حضرت امیر واقع در خیابان کارگر شمالی روبروی پمپ‌بنزین برگزار می‌گردد.</p>
      <p> </p>
      <figure>
        <img src="https://www.bultannews.com/files/fa/news/1398/9/8/1204033_365.jpg"/>
      </figure>
      <p> </p>
      <p>حسین انتظامی دستیار ارشد وزیر فرهنگ و ارشاد اسلامی و معاون سابق مطبوعاتی وزیر، درگذشت یزدانی را تسلیت گفت و نوشت: آن مرحوم در اقتصاد، پیرو و پیگیر نظریه عدالت اجتماعی و یکی از مدیران صاحب‌نظر در مدیریت رسانه‌ای و در رفاقت و فتوت، به نام بود. رحمت و بهشت، ارزانی‌اش باد.</p>
      <p> </p>
      <p>دبیرخانه شورای اطلاع‌رسانی دولت با صدور پیامی، درگذشت سیف‌الله یزدانی، مدیرمسئول روزنامه عصر اقتصاد و از پیشکسوتان مطبوعاتی کشور را تسلیت گفت: «درگذشت جناب آقای سیف‌الله یزدانی مدیرمسئول روزنامه عصر اقتصاد و از همکاران و پیشکسوتان مطبوعاتی و رسانه‌ای کشور را به جامعه مطبوعاتی، خانواده معزز ایشان و کلیه دوستان و همکاران آن مرحوم تسلیت می‌گوییم. سیف‌الله یزدانی مدیری خوشنام، روزنامه‌نگاری صاحب سبک و همکاری نازنین و دوست‌داشتنی بود که فقدانش خاطر همه آشنایان و دوستان و نزدیکان او را آزرده می‌کند. درعین‌حال، خاطر همه همکاران و دوستان و خانواده او مملو از نکویی‌ها، مهربانی‌ها و انسانیت و بزرگ‌منشی او که در سبک روزنامه‌نگاری عدالت‌خواهانه‌اش نمایان بود، باقی خواهد ماند. از خداوند متعال برای آن مرحوم غفران الهی‌ و برای بازماندگان ایشان صبر و اجر مسئلت داریم.»</p>
      <p> </p>
      <p>سیف‌الله یزدانی مدیرمسئول روزنامه عصر اقتصاد بود. روزنامه بین‌المللی عصر اقتصاد از دی‌ماه ۱۳۸۲ تاکنون منتشر می‌شود. این روزنامه هم‌اینک به دو زبان فارسی و انگلیسی توزیع و منتشر می‌شود.</p>
      <p> </p>
      <p>انتهای پیام/#</p>
    </article>
  </body>
</html>