<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/irak-krwawe-protesty-premier-al-mahdi-zapowiada-dymisje/1qyjst6"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T15:27:24+00:00"/>
    <meta property="og:title" content="Premier Iraku zapowiada dymisję po krwawych protestach"/>
    <meta property="og:description" content="Adil Abd al-Mahdi zapowiedział w piątek, że złoży rezygnację ze stanowiska, żeby parlamentarzyści mogli wybrać nowy rząd - informuje Reuters, powołując się na oświadczenie kancelarii premiera. Od początku masowych demonstracji w tym kraju, które trwają od października, zginęło ponad 400 protestujacych."/>
  </head>
  <body>
    <article>
      <h1>Premier Iraku zapowiada dymisję po krwawych protestach</h1>
      <h2>Adil Abd al-Mahdi zapowiedział w piątek, że złoży rezygnację ze stanowiska, żeby parlamentarzyści mogli wybrać nowy rząd - informuje Reuters, powołując się na oświadczenie kancelarii premiera. Od początku masowych demonstracji w tym kraju, które trwają od października, zginęło ponad 400 protestujacych.</h2>
      <address><time datetime="2019-11-29T15:27:24+00:00">29 Nov 2019, 15:27</time> by <a rel="author">PAP</a></address>
      <p>Al-Mahdi w oświadczeniu nie podaje, kiedy zamierza złożyć rezygnację.</p>
      <p>W piątek najwyższy przywódca szyicki w Iraku ajatollah Ali Sistani apelował do parlamentu o wycofanie poparcia dla rządu. "W odpowiedzi na to wezwanie (...) przedstawię parlamentowi żądanie o zaakceptowanie mojej rezygnacji ze stania na czele obecnego rządu" - głosi oświadczenie podpisane przez premiera.</p>
      <p>Jak podaje agencja AP, po zapowiedzi ustąpienia premiera demonstranci zebrani na placu Tahrir w Bagdadzie zaczęli z radości tańczyć i śpiewać. 25-letnia Amira w rozmowie z AP oznajmiła, że al-Mahdi powinien zrezygnować już wiele tygodni temu. - Nie zatrzymamy się na premierze, mamy jeszcze o co walczyć. Będziemy naciskać, aż nasze żądania zostaną spełnione - powiedziała.</p>
      <p>Al-Mahdi zapowiedział ustąpienie dzień po tym, jak ponad 40 demonstrantów zostało zabitych na południu Iraku przez siły bezpieczeństwa. W piątek w mieście Nasirija, gdzie w czwartek w wyniku ostrzału ostrą amunicją zginęło 31 osób, zabito kolejnych trzech protestujących. Reuters, powołując się na policję i źródła medyczne, podał w piątek, że od początku demonstracji zginęło ponad 400 osób, w większości byli to nieuzbrojeni uczestnicy protestów.</p>
      <h3>Ogromne protesty w Iraku</h3>
      <p>Od początku października w Iraku trwają największe protesty od upadku reżimu Saddama Husajna w 2003 roku. Ruch kontestacji przeciwko brakowi miejsc pracy i nieregularnym dostawom prądu i wody pitnej rozpoczął się 1 października w Bagdadzie, po czym zaczął ogarniać także południowe prowincje kraju. Protestujący wzywają do obalenia rządu i uciekają się do strajków, blokad dróg, portów i instalacji naftowych oraz do akcji nieposłuszeństwa obywatelskiego.</p>
      <p>Politycy i rządzący obwiniani są o chroniczną korupcję, blokującą odbudowę kraju po latach konfliktów religijnych i niszczycielskiej wojnie, w której pokonano dżihadystyczne Państwo Islamskie. Mimo wielkich rezerw ropy naftowej część ludności Iraku żyje w biedzie, z ograniczonym dostępem do czystej wody, elektryczności, opieki zdrowotnej czy edukacji.</p>
      <h3>Kim jest al-Mahdi?</h3>
      <p>Al-Mahdi został desygnowany na premiera w październiku 2018 r. Prezydent Iraku Barham Salih podjął decyzję o nominacji nowego premiera zaledwie dwie godziny po tym, gdy sam został wybrany na urząd szefa państwa.</p>
      <p>77-letni al-Mahdi jest ekonomistą i szyickim politykiem, członkiem Najwyższej Rady Islamskiej. Po obaleniu Husajna, w latach 2004-2006 sprawował funkcję ministra finansów w tymczasowym rządzie Iraku. W latach 2005-2011 był wiceprezydentem Iraku, a w latach 2014-2016 - ministrem ropy.</p>
      <p>Działalność polityczną al-Mahdi zaczynał w szeregach Irackiej Partii Komunistycznej. Od 1969 roku przebywał na wygnaniu, najpierw we Francji, a potem w Iranie, gdzie porzucił komunizm na rzecz szyickiego islamizmu. W latach 90. kierował biurem Najwyższej Rady Rewolucji Islamskiej w kontrolowanym już wówczas przez Kurdów Irbilu.</p>
      <p>
        <a href="http://onet.tv/i/news/agnieszka-dziemianowicz-bak-leki-na-recepte-powinny-kosztowac-maksymalnie-5-zl/qdq9l8">Agnieszka Dziemianowicz-Bąk: leki na receptę powinny kosztować maksymalnie 5 zł</a>
      </p>
      <p>(mt)</p>
    </article>
  </body>
</html>