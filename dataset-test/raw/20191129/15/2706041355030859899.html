<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221415/v-khl-sa-o-nom-vela-hovori-liska-bol-povazovany-za-nadej-slovenskeho-hokeja"/>
    <meta property="og:site_name" content="Športky.sk"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="V KHL sa o ňom veľa hovorí: Liška bol považovaný za nádej slovenského hokeja"/>
    <meta property="og:description" content="BRATISLAVA - Slovenský útočník Adam Liška nastupuje už druhú sezónu pravidelne v Kontinentálnej hokejovej lige (KHL) a v aktuálnom ročníku patrí medzi výrazné postavy Severstaľu Čerepovec. Výkony ..."/>
  </head>
  <body>
    <article>
      <h1>V KHL sa o ňom veľa hovorí: Liška bol považovaný za nádej slovenského hokeja</h1>
      <address>
        <time datetime="2019-11-29T15:30:00+00:00">29 Nov 2019, 15:30</time>
      </address>
      <p>BRATISLAVA - Slovenský útočník Adam Liška nastupuje už druhú sezónu pravidelne v Kontinentálnej hokejovej lige (KHL) a v aktuálnom ročníku patrí medzi výrazné postavy Severstaľu Čerepovec. Výkony stále iba 20-ročného krídelníka neušli ani pozornosti ruských novinárov a športový web Championat.com zaradil bratislavského rodáka medzi 11 najpríjemnejších prekvapení prebiehajúcej edície nadnárodnej súťaže.</p>
      <p>Liška odohral v tejto sezóne 32 zápasov, ktorých nazbieral 10 bodov (8+2). Rovnaký počet získal aj v predchádzajúcom ročníku, ale vo farbách Slovana Bratislava na to potreboval o 20 duelov viac. Čerepovec má v aktuálnom ročníku problémy s efektivitou, a tak je slovenský reprezentant najlepším strelcom klubu s náskokom troch presných zásahov pred Daniilom Vovčenkom. V tabuľke tímovej produktivity mu patrí štvrtá pozícia.</p>
      <p><b><i>"Stávka na mladého legionára sa vyplatila. Liška bol považovaný za nádej slovenského hokeja, ale ťažko niekto predpokladal, že sa tak rýchlo stane jedným z lídrov Severstaľu Čerepovec. Navyše, je jeho najlepším strelcom," </i></b>uvádza Championat.com. Do zoznamu jedenástich prekvapení sezóny sa okrem Lišku dostali aj Denis Vicharev (Vladivostok), Iľja Karpuchin (Čeľabinsk), Andrej Tichomirov (Nižnij Novgorod), Vladislav Kara, Arťom Galimov, Daniil Žuravľov, Timur Biľaľov (všetci Kazaň), Kirill Marčenko, Danila Galeňuk (obaja Petrohrad) a Mikko Lehtonen (Jokerit).</p>
      <footer><b>Zdroj:</b> SITA<br/><b>Foto:</b> TASR - Martin Baumann</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221393/video-velky-chlap-s-velkym-srdcom-zdeno-chara-ide-prikladom-na-lade-aj-mimo-neho"/>
        <a href="https://sportky.zoznam.sk/c/221375/cernak-nenechal-faul-na-hlavu-iba-tak-slovensky-bek-ukazal-charakter-okamzita-reakcia-dahlina"/>
        <a href="https://sportky.zoznam.sk/c/221373/video-tatarov-montreal-preziva-velku-krizu-dalsia-prehra-nepomohla-ani-asistencia"/>
        <a href="https://sportky.zoznam.sk/c/221207/video-palko-legendy-ako-ty-zostanu-pre-narod-naveky-nesmrtelne-vsetko-najlepsie-do-neba-demo"/>
      </related>
    </article>
  </body>
</html>