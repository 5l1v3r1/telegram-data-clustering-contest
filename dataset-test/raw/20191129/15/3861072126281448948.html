<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/nei-prekiu-nei-pinigu-nubaustos-internetu-prekiaujancios-bendroves/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-29T15:38:00+00:00"/>
    <meta property="og:title" content="Nei prekių, nei pinigų: nubaustos internetu prekiaujančios bendrovės"/>
    <meta property="og:description" content="Valstybinė vartotojų teisių apsaugos tarnyba (toliau – Tarnyba) skyrė sankcijas MB „Riešutaujam“ ir UAB „Stirna“ – elektroninę prekybą vykdančios bendrovės pažeidė Civilinio kodekso nuostatas dėl prekių pristatymo ir pinigų už nutrauktas sutar"/>
  </head>
  <body>
    <article>
      <h1>Nei prekių, nei pinigų: nubaustos internetu prekiaujančios bendrovės</h1>
      <address>
        <time datetime="2019-11-29T15:38:00+00:00">29 Nov 2019, 15:38</time>
      </address>
      <p>
        <i>Valstybinė vartotojų teisių apsaugos tarnyba (toliau – Tarnyba) skyrė sankcijas MB „Riešutaujam“ ir UAB „Stirna“ – elektroninę prekybą vykdančios bendrovės pažeidė Civilinio kodekso nuostatas dėl prekių pristatymo ir pinigų už nutrauktas sutartis grąžinimo. </i>
      </p>
      <blockquote>Tarnyba primena, kad pristatyti prekes verslininkus įpareigoja įstatymas </blockquote>
      <p>Tarnyba sulaukė 13 vartotojų prašymų dėl MB „Riešutaujam“ elektroninėje parduotuvėje užsakytų, tačiau nepristatytų prekių bei negrąžinamų už jas sumokėtų pinigų. Vartotojų prašymų pagrindu Tarnyba kreipėsi į bendrovę, prašydama pateikti motyvuotus paaiškinimus, tačiau pardavėjas atsakymo nepateikė. Atsižvelgdama į tai, Tarnyba inicijavo tyrimą dėl galimo Civilinio kodekso nuostatų pažeidimo. Įvertinus tyrimo metu nustatytas aplinkybes ir tai, kad vartotojų prašymų nagrinėjimo metu 5 vartotojų ginčai buvo išspręsti taikiai, už Civilinio kodekso 6.359 straipsnio (pareiga pristatyti prekes vartotojui) pažeidimą MB „Riešutaujam“ skirta 600 eurų bauda. </p>
      <p>Dar 13 vartotojų prašymų Tarnyba sulaukė dėl UAB „Stirna“ veiklos. Prašymuose vartotojai informavo, kad jiems nebuvo pristatytos internetu užsakytos prekės bei nebuvo grąžinti sumokėti pinigai, o dalis vartotojų neatgavo pinigų po to, kai pasinaudojo 14 dienų prekės grąžinimo teise ir išsiuntė prekes pardavėjui. Į Tarnybos prašymą pateikti paaiškinimus dėl susiklosčiusios situacijos bendrovė neatsakė, todėl Tarnyba pradėjo tyrimą dėl galimo Civilinio kodekso nuostatų pažeidimo. Tyrimo metu 1 vartotojo prašymas buvo išspręstas taikiai. Įvertinus tyrimo metu nustatytas aplinkybes, už Civilinio kodekso nuostatų pažeidimą UAB „Stirna“ skirta 800 eurų bauda. </p>
      <p>Tarnyba primena, kad pristatyti prekes verslininkus įpareigoja įstatymas – vadovaujantis Civilinio kodekso nuostatomis, pardavėjas privalo ne vėliau kaip per 30 dienų nuo sutarties sudarymo dienos (jeigu šalys nesusitaria kitaip) pristatyti prekes vartotojui. Jeigu pardavėjas per nustatytą terminą prekių nepristato, vartotojas turėtų raštu kreiptis į pardavėją ir išdėstyti savo reikalavimą. Jei per 14 kalendorinių dienų nuo vartotojo raštiško kreipimosi gavimo dienos pardavėjas nepateikia vartotojui motyvuoto atsakymo arba atsisako vykdyti vartotojo reikalavimą, vartotojas turi teisę kreiptis į Tarnybą dėl ginčo sprendimo alternatyvia (ne teismo) ginčų nagrinėjimo tvarka. </p>
      <p>
        <i>Tarnybos komisijos nutarimas per vieną mėnesį nuo nutarimo įteikimo dienos gali būti skundžiamas teismui Administracinių bylų teisenos įstatymo nustatyta tvarka.</i>
      </p>
      <p>
        <i>Valstybinė vartotojų teisių apsaugos tarnybos inf. </i>
      </p>
    </article>
  </body>
</html>