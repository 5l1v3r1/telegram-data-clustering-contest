<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443032/Caj-s-gospodinom-Darsijem"/>
    <meta property="og:site_name" content="Politika Online"/>
    <meta property="article:published_time" content="2019-11-29T15:34:00+00:00"/>
    <meta property="og:title" content="Чај с господином Дарсијем"/>
    <meta property="og:description" content="Синоним за градитељску елеганцију 18. века, Бат је град који своју господственост и софистицираност дугује архитектури џорџијанског периода (1714–1830). Налази се западно од Лондона, а путовање возом из британске престонице до града познатог по својим лековитим изворима траје око сат и по времена. У преводу, бат је купатило, јер су стари Римљани у првом веку нове ере трансформисали ископану насеобину Келта с врелим изворима и саградили купалишта и римски храм у долини реке Ејвон. Бат има четири извора лековите воде с просечном температуром између 36 и 45 степени. Вода садржи 43 минерала. Природни извори Аутентичан археолошки локалитет – Римско купатило и храм богиње Минерве Сулис (Римљани су Бат звали Aquae Sulis, па је отуда и Минерва – Минерва Сулис) налазе се у самом средишту"/>
  </head>
  <body>
    <article>
      <h1>Чај с господином Дарсијем</h1>
      <h2>Током 18. века захваљујући својим топлим минералним изворима овде је био културни центар атрактиван за многе славне људе тога доба као што су Џејн Остин, Оливер Голдсмит, Чарлс Дикенс, Вилијам Вордсворт, Томас Гејнсборо...</h2>
      <address><time datetime="2019-11-29T15:34:00+00:00">29 Nov 2019, 15:34</time> by <a rel="author">Марија Ђорђевић</a></address>
      <p>Синоним за градитељску елеганцију 18. века, Бат је град који своју господственост и софистицираност дугује архитектури џорџијанског периода (1714–1830). Налази се западно од Лондона, а путовање возом из британске престонице до града познатог по својим лековитим изворима траје око сат и по времена.</p>
      <p>У преводу, бат је купатило, јер су стари Римљани у првом веку нове ере трансформисали ископану насеобину Келта с врелим изворима и саградили купалишта и римски храм у долини реке Ејвон. Бат има четири извора лековите воде с просечном температуром између 36 и 45 степени. Вода садржи 43 минерала.</p>
      <p>
        <b>Природни извори</b>
      </p>
      <p>Аутентичан археолошки локалитет – Римско купатило и храм богиње Минерве Сулис (Римљани су Бат звали Aquae Sulis, па је отуда и Минерва – Минерва Сулис) налазе се у самом средишту града и представљају посебну туристичку атракцију. Изградња купатила завршена је 75. године нове ере, а његова конструкција сведочи о вештини Римљана да укроте природне изворе. Користећи врелу минералну воду која се уздизала кроз кречњак испод града, каналисану кроз оловне цеви, Римљани су створили низ комора укључујући купке, древне грејане собе, претече сауна, и базене.</p>
      <p>Римско купатило је обновљено крајем 18. века, а отворено је за ширу јавност крајем 19. века. У ово археолошко налазиште с топлим изворима улази се преко терасе на којој се налазе статуе римских императора, а купатила се налазе испод нивоа земље. С терасе поглед пада на масиван базен у коме је вода топла и зелена.</p>
      <figure>
        <img src="http://www.politika.rs/upload/CKEditor/Pogled-sa-terase-an-spolajsnji-bazen.jpg"/>
        <figcaption>Поглед са терасе на спољашњи базен (Фото М. Ђорђевић)</figcaption>
      </figure>
      <p>Поред извора вреле воде од 46 степени Целзијуса која на овом месту свакодневно тече (око 1.170.000 литара дневно), Римљани су саградили велики храм посвећен богињи Минерви Сулис која је имала исцелитељске моћи. Посетиоци могу да виде позлаћену бронзану Минервину главу и њену пластичну реплику испод које пише „Додирните”. Ово упутство налази се уз још неколико експоната, па су посетиоци помало збуњени с обзиром на то да додиривање артефаката у музејима није дозвољено.</p>
      <p>Стари Римљани у свете изворе бацали су новчиће. Откривено је око 12.000 римских новчића приношених божанству, а сачувани су и посебни предмети с порукама и клетвама, које су у листове олова исписивали људи који су претрпели неку неправду, намотавали их и бацали у изворе где је становао дух богиње. Ове плоче налазе се од 2014. године на листи Унескове баштине, док је град Бат као архитектонска листа уписан на ову листу 1987. године.</p>
      <p>Током 18. века Бат је постао културни центар атрактиван за многе славне људе тога доба као што су Џејн Остин, Оливер Голдсмит, Чарлс Дикенс, Вилијам Вордсворт, Томас Гејнсборо...</p>
      <p>Џејн Остин (1775–1817) први пут је дошла с мајком и сестром у Бат на позив њиховог брата Едварда (1799) који је у овом граду користио топле изворе воде у лековите сврхе. Бат је делом инспирисао њен роман Northanger Abbey, који је издавачу продат за десет фунти (1803), међутим, објављен је тек 14 година касније, после Џејнине смрти. Џејн Остин је у Бату живела пет година. У овом граду прихватила је и једну брачну понуду, од које је наредног јутра одустала!</p>
      <p>Након очеве смрти, мајка се с Џејн и њеном сестром због финансијских тешкоћа сели у Чотон котиџ (Chawton cottage) у Хемпширу, где је ова списатељица живела до краја живота.</p>
      <p>Испред музеја славне књижевнице у Бату дочекује вас костимирано особље и сви запослени oдевени су по узору на ликове из њених романа. У музеју се налази неколико портрeта Џејн Остин, инсерти из филмова, воштана фигура књижевнице у природној величини, артeфакти из њене радне собе, а туристима је дозвољено да испробавају гардеробу сашивену по узору на ону коју су носиле јунакиње романа „Разум и осећајност”, „Гордост и предрасуда”, „Eмa”... На једном од портрета насталом много година након смрти књижевнице, она је насликана са сувише дугим вратом па је приликом израде новчанице од 200 фунти с њеним ликом, тај врат скраћен на разумну меру... У кафеу музеја нуди се велики избор енглеских чајева, али непогрешив избор је онај који носи име Џејн Остин. У посебној понуди је и чај у друштву господина Дарсија, али то задовољство кошта око 30 фунти.</p>
      <figure>
        <img src="http://www.politika.rs/upload/CKEditor/bat-Turisti-sa-vostanim-Darsijem-ODSECI-MENE.jpg"/>
        <figcaption>Костимирани туристи се радо сликају поред воштаних фигура, воштана­ фигура ­Џејн­Остин (Фото М. Ђорђевић)</figcaption>
      </figure>
      <p>Бат плени својом архитектуром, пространим зеленим површинама и дивним парковима, малим трговима и брдовитим уличицама, некадашњим аристократским вилама, које су претворене у удобне хотеле с прелепим баштама. Чувен је и Палтни мост, налик фирентинском Понте Векијо, карактеристичан по томе што је окружен дућанима.</p>
      <p>
        <b>Без мобилног у спа центру</b>
      </p>
      <p>У Бату је недалеко од Римског купатила саграђен (2006) и спа центар с топлом, минералном водом, саунама, с једним унутрашњим базеном и спољашњим на врху зграде с погледом на катедралу. Све је чисто, лепо сређено, опуштајуће, није дозвољено ни уношење мобилних телефона. Два сата задовољства у топлим купкама кошта 35 фунти, а сваки сат дуже наплаћује се додатних десет фунти. У поређењу с неким нашим, сређенијим бањама толико отприлике кошта пун пансион с коришћењем топлих базена и сауна.</p>
      <p>Бат је прави енглески град (изузимајући Лондон) по томе што углавном све замире у пет сати по подне. Затварају се радње, туристички објекти. Спа центар ради до девет сати увече, као и неки ресторани.</p>
      <p>Годишња туристичка сезона овог града броји и до два милиона гостију, а Бат се налази међу десет најпосећенијих градова у Енглеској.</p>
      <p>
        <b>„Фењер запада”</b>
      </p>
      <p>У средишту града, на тргу на коме се налази и улаз у Римско купатило уздиже се монументална катедрала, некадашњи бенедиктански манастир подигнут у седмом веку, а коначно обновљен око 1860. Ова катедрала, због посебно бојених прозора назива се и „фењер запада”.</p>
      <figure>
        <img src="http://www.politika.rs/upload/CKEditor/bat-royal.jpg"/>
        <figcaption>Краљевски комплекс (Фото Викимедија)</figcaption>
      </figure>
      <p>
        <b>У облику полумесеца</b>
      </p>
      <p>Бат је специфичан и познат по кућама распоређеним у низу у облику полумесеца, а један од најчувенијих примера џорџијанског стила у архитектури је полукружни комплекс Royal Crescent (Краљевски комплекс у облику полумесеца) из 1774. године.</p>
      <p>Овај комплекс састоји се из 30 зграда с погледом на аутентични пространи енглески парк. То је локација на којој су снимљена и позната филмска остварења међу којима „Војвоткиња” са Киром Најтли (2008). Ројал кресент, дело архитекте Џона Вудса Млађег, данас је делом стамбени комплекс, а делом луксузни хотел са спа центром.</p>
    </article>
  </body>
</html>