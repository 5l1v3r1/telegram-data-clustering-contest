<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014783/%D9%82%D9%84%D8%B9%D9%87-%D9%86%D9%88%DB%8C%DB%8C-%D9%88%D8%B2%DB%8C%D8%B1-%D9%88-%D9%88%DA%A9%DB%8C%D9%84-%D9%86%D8%AF%D8%A7%D8%B1%DB%8C%D9%85-%DA%A9%D9%87-%D8%AD%D9%85%D8%A7%DB%8C%D8%AA%D9%85%D8%A7%D9%86-%DA%A9%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T15:47:14+00:00"/>
    <meta property="og:title" content="قلعه‌نویی: وزیر و وکیل نداریم که حمایتمان کند"/>
    <meta property="og:description" content="سرمربی تیم فوتبال سپاهان اصفهان گفت: از سازمان لیگ درخواست کردیم که بازی ما را عقب بیندازند و بازی را به روز دوشنبه بیندازند ولی سازمان لیگ پشت ما نیست و ما وزیر و وکیل نداریم که حمایتمان کند."/>
  </head>
  <body>
    <article>
      <h1>قلعه‌نویی: وزیر و وکیل نداریم که حمایتمان کند</h1>
      <address>
        <time datetime="2019-11-29T15:47:14+00:00">29 Nov 2019, 15:47</time>
      </address>
      <p>
        <i>سرمربی تیم فوتبال سپاهان اصفهان گفت: از سازمان لیگ درخواست کردیم که بازی ما را عقب بیندازند و بازی را به روز دوشنبه بیندازند ولی سازمان لیگ پشت ما نیست و ما وزیر و وکیل نداریم که حمایتمان کند.</i>
      </p>
      <p><b>به گزارش مشرق، امیر قلعه‌نویی</b> در نشست خبری پیش از دیدار <b>سپاهان </b>مقابل <b>استقلال </b>اظهار داشت: بازی فردا یک فینال زودرس است و دو تیم شرایط خوبی دارند. امیدوارم دیدار خوبی را شاهد باشیم.در چند بازی که در این سالها استقلال و سپاهان انجام دادند، هواداران راضی بودند و نوع بازی دو تیم بسته نیست و هر دو تیم می‌خواهند فوتبال تمیز و باز را نشان بدهند. من چند بازی استقلال را دیدم و آنها به دنبال این نیستند به هر طریق نتیجچه را بگیرند. </p>
      <p>
        <b>*حضور استراماچونی و دنیزلی به فوتبال ما اعتبار می‌دهد</b>
      </p>
      <p>وی افزود: بازی ما و پیکان یک بازی خوب در جام حذفی بود. من به فرکی تبریک می‌گویم و فوتبال خوبی انجام دادند و فوتبال ما به این نوع رفتارها نیاز دارد. استقلال با استراماچونی کاملا یک تیم خوب و تاکتیکی شده است. حضور استراماچونی و دنیزلی به فوتبال ما اعتبار می‌دهند. استراماچونی در بحران به استقلال آمد و تیم خوبی را سخت.</p>
      <p>
        <b>*از بازیکنانم گلایه دارم</b>
      </p>
      <p>قلعه نویی اظهار داشت: ما هم تیمی هستیم که فوتبال خوبی به نمایش می‌گذاریم. فقط یک گله از بازیکنانم دارم که توپ‌های بالای 90 درصد را گل نمی‌کنند. شاید حق با بازیکنانم باشد ولی ما درخواست داشتیم بعد از بازی با نفت و بلاتکلیفی یک بازی حذفی برای ما گذاشتند که باعث تحلیل ما شد.</p>
      <p>
        <b>*وزیر و وکیل نداریم که حمایتمان کند</b>
      </p>
      <p>وی ادامه داد:بعد از بازی با پیکان هم فرصت ریکاوری نداشتیم. ما از سازمان لیگ درخواست کردیم که بازی ما را عقب بیندازند و بازی را به روز دوشنبه بیندازند ولی سازمان لیگ پشت ما نیست و ما وزیر و وکیل نداریم که حمایتمان کند! هر تیمی فردا میانه میدان را در دست بگیرد می‌تواند نتیجه را به سود خود رقم بزند.</p>
      <p>
        <b>*بازی فردا فینال زودرس لیگ است</b>
      </p>
      <p>سرمربی تیم فوتبال سپاهان در پاسخ به این سوال که آیا بازی فردا برای بازیکناش متفاوت است یا خیر گفت: یکسری بازی ها برای برخی مربیان و بازیکنان متفاوت است. مثلا بازی بعد از استقلال مقابل نساجی باید انگیزه بازیکنان را بالا ببریم. همانطور که گفتم بازی فردا فینال زودرس است و کمتر در لیگ به وجود می‌آید که تیم‌ها چنین بازی‌هایی داشته باشند.</p>
      <p>
        <b>*نتیجه بازی فردا هم برای ما مهم است هم استقلال</b>
      </p>
      <p>وی در خصوص شانس قهرمانی تیم‌ها گفت: فعلا زود است در این خصوص حرف بزنیم. 4-5 تیم هستند که تلاش می‌کنند. فردا نتیجه بازی خیلی مهم است، هم برای ما و هم استقلال. 10 هفته پیش استقلال شرایط متفاوتی داشت ولی الان به جمع مدعیان رسیده است.</p>
      <p>
        <b>* تلاش می‌کنیم یک بازیکن را به بازی فردا برسانیم</b>
      </p>
      <p>سرمربی سپاهان  در خصوص وضعیت بازیکنان تیمش برای بازی فردا گفت: تیم ما کامل است، فقط یک بازیکن است که تیم پزشکی ما در تلاش است او را به بازی فردا برساند.</p>
      <p>
        <b>* از بازیکنام خواستم فقط به فکر اجرای وظایف باشند</b>
      </p>
      <p>قلعه‌نویی ادامه داد: ما باید فوتبال را فوتبال گونه نگاه کنیم و رفتار حرفه‌ای خودمان را ارائه کنیم. از بازیکنانم هم خواسته ام وظایفی که کادر فنی می‌خواهد را اجرا کنند.بقیه مسائل تاکتیکی و در جریان مسابقه است. </p>
      <p>
        <b>* در بازی سال قبل تاکتیکی به استقلال نباختیم</b>
      </p>
      <p>وی در خصوص اینکه فکر می‌کند نتیجه بازی فردا در دقایق پایانی مشخص می‌شود چون در بازی فصل قبل پاتوسی باعث شکست سپاهان در دقیقه آخر شد گفت: ما برای تمام دقایق بازی برنامه داریم.در بازی قبلی هم که شما به آن اشاره کردید حرکت فردی باعث شد به استقلال ببازیم. آن حرکت انفرادی پاتوسی باعث شد تا استقلال برنده شود وگرنه آن گل تاکتیکی نبود.</p>
      <p>
        <b>* تیم‌های من هیچ وقت رویایی نبودند</b>
      </p>
      <p>خبرنگاری گفت عده‌ای می‌گویند تیم استراماچونی را با تیم رویایی استقلال زمان تحت هدایتش مقایسه می‌کنند که قلعه‌نویی گفت: تیم‌ من رویایی نبود. تیم‌های من اصلا رویایی نیستند و من فقط  وظایفی داشتم که در استقلال آن را انجام دادم.</p>
      <p>
        <b>*دیگر خواسته‌ای از طرفداران سپاهان ندارم</b>
      </p>
      <p>وی در پایان در خصوص حضور تماشاگران در بازی برای حمایت از سپاهان گفت: من از هواداران سپاهان دیگر هیچ خواسته‌ای ندارم. این تیم هم مال آنها است و خودشان می‌دانند که بیایند یا نیایند. من  حتی از خبرنگاران هم گله دارم. در کنفرانس خبری قبلی در بازی با پیکان 90 درصد آقایان حتی به سالن کنفرانس نیامدند ولی امروز که بازی مهم است سر و کله آقایان پیدا شده است! من دیگر در مورد هواداران صحبت نمی‌کنم، چه بیایند و چه نیایند حرفی نمی‌زنم. شاید ایراد از ما است که تماشاگران به ورزشگاه نمی‌آیند.</p>
      <p>منبع: فارس</p>
    </article>
  </body>
</html>