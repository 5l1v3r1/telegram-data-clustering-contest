<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/misie-nato-v-pobalti-deklaruju-pripravenost-aliancie-branit-clenske-staty-mysli-si-pellegrini/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T15:39:00+00:00"/>
    <meta property="og:title" content="„Misie NATO v Pobaltí deklarujú pripravenosť aliancie brániť členské štáty“, myslí si Pellegrini"/>
    <meta property="og:description" content=" Vojenské misie Severoatlantickej aliancie (NATO) v Pobaltí deklarujú odhodlanie a pripravenosť brániť v prípade potreby členské krajiny. Pri príležitosti návštevy slovenských vojakov v Lotyšsku to povedal premiér Peter Pellegrini (Smer-SD). Vojaci pôsobia v rámci takzvanej predsunutej prítomnosti aliancie, ktorej cieľom je aj odstrašenie Ruska. Misie v Litve, Poľsku, Estónsku a..."/>
  </head>
  <body>
    <article>
      <h1>„Misie NATO v Pobaltí deklarujú pripravenosť aliancie brániť členské štáty“, myslí si Pellegrini</h1>
      <address><time datetime="2019-11-29T15:39:00+00:00">29 Nov 2019, 15:39</time> by <a rel="author">SITA</a></address>
      <p>
        <b> Vojenské misie Severoatlantickej aliancie (NATO) v Pobaltí deklarujú odhodlanie a pripravenosť brániť v prípade potreby členské krajiny. Pri príležitosti návštevy slovenských vojakov v Lotyšsku to povedal premiér Peter Pellegrini (Smer-SD).</b>
      </p>
      <p>Vojaci pôsobia v rámci takzvanej predsunutej prítomnosti aliancie, ktorej cieľom je aj odstrašenie Ruska. Misie v Litve, Poľsku, Estónsku a Lotyšsku vznikli po udalostiach na východe Ukrajiny na žiadosť pobaltských krajín. V oblasti totiž žijú početné ruské menšiny. Slovenskí vojaci pôsobia na základni v Adaži neďaleko hlavného mesta Riga pod kanadských velením.</p>
      <p>„Ide o misiu, ktorá vznikla na požiadanie pobaltských štátov, ktoré prejavili určité obavy z možného vývoja situácie v tejto časti sveta po aktivitách Ruskej federácie,“ povedal Pellegrini. Podľa premiéra sa neočakávajú v súčasnosti priame ozbrojené konflikty, misia NATO má skôr preventívne účely.</p>
      <p>„Vojaci majú skôr pôsobiť prevenčne a nejakým spôsobom deklarovať podporu ďalších členských krajín v prípade, že by sa niečo dialo. Samozrejme si neželáme ani nepredpokladáme, že by hrozila vojenská operácia,“ dodal premiér. V Pobaltí pôvodne pôsobilo 152 slovenských profesionálnych vojakov, pre zdravotné problémy však dvaja z nich odcestovali domov.</p>
      <p>Slovensko začiatkom decembra pošle do Lotyšska v poradí štvrtú polročnú rotáciu. Vojaci dosahujú podľa kompetentných veľmi dobré výsledky v rámci rôznych cvičení či bežnej činnosti.</p>
    </article>
  </body>
</html>