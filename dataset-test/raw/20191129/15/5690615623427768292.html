<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838578-politvyazen-shumkov-skarzhitsya-na-stan-zdorovya-ta-prinizhennya-u-koloniyi-ombudsmen"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Політв'язень Шумков скаржиться на стан здоров'я та приниження у колонії - Омбудсмен"/>
    <meta property="og:description" content="КИЇВ. 29 листопада. УНН. Український політв’язень Олександр Шумков, який перебуває за ґратами у Росії, продовжує скаржитися на головні болі …"/>
  </head>
  <body>
    <article>
      <h1>Політв'язень Шумков скаржиться на стан здоров'я та приниження у колонії - Омбудсмен</h1>
      <address><time datetime="2019-11-29T15:22:00+00:00">29 Nov 2019, 15:22</time> by <a rel="author">Дар'я Панченко</a></address>
      <p><b>КИЇВ. 29 листопада. УНН.</b> Український політв’язень Олександр Шумков, який перебуває за ґратами у Росії, продовжує скаржитися на головні болі, м’язові судоми та інциденти принизливого ставлення в колонії. Про це Уповноважена Верховної Ради з прав людини Людмила Денісова написала на своїй сторінці в Facebook, передає <b>УНН</b>.</p>
      <p>"Нарешті отримала відповідь на моє звернення від "УФСИН России по Тверской области" стосовно незаконно засудженого Олександра Шумкова. За словами керівника служби виконання покарань в Тверській області РФ, наш громадянин за період незаконного ув’язнення отримував амбулаторну медичну допомогу. У тексті зазначено, що 27 серпня 2019 року його оглянув лікар-терапевт. За його призначенням, Олександр Шумков начебто отримав своєчасне лікування в повному обсязі. Водночас, попри "отриману медичну допомогу", Олександр Шумков продовжує скаржитись на періодичні головні болі та м'язові судоми", - написала Денісова.</p>
      <p>Також Омбудсмен вказала, що в листі є інформація, що Олександр нібито не піддавався жорстокому поводженню, а фізичний та морально-психологічний тиск з боку співробітників пенітенціарної установи не здійснювався.</p>
      <p>"Разом з тим, днями відбулась зустріч Олександра Шумкова та консула посольства України в РФ, де був присутній керівник медичної служби "УФСИН России по Тверской области". Він пояснив, що ці болі виникають у результаті вегето-судинної дистонії, що є наслідком емоційного та нервового перенапруження і довготривалого перебування у стресовій ситуації. При цьому, показань щодо проведення спеціалізованих обстежень судин головного мозку наразі немає", - додала Денісова.</p>
      <p>Омбудсмен також зазначила, що, за погодженням Олександра, було домовлено з керівництвом пенітенціарної установи про можливість проведення відповідного медичного обстеження судин головного мозку з використанням МРТ за власний кошт.</p>
      <p>"Крім того, у ході подальшої розмови наш співвітчизник повідомив, що знову сталося два інциденти образливого та принизливого ставлення з боку працівників колонії через його національну приналежність", - зауважила Денісова.</p>
      <p>Вона закликала комісара Ради Європи Дуню Міятович, а також посольство України в РФ діяти скоординовано, аби вчасно здійснювати необхідне реагування на порушення прав і свобод Олександра Шумкова.</p>
      <p>Нагадаємо, 18 листопада Олександр <a href="https://www.unn.com.ua/uk/news/1836504-predstavnik-ukrayinskogo-konsulstva-u-rosiyi-vidvidav-politvyaznya-shumkova">Шумков</a> знову перебував у ШІЗО.</p>
    </article>
  </body>
</html>