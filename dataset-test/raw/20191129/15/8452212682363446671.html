<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/atac-in-centrul-londrei/"/>
    <meta property="og:site_name" content="Cotidianul"/>
    <meta property="article:published_time" content="2019-11-29T15:22:01+00:00"/>
    <meta property="og:title" content="Atac în centrul Londrei. Doi morţi"/>
    <meta property="og:description" content="Agenţi de poliţie au împuşcat mortal, vineri după-amiază, un individ suspect, în centrul Londrei, afirmă surse din cadrul serviciilor de securitate."/>
  </head>
  <body>
    <article>
      <h1>Atac în centrul Londrei. Doi morţi</h1>
      <address><time datetime="2019-11-29T15:22:01+00:00">29 Nov 2019, 15:22</time> by <a rel="author">(R.C.)</a></address>
      <p>UPDATE Două dintre persoanele rănite au decedat la spital, au declarat surse din cadrul serviciilor medicale de urgenţă.<br/>Presupusul autor al atacului a fost împuşcat mortal de agenţi de poliţie. Un alt suspect a fost reţinut.</p>
      <p>UPDATE Departamentul Antiterorism al Scotland Yard a preluat investigaţia în cazul atacului produs în centrul Londrei, informează cotidianul The Guardian.</p>
      <p>Anchetatorii încearcă să afle motivul atacului.</p>
      <p>În investigaţie sunt implicaţi agenţi ai Departamentului Antiterorism al Poliţiei metropolitane londoneze (Scotland Yard).</p>
      <p>„În acest moment, circumstanţele referitioare la acest incident sunt neclare. Totuşi, ca măsură de precauţie, în prezent răspundem la acest incident considerându-l asociat terorismului”, a transmis Scotland Yard.</p>
      <p>Agenţi de poliţie au împuşcat mortal, vineri după-amiază, un individ suspect, în centrul Londrei, afirmă surse din cadrul serviciilor de securitate.</p>
      <p>Incidentul a avut loc pe Podul Londrei din centrul capitalei britanice, au declarat surse citate de postul Sky News.</p>
      <p>Conform agenţiei Reuters, suspectul a fost împuşcat după ce a comis un atac cu un cuţit în care a fost rănită cel puţin o persoană.</p>
      <p>„Poliţia a fost solicitată la ora 13.58 (15.58, ora României) în zona Podului Londrei. Au fost chemaţi şi angajaţi ai Serviciului de ambulanţă. Un bărbat a fost reţinut. Mai multe persoane au fost rănite”, a transmis Poliţia metropolitană londoneză.</p>
      <p>Cel puţin cinci persoane au fost rănite în atacul produs vineri în centrul Londrei, au declarat surse din cadrul Poliţiei citate de postul Sky News.</p>
      <p>Serviciile de urgenţă au anunţat că este vorba de „un incident major”.</p>
      <p>Perimetrul situat în jurul Podului Londrei a fost izolat de agenţii forţelor de ordine</p>
    </article>
  </body>
</html>