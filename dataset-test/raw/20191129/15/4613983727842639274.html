<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/prihodite-na-gazprom-sa-s-45-nadolu-zaradi-po-malko-dostavki-i-po-niski-tseni-na-gaza.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T15:14:17+00:00"/>
    <meta property="og:title" content="Приходите на &quot;Газпром&quot; са с 45% надолу заради по-малко доставки и по-ниски цени на газа"/>
    <meta property="og:description" content="Доставките за Европа са се свили"/>
  </head>
  <body>
    <article>
      <h1>Приходите на "Газпром" са с 45% надолу заради по-малко доставки и по-ниски цени на газа</h1>
      <address>
        <time datetime="2019-11-29T15:14:17+00:00">29 Nov 2019, 15:14</time>
      </address>
      <p>Печалбата на руския енергиен гигант "Газпром" е спаднала с 45% през третото тримесечие на годината до 212 милиарда рубли или 3,32 милиарда долара в сравнение със същия период на предходната година. Основна причина за това са по-слабите доставки и по-ниските цени на природния газ, съобщава Reuters.</p>
      <p>Руското държавно дружество, което е най-големият износител на суровината, отчита общи продажби в размер на 1,6 трилиона рубли за разглеждания период при такива от 1,9 трилиона рубли за предходния.</p>
      <p>Брутните приходи от доставките за Европа, изключващи Русия и бившите съветски републики, се равнява на 587 милиарда рубли, което е с 37 на сто по-малко в сравнение със същия период на миналата година. Те възлизат на общо 53,5 милиарда кубични метра при ниво от 56,9 милиарда кубични метра за същия период на 2018 година.</p>
      <p>От друга страна цената на природния газ е паднала от 250,8 долара за 1000 кубични метра до 169,8 долара.</p>
      <p>Междувременно експерти предупредиха през тази седмица, че интерконекторът между Финландия и Естония, който трябва да заработи от началото на 2020 година, допълнително ще отслаби позицията на "Газпром" конкретно на балтийските пазари.</p>
      <p>Въпреки че в газопровода участва и Русия, Европейският съюз (ЕС) осигурява 75% от финансирането по него, а останалата част се осигурява от финландската компания Baltic Connector, както и от естонската Elering. Общата стойност на проекта е 300 милиона евро.</p>
    </article>
  </body>
</html>