<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724591/mvr-prodalzhava-operatsiyata-za-kontrol-na-skorostta.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T15:34:00+00:00"/>
    <meta property="og:title" content="МВР: Продължава операцията за контрол на скоростта"/>
    <meta property="og:description" content="София. Продължава започналата на 25 ноември операция за контрол на скоростните режими, като част от него ще се осъществява и в тъмната част на денонощието - във времето между 17.00 часа и 07.00 сутринта. Екипите ще наблюдават както междуселищните, така и пътищата в очертанията на населените места. Това съобщиха от пресцентъра на МВР. Статистиката на Пътна полиция показва,"/>
  </head>
  <body>
    <article>
      <h1>МВР: Продължава операцията за контрол на скоростта</h1>
      <address><time datetime="2019-11-29T15:34:00+00:00">29 Nov 2019, 15:34</time> by <a rel="author">Агенция "Фокус"</a></address>
      <p><b><i>София. </i></b>Продължава започналата на 25 ноември операция за контрол на скоростните режими, като част от него ще се осъществява и в тъмната част на денонощието - във времето между 17.00 часа и 07.00 сутринта. Екипите ще наблюдават както междуселищните, така и пътищата в очертанията на населените места. Това съобщиха от пресцентъра на <b>МВР</b>.<br/><br/>Статистиката на Пътна полиция показва, че от началото на годината до 25 ноември броят на издадените фишове за превишена скорост са 702 604. Близо 1/5 от констатираните скоростни нарушения са засечени в тъмната част на денонощието, когато се регистрират и най-тежките пътно-транспортни инциденти на пътя. Само през месеците септември и октомври са издадени съответно 57 414 и 84 094 фиша за скорост, като между 15 и 20% от всички нарушения са установени в тъмната част на денонощието.<br/><br/>Най-често водачите на леки автомобили нарушават скоростните режими в населените места, сочи анализът на експертите, извършен за периода от началото на годината до ноември месец. 414 322 от всички констатирани нарушения са регистрирани именно в населени места, а на междуселищни пътища – те са 282 814. Санкционираните шофьори, осъществяващи обществен превоз на пътници и опасни товари, са 3 062. <br/>От началото на годината до 31 октомври (по данни към 6 ноември) у нас са регистрирани 5 607 тежки пътнотранспортни произшествия с 517 загинали и 7103 ранени. От тях по вина на водача пътните инциденти са 5 431, при които са загинали 502 и са ранени 6 921 души. Поради несъобразена скорост са настъпили 1469 ПТП със 158 загинали и 1 940 ранени.</p>
    </article>
  </body>
</html>