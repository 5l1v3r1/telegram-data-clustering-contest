<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f6eb2ae15f07d857/psrm-si-pd-au-impartit-comisiile-permanente-jizdan-sef-la-securitate-bolea-la-comisia-juridica-iar-ivanov-la-externe.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-29T15:27:06+00:00"/>
    <meta property="og:title" content="PSRM și PD au împărțit comisiile permanente: Jizdan șef la Securitate, Bolea la Comisia Juridică, iar Ivanov la Externe"/>
    <meta property="og:description" content="Coaliția neformală PSRM-PD a redistribuit funcțiile de președinte în cele 11 comisii permanente.Astfel, patru comisii vor fi conduse de deputați din PSRM, iar patru de legislatori de la PD. Ambele fracțiuni aveau până acum câte trei comisii. În schimb fracțiunile din Blocul ACUM vor avea doar câte o comisie."/>
  </head>
  <body>
    <article>
      <h1>PSRM și PD au împărțit comisiile permanente: Jizdan șef la Securitate, Bolea la Comisia Juridică, iar Ivanov la Externe</h1>
      <address><time datetime="2019-11-29T15:27:06+00:00">29 Nov 2019, 15:27</time> by <a rel="author">Jurnal.md</a></address>
      <p>
        <b>Coaliția neformală PSRM-PD a redistribuit funcțiile de președinte în cele 11 comisii permanente.</b>
      </p>
      <p>
        <b>Astfel, patru comisii vor fi conduse de deputați din PSRM, iar patru de legislatori de la PD. Ambele fracțiuni aveau până acum câte trei comisii. În schimb fracțiunile din Blocul ACUM vor avea doar câte o comisie.</b>
      </p>
      <p>Astfel, Vladimir Golovatiuc de la fracțiunea PSRM, care a deținut funcția de președinte al Comisiei control al finanțelor publice, a fost ales în funcția de președinte al Comisiei economie buget și finanțe, funcție deținută anterior de Igor Munteanu de la fracțiunea ACUM, Platforma DA.</p>
      <p>Igor Munteanu a devenit președinte al Comisiei control al finanțelor publice.</p>
      <p>Președinția Comisiei juridice, numiri și imunități i-a revenit deputatului Vasile Bolea, fracțiunea PSRM. Până acum, această comisie era condusă de deputatul Blocului ACUM, fracțiunea PAS, Sergiu Litvinenco, care și-a dat demisia acum câteva zile.</p>
      <p>Comisia securitate națională, apărare și ordine publică va fi condusă de deputatul PD, Alexandru Jizdan, funcție deținută până acum de Chiril Moțpan.</p>
      <p>Violeta Ivanov de la PD a preluat conducerea Comisiei politică externă și integrare europeană, în locul lui Iurie Reniță de la ACUM.</p>
      <p>Funcția de președinte al Comisiei mediu și dezvoltare regională i-a revenit Partidului Șor care nu a delegat deocamdată un candidat.</p>
      <p>Totodată, au fost operate modificări în pozițiile de vicepreședinte sau secretar al unor Comisii permanente.</p>
      <p>Astfel, Igor Vremea de la fracțiunea PD a fost ales vicepreședinte al Comisiei juridice, numiri și imunități, iar Serghei Sârbu a devenit secretar al comisiei.</p>
      <p>Petru Burduja (fracțiunea PSRM) și Ludmila Guzun (fracțiunea PD) au devenit vicepreședinți ai Comisiei economie, buget și finanțe.</p>
      <p>Bogdan Țârdea (fracțiunea PSRM) a obținut funcția de vicepreședinte al Comisiei politică externă și integrare europeană.</p>
      <p>Adela Răileanu (fracțiunea PSRM) și Vasile Năstase (fracțiunea ”ACUM Platforma DA”) au fost aleși vicepreședinți ai Comisiei cultură, educație, cercetare, tineret, sport și mass-media.</p>
      <p>Nicolae Ciubuc (fracțiunea PD), care a fost secretar al Comisiei agricultură și industrie alimentară, a devenit unul din vicepreședinți ai acesteia, iar secretar - Mihail Paciu (fracțiunea PSRM).</p>
      <p>La Comisia control al finanțelor publice, în funcția de secretar a fost numită Tatiana Cunețchi (fracțiunea PSRM).</p>
      <p>În același timp, a fost susținută includerea deputatului Andrian Candu, în calitate de membru, în componența Comisiei juridice, numiri și imunități, iar a deputatului Octavian Țâcu – în Comisia cultură, educație, cercetare, tineret, sport și mass-media.</p>
    </article>
  </body>
</html>