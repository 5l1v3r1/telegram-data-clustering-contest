<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/montalbano-elicona-un-weekend-dedicato-allidentita-siciliana.html"/>
    <meta property="og:site_name" content="Tempostretto"/>
    <meta property="article:published_time" content="2019-11-29T15:01:14+00:00"/>
    <meta property="og:title" content="Montalbano Elicona. Un weekend dedicato all’identità siciliana"/>
    <meta property="og:description" content="Un programma ricco di eventi, quello della due giorni dell’evento culturale “Identità Siciliana”. A Montalbano Elicona l’appuntamento presso il castello."/>
  </head>
  <body>
    <article>
      <h1>Montalbano Elicona. Un weekend dedicato all’identità siciliana</h1>
      <address><time datetime="2019-11-29T15:01:14+00:00">29 Nov 2019, 15:01</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Un programma ricco di eventi, quello della due giorni dell’evento culturale “Identità Siciliana”. A Montalbano Elicona l’appuntamento presso il castello.</i>
      </p>
      <p>La sicilianità e le caratteristiche del popolo siciliano. Questo il tema principale dell’evento “<b>Identità Siciliana</b>” promosso presso il comune di <b>Montalbano Elicona</b>.</p>
      <p>Due gli incontri, previsti per le giornate del 30 novembre e dell’1 dicembre, presso la sala “Arnaldo Da Villanova” del castello federiciano.</p>
      <h3>Un ricco programma</h3>
      <p>Diversi gli interventi previsti, che spazieranno da temi quali l’agricoltura, la tradizione e la lingua siciliana. Ma si discuterà anche di energia pulita e della genesi dello statuto speciale della regione siciliana. Tra gli ospiti, il docente dell’università di Palermo Massimo Costa, Mario Pagliaro del Consiglio Nazionale delle Ricerche e il presidente dell’accademia della lingua siciliana Alfonso Genchi. In veste di madrina dell’evento invece sarà presente la professoressa Teresa Pugliatti.</p>
      <p>L’evento, inoltre, ospiterà anche una tavola rotonda sul tema della “moneta complementare”. L’argomento vedrà gli interventi del deputato Tommaso Calderone e dell’assessore regionale Bernadette Grasso.</p>
      <h3>Arte e cultura della Sicilia</h3>
      <p>Spazio anche all’intrattenimento e alle esposizioni. Gli amanti della storia avranno modo di ammirare la mostra dedicata ai costumi siciliani a cura di Giuseppe Miraudo, direttore del museo del costume e moda siciliana di mirto. Prevista anche la messa in scena del “cuntu” della tradizione siciliana, dell’artista Silvio Catalano; un vero e proprio viaggio tra le diverse peculiarità della terra di trinacria.</p>
      <figure>
        <img src="https://www.tempostretto.it/wp-content/uploads/2019/11/facfe432-cb93-410a-890c-618130f652d6-1.jpg"/>
      </figure>
    </article>
  </body>
</html>