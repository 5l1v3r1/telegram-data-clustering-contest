<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/papiez-zatwierdzil-dekret-ks-jan-mucha-bedzie-blogoslawionym/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Papież zatwierdził dekret. Ks. Jan Macha będzie błogosławionym"/>
    <meta property="og:description" content="Ojciec Święty polecił Kongregacji Spraw Kanonizacyjnych wydanie 11 dekretów, w tym o męczeństwie ks. Jana Machy (1914-1942), co oznacza zgodę na jego beatyfikację."/>
  </head>
  <body>
    <article>
      <h1>Papież zatwierdził dekret. Ks. Jan Macha będzie błogosławionym</h1>
      <address><time datetime="2019-11-29T15:30:00+00:00">29 Nov 2019, 15:30</time> by <a rel="author">st (KAI)</a></address>
      <p>
        <b>Ojciec Święty polecił Kongregacji Spraw Kanonizacyjnych wydanie 11 dekretów, w tym o męczeństwie ks. Jana Machy (1914-1942), co oznacza zgodę na jego beatyfikację.</b>
      </p>
      <p>Ks. Jan Macha urodził się w 1914 r. w Chorzowie jako syn ślusarza z kopalni „Królewska” w Królewskiej Hucie, którą po I wojnie światowej nazwano Chorzowem. Była to typowo śląska rodzina: dwie siostry, dwóch braci. W 1924 r. ukończył gimnazjum klasyczne w Chorzowie. Podczas nauki działał w harcerstwie, także w klubie sportowym przy fabryce związków azotowych; reprezentant Górnego Śląska w piłce ręcznej 11-osobowej. Działał również w Katolickim Stowarzyszeniu Młodzieży, m.in. występując w amatorskich przedstawieniach teatralnych.</p>
      <p>W 1933 r. podjął studia na Wydziale Prawa i Administracji Uniwersytetu Jagiellońskiego. Po roku, w wieku 20 lat został alumnem Śląskiego Seminarium Duchownego w Krakowie. Obronił pracę magisterską pt. „Monografia parafii św. Marii Magdaleny w Chorzowie”. 25 czerwca 1939 r. roku otrzymał święcenia kapłańskie z rąk biskupa Stanisława Adamskiego. Podjął pracę w macierzystej parafii, od lipca 1939 pełnił obowiązki wikarego w parafii św. Marii Magdaleny w Chorzowie Starym (obecnie dzielnica Chorzowa), następnie w kościele pw. św. Józefa w Rudzie Śląskiej.</p>
      <p>W październiku 1939 r. współzałożyciel tajnej, antyhitlerowskiej organizacji Polska Organizacja Zbrojna, działającej wśród młodzieży, studentów i harcerzy z Rudy Śląskiej. Jej działacze pomagali represjonowanym, drukowali i kolportowali niezależne wydawnictwa, prowadzili działania wywiadowcze.</p>
      <p>Podczas II wojny światowej, na początku września 1941 r. został aresztowany przez gestapo, torturowany, osadzony w Policyjnym Więzieniu Zastępczym w Mysłowicach. W dniu 17 lipca 1942 roku skazano go na karę śmierci przez zgilotynowanie, m.in. wraz z klerykiem Joachimem Guertlerem. W ostatnim liście do rodziny, kilka godzin przed śmiercią napisał: „Umieram z czystym sumieniem. Żyłem krótko, ale uważam, że cel swój osiągnąłem. Nie rozpaczajcie! Wszystko będzie dobrze! Bez jednego drzewa las lasem zostanie (…) Zatem do widzenia! Zostańcie z Bogiem! Módlcie się za Waszego Hanika”.</p>
      <p>Ścięty na gilotynie piętnaście minut po północy, 3 grudnia 1942, w katowickim więzieniu przy ul. Mikołowskiej.<br/>Symboliczny grób ks. Jana Machy znajduje się na starym cmentarzu parafii św. Marii Magdaleny w Chorzowie Starym. Po zakończeniu wojny, na cmentarzu w Rudzie Śląskiej postawiono pomnik z pamiątkową tablicą ku czci zamordowanych przez hitlerowców, w tym ks. Machy. 27 października 2011 miała miejsce premiera filmu dokumentalnego o osobie ks. Jana Machy, w reż. Dagmary Drzazgi – „Bez jednego drzewa las lasem zostanie”</p>
      <p>Ze względu na pojawiające się przejawy kultu i przekonanie, że kapłan poniósł śmierć „in odium fidei”, podjęto w archidiecezji katowickiej starania o jego beatyfikację. 2 października 2013 Kongregacja Spraw Kanonizacyjnych wydała „nihil obstat”, stwierdzając, że nie znajduje żadnych przeciwwskazań do rozpoczęcia gromadzenia materiału dowodowego, mającego wykazać jego męczeństwo. Otwarcie procesu nastąpiło 24 listopada 2013, a postulatorem ustanowiono ks. Damiana Bednarskiego. Diecezjalny etap tego postępowania zamknięto 4 września 2014, a akta przekazano Kongregacji Spraw Kanonizacyjnych, celem dalszego postępowania.</p>
      <p>Opublikowany dziś dekret o męczeństwie ks. Jana Machy oznacza otwarcie drogi do jego beatyfikacji.</p>
      <footer>Watykan Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>