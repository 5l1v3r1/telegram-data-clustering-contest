<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Sopars-secrets-anonimat-discrecio_0_2352364849.html"/>
    <meta property="og:site_name" content="Ara.cat"/>
    <meta property="article:published_time" content="2019-11-29T15:49:45+00:00"/>
    <meta property="og:title" content="Sopars secrets: 5 locals per anar-hi sense ser vist"/>
    <meta property="og:description" content="Us proposem alguns establiments de Barcelona que garanteixen anonimat i intimitat"/>
  </head>
  <body>
    <article>
      <h1>Sopars secrets: 5 locals per anar-hi sense ser vist</h1>
      <h2>Us proposem alguns establiments de Barcelona que garanteixen anonimat i intimitat</h2>
      <address>
        <time datetime="2019-11-29T15:49:45+00:00">29 Nov 2019, 15:49</time>
      </address>
      <p>Amants. Cites secretes. Compromisos sospitosos. Tenir-ne o no tenir-ne. Tinc la sensació que, com tantes altres coses, està sobrevalorat. Sovint s’associa a viatges exòtics, nits memorables, viure al límit. Tot i que segurament té més a veure amb inseguretats, vanitat, intents per escapar de la rutina, vides no realitzades i etapes no cremades. Si durant els anys que toca has fet i desfet, has sortit, has conegut, has arriscat, has viscut i has gastat tots aquests cartutxos, segurament no et queden assignatures pendents. Només ganes de centrar-te i fer créixer el que tens. Fer-ho més ampli, més intens, més per sempre. I aquí és on hi ha el repte i la recompensa. Una relació profunda i reposada sempre és més forta i gratificant. T’omple l’ànima i et fa feliç. Sigui com sigui, hi ha tantes vides, contextos i realitats que es difícil dictar sentència.</p>
      <p>Sigui perquè, malgrat tot, has triat tenir un amant i viure una vida paral·lela, o perquè tens una reunió que juraràs no haver tingut mai o perquè necessites passar comptes amb un assumpte obscur passat o present, aquí tens cinc llocs per executar finament la teva estratègia sense aixecar sospites. Cinc llocs perfectes per sopar sense ser vist. Cinc llocs que garanteixen anonimat i intimitat. O, també, cinc llocs per desaparèixer quan senzillament vols estar sol i no vols que et trobin. </p>
      <h3>1. KING KONG LADY</h3>
      <p>És un local amb carisma i personalitat. Aquella màgia que es té o no es té i que difícilment es pot impostar. Ple de racons i amb poca llum. El King Kong Lady proposa cuina tradicional asiàtica i africana però amb els millors productes de mercat d’aquí. Imagineu-vos una sopa <i> tom yum</i> tailandesa amb gambes de Palamós, o unes mandonguilles amb salsa de miso. Aquest és el punt de partida del local: <i> dumplings</i>, curris, ostres, bolets, moniatos o crancs amb una bona dosi d’exotisme. Situat a l’Hotel Casa Bonay, el local promet una gran nit a cop de discreció i molt públic internacional. Com sopar al restaurant més <i>cool</i> de Bangkok però al mig de l’Eixample.</p>
      <figure>
        <a href="https://www.ara.cat/2019/11/29/estils/dels-plats-del-King-KongLady_2352974941_67767456_895x619.png">
          <img src="https://www.ara.cat/2019/11/29/estils/dels-plats-del-King-KongLady_2352974941_67767456_895x619.png"/>
        </a>
        <figcaption>Un dels plats del King KongLady / KING KONGLADY</figcaption>
      </figure>
      <h3>2. CASA LEOPOLDO</h3>
      <p>El local va obrir l’any 29, va tancar fa quatre anys i en fa un parell que ha tornat a obrir per oferir grans plats de la cuina tradicional catalana a preus populars: trinxat de la Cerdanya, canelons amb beixamel, esqueixada, fideuà, fricandó i un seguit de clàssics de la nostra cuina. Tot això rematat amb una <i> torrija</i> que és un clàssic i un <i> must</i> de la casa. Al cor del Raval, l’espai respira història i les taules mantenen la distància adequada per garantir la intimitat. Les sobretaules s’allarguen, però el servei manté l’atenció personalitzada que requereix un local com aquest. Aquí no es fa fora a ningú. A fora, una llarga tarda i els carrers assolellats del barri a punt per fer de teló de fons de la digestió.</p>
      <h3>3. SERVICIO CONTINUO</h3>
      <p>Un temple. Un local ultrasenyorial on es pot menjar i beure o beure i menjar fins a les tantes de la matinada. Únic en la seva espècie, saps quan hi entres però no quan –ni com– en sortiràs. I aquesta és la gràcia. L’ambient és distès, acollidor, íntim. La il·luminació és càlida, les parets de color blau, i hi ha molta presència del material més noble, el marbre. L’espai és a mig camí entre els pubs anglesos més selectes i les cocteleries d’aquí de tota la vida. Els plats són internacionals amb tocs asiàtics, francesos i novaiorquesos i la carta està dividida en <i>snacks</i>, <i>healthy</i> i <i> less healthy</i> (amb picada d'ull inclosa). El lloc perfecte per menjar i beure en la màxima complicitat i secretisme.</p>
      <h3>4. MAREA ALTA</h3>
      <p>Enfilar-te a 110 metres sobre el nivell del mar amb destí a la planta 24. A les alçades, allà on segur que no t'hi trobes a ningú. Deixar de tocar de peus a terra per regalar-te un parèntesi en la línia espai-temps. Això és anar al Marea Alta. L’espai és diàfan, net, pur. Tot el protagonisme cedit al producte: els millors peixos dels millors ports amb la carta adaptada a la pesca del dia: si un dia la gamba no és bona, doncs no hi ha gamba. El silenci regna en l’espai circular, de 360 graus, que regala una de les millors vistes de Barcelona, i de les menys conegudes. Seràs un turista a la teva pròpia ciutat. I, sens dubte, hauràs provat un <i>must</i> gastronòmic d’alçada.</p>
      <figure>
        <a href="https://www.ara.cat/2019/11/29/estils/Barcelona-peus-facil-passar-desaparcebut_2352974876_67762165_1296x818.png">
          <img src="https://www.ara.cat/2019/11/29/estils/Barcelona-peus-facil-passar-desaparcebut_2352974876_67762165_1296x818.png"/>
        </a>
        <figcaption>Amb Barcelona els peus és més fàcil passar desaparcebut / MAREA ALTA</figcaption>
      </figure>
      <h3>5. BAR VERAZ</h3>
      <p>L’espai és inspirador i evocador. I totalment anònim. Instal·lat a la planta baixa de l’Hotel Edition, és trepitjar el Bar Veraz i oblidar-te que ets a Barcelona. Podries ser a qualsevol lloc del món, tot i que et segueixes sentint a casa: càlid, confortable, acollidor. La carta? Un bumerang sensorial que deixa marca: producte fresc, directament al plat des del Mercat de Santa Caterina, i una cuina oberta tot el dia, que encaixa amb els horaris impossibles de tothom i és perfecta per programar una trobada a deshora. Totes les ganes de donar canya a la contemporaneïtat des d’un local que garanteix privacitat, intimitat i anonimat. <i>What else</i>?</p>
      <figure>
        <a href="https://www.ara.cat/2019/11/29/estils/Aquest-lloc-oblidar-te_2352974877_67762295_1434x675.png">
          <img src="https://www.ara.cat/2019/11/29/estils/Aquest-lloc-oblidar-te_2352974877_67762295_1434x675.png"/>
        </a>
        <figcaption>Aquest és un lloc per oblidar-te d'on ets / VERAZ</figcaption>
      </figure>
    </article>
  </body>
</html>