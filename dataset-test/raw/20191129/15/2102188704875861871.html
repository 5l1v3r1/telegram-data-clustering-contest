<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/29/654273/"/>
    <meta property="og:site_name" content="Економічна правда"/>
    <meta property="article:published_time" content="2019-11-29T15:24:00+00:00"/>
    <meta property="og:title" content="Безперервна освіта — ключовий тренд майбутнього"/>
    <meta property="og:description" content="Чому здатність вчитися — навичка майбутнього, навіщо потрібні бізнес-школи і як вони зміняться у найближчий рік."/>
  </head>
  <body>
    <article>
      <h1>Безперервна освіта — ключовий тренд майбутнього</h1>
      <h2>Чому здатність вчитися — навичка майбутнього, навіщо потрібні бізнес-школи і як вони зміняться у найближчий рік.</h2>
      <address><time datetime="2019-11-29T15:24:00+00:00">29 Nov 2019, 15:24</time> by <a rel="author" href="https://www.epravda.com.ua/authors/5ddfe9c72a9dd/" target="_blank">Микола Рибчинський</a></address>
      <p>Протягом наступних десяти років ринок праці трансформується до невпізнання.</p>
      <p>Людям потрібно буде навчитися працювати в світі розвинених технологій, пліч-о-пліч з роботами.</p>
      <p>Штучний інтелект, доповнена і віртуальна реальність використовуються майже в кожній сфері, і розробок на базі цих технологій буде все більше.</p>
      <p>Уже зараз всі повинні думати про те, як знайти своє місце в нових умовах.</p>
      <h3>Інвестиція в майбутнє</h3>
      <p>За даними <a href="https://www2.deloitte.com/content/dam/Deloitte/at/Documents/human-capital/at-workforce-longevity.pdf">дослідження</a> Deloitte Insights, у 2020 році найстаршим представникам покоління міленіалів виповниться 40 років. Вони становитимуть 50% від усього працюючого населення. При цьому термін "життя" навичок міленіалів <a href="https://www.weforum.org/agenda/2017/07/skill-reskill-prepare-for-future-of-work/">скорочується</a>: 35% з них застаріють до кінця 2020 року.</p>
      <p>Швидкий розвиток технологій, вимирання професій і заміна людей автоматизованими рішеннями призведуть до того, що до 2030 року роботу втратять 400 млн людей, а 375 млн будуть змушені отримувати нові навички.</p>
      <p>Здатність освоювати нові професії стане ключовою навичкою майбутнього. За даними <a href="https://www2.deloitte.com/content/dam/insights/us/collections/HC-Trends2019/DI_HC-Trends-2019.pdf">доповіді</a> Deloitte Global Human CapitalTrends, 86% респондентів вважають, що вони повинні "наново відкрити в собі здатність до навчання". Так вони зможуть залишитися конкурентоспроможними на ринку праці.</p>
      <p>Саме тому попит на якісну бізнес-освіту росте. Loading...</p>
      <h3>Безперервність освіти</h3>
      <p>Освіта повинна залишатися частиною нашого життя незалежно від віку. Кожна людина відповідальна за те, наскільки конкурентоспроможною вона буде через 5, 10 і 20 років. Зараз у всіх є чимало можливостей для того, щоб отримати додаткову кваліфікацію, оновити знання або повністю змінити сферу роботи.</p>
      <p>Щоб конкурувати з технологіями на ринку праці, потрібно розвивати "м'які" навички: соціальні, комунікативні, управлінські. Дослідження LinkedIn <a href="https://www.linkedin.com/pulse/linkedin-2019-talent-trends-soft-skills-transparency-trust-bersin/">підтверджує</a>, що вони справді сприяють успіху при працевлаштуванні.</p>
      <p>Програми навчання містять предмети з управління персоналом, стратегічних бізнес-комунікацій, практики ведення переговорів.</p>
      <p>Потрібно стежити за тим, як змінюється картина світу, які технології більш перспективні, а потім аналізувати, чи вистачить навичок, щоб залишатися у професії в найближчі роки. Іноді досить лише доповнити свої знання.</p>
      <p>За даними дослідження Deloitte, 73% співробітників високоефективних компаній оновлюють навички кожні півроку, 44% — навчаються постійно. 84% вважають, що переосмислення навчання — важливе або вкрай важливе питання, 12% думають, що компанії, у яких вони працюють, здатні впоратися з цим викликом.</p>
      <p>Якщо бізнеси хочуть розвиватися і зміцнювати свої позиції на ринку, вони повинні формувати культуру навчання. Вона включає не тільки інтеграцію освітніх форматів у робочі процеси і заохочення постійного навчання, а й персоналізований підхід до нього. Можливість отримувати знання і розвиватися — один з ключових факторів, що впливають на лояльність до компанії.</p>
      <h3>Фундаментальність і гнучкість</h3>
      <p>Щоб залишатися на ринку, бізнес-школи повинні швидко реагувати на зміни. В Україні стан бізнес-освіти має свою специфіку і розвинений недостатньо.</p>
      <p>Людям бракує фундаментальних знань. Багато хто женеться за модними вузькопрофільними компетенціями, не розуміючи, як влаштований бізнес. Спочатку закладають фундамент, потім — будують будинок. Так і з освітою. Вузькі компетенції варто розвивати після отримання базових навичок.</p>
      <p>Важливим трендом залишається гнучкість. Все більше програм пропонують студентам рішення з вільним графіком або кількома форматами навчання. Ми в академії "Делойт" упевнені, що важливо надавати студентам свободу.</p>
      <p>Більшість слухачів — управлінці й підприємці. Наше завдання — зробити так, щоб навчання було сумісним з їх професійною діяльністю.</p>
      <p>Ми пропонуємо програми, розділені на короткі курси, які проводяться в зручний час. До них можна приєднатися будь-коли. Багато занять можна відвідувати ввечері або у вихідні дні, а також у форматі вебінару.</p>
      <p>Учитися ніколи не пізно. Нинішні і вчорашні студенти, менеджери вищої ланки і фахівці в різних галузях можуть здобути бізнес-освіту, підвищивши свою конкурентоспроможність.</p>
      <p>Щоб відповідати на виклики часу, потрібно швидко реагувати на зміни та отримувати нові навички. Тільки люди, які усвідомлюють це, зможуть інтегруватися до економічної парадигми майбутнього.</p>
    </article>
  </body>
</html>