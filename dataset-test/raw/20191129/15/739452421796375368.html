<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/o-videonahravke-s-trnkom-a-pociatkom-som-vedel-uz-pol-roka-vyhlasil-matovic/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T15:55:43+00:00"/>
    <meta property="og:title" content="„O videonahrávke s Trnkom a Počiatkom som vedel už pol roka“, vyhlásil Matovič"/>
    <meta property="og:description" content="O videonahrávke s konverzáciou bývalého generálneho prokurátora Dobroslava Trnku s exministrom financií Jánom Počiatkom (Smer-SD) o spore Tiposu s firmou Lemikon či emisnej kauze som vedel už pred pol rokom. Uviedol to líder opozičného hnutia OĽaNO Igor Matovič v reakcii na zistenia Denníka N. O existencii videa musel teda podľa..."/>
  </head>
  <body>
    <article>
      <h1>„O videonahrávke s Trnkom a Počiatkom som vedel už pol roka“, vyhlásil Matovič</h1>
      <address><time datetime="2019-11-29T15:55:43+00:00">29 Nov 2019, 15:55</time> by <a rel="author">TASR</a></address>
      <p>
        <b>O videonahrávke s konverzáciou bývalého generálneho prokurátora Dobroslava Trnku s exministrom financií Jánom Počiatkom (Smer-SD) o spore Tiposu s firmou Lemikon či emisnej kauze som vedel už pred pol rokom. Uviedol to líder opozičného hnutia OĽaNO Igor Matovič v reakcii na zistenia Denníka N. O existencii videa musel teda podľa neho teda tiež vedieť premiér Peter Pellegrini (Smer-SD).</b>
      </p>
      <p>„O tom, čo je dnes zverejnené, Peter Pellegrini vie pol roka, o tejto nahrávke. Ja ako radový poslanec o tej nahrávke viem pol roka. Nemal som jej obsah, ale vedel som, že existuje, presne medzi kým,  kto na nej plus mínus a čo hovorí. Ale dôkazy som v ruke nemal,“ spresnil Matovič.</p>
      <p>Dôkazy tak má (po zverejnení) podľa Matoviča v ruke už celé Slovensko. „Ja sa pýtam, čo Peter Pellegrini za toho polroka urobil preto, aby tomuto človeku (Počiatkovi, pozn. TASR) bol zaistený majetok? Čo urobil pre to, aby boli zákony, aby takémuto človeku mohli zaistiť majetok, aby takémuto človeku bola vykonaná domová prehliadka, aby takýto človek už sedel vo vyšetrovacej väzbe? Všetci vieme, čo Peter Pellegrini urobil. Neurobil nič,“ podčiarkol opozičný líder.</p>
      <p>Pellegrini počas obdobia, čo je premiérom, podľa neho neurobil jediný legislatívny krok, ktorý by umožňoval „ísť po krku“ mafii a ktorý by umožňoval skorumpovaným ľuďom, ako je Ján Počiatek alebo Robert Kaliňák (Smer-SD) zhabať ich majetok.</p>
      <p>OĽaNO je podľa Matoviča pripravené podporiť akúkoľvek ústavnú zmenu, aby takým ľuďom, ako je Ján Počiatek, bol okamžite zhabaný majetok. „Ak neviete napísať ten zákon, choďte do Talianska, zoberte si zákon, ktorým konfiškujú majetok mafiánom a iba ho preložte, nemusíte sa vôbec narobiť. My vám ten zákon (v parlamente) podporíme. Ak na to treba ústavnú väčšinu, sme k dispozícii. Podporíme a zabezpečíme ústavnú väčšinu,“ odkázal Matovič Pellegrinimu a zároveň ho vyzval, aby sa vyvinula legislatívna iniciatíva na to, aby akákoľvek nahrávka, na ktorej sú dôkazy o trestnej činnosti, bola automaticky použiteľná ako dôkaz v trestnom konaní.</p>
      <p>Denník N v piatok informoval, že Marian K., ktorý čelí obžalobe z vraždy novinára Jána Kuciaka, si mal nahrať na video konverzáciu vtedajšieho generálneho prokurátora Dobroslava Trnku s exministrom financií Jánom Počiatkom o spore Tiposu s firmou Lemikon či emisnej kauze. Na nahrávaní sa mal podieľať aj exnovinár a niekdajší siskár Peter Tóth.</p>
      <p>Na videu, ktoré zverejnil Denník N, sa exminister rozpráva s Trnkom o mediálnej stratégii v kauze Lemikon. Vo videu sa má taktiež Počiatek pýtať, koľko bude trvať konanie na Najvyššom súde, potom ako Trnka podá mimoriadne dovolanie. Žiada ho, aby sa konanie natiahlo. V spore firmy Lemikon a štátneho Tiposu prišlo Slovensko približne o 13 miliónov eur.</p>
    </article>
  </body>
</html>