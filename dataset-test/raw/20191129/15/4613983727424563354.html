<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/renault-i-nissan-sazhivyavat-obedinenieto-si-s-aktsent-varhu-proizvodstvoto-na-elektromobil.html"/>
    <meta property="og:site_name" content="Money.bg"/>
    <meta property="article:published_time" content="2019-11-29T15:49:28+00:00"/>
    <meta property="og:title" content="Renault и Nissan съживяват обединението си с акцент върху производството на електромобил"/>
    <meta property="og:description" content="Алиансът се съсредоточава върху производството на електромобили"/>
  </head>
  <body>
    <article>
      <h1>Renault и Nissan съживяват обединението си с акцент върху производството на електромобил</h1>
      <address>
        <time datetime="2019-11-29T15:49:28+00:00">29 Nov 2019, 15:49</time>
      </address>
      <p>Renault, Nissan и Mitsubishi планират да назначат генерален секретар начело на тяхното партньорство, за да засилят сътрудничеството си и да рестартират съвместните си операции, пише Reuters.</p>
      <p>Френският автомобилен гигант Renault се опитва да заздрави отношенията с японските си партньори, след стресовете вследствие на ареста на ръководителя на Nissan Motor Карлос Гон в Токио преди година по обвинения във финансови нарушения.</p>
      <p>Скандалът прекъсна усилията за съвместно разгръщане на индустриални проекти и постигане на икономии в разходите, което е все по-жизнено необходимо заради по-слабото търсене на автомобили в световен мащаб.</p>
      <p>"Генералният секретар на алианса ще бъде ключов за координирането, а оттам и улесняването на няколко основни проекта, които трябва да бъдат стартирани, за да се ускори ефективността на бизнеса на компаниите в обединението", се посочва в съвместно изявление на групата.</p>
      <p>Близък до Renault източник казва пред агенцията, че бъдещият генерален секретар вече е назначен и е франкофон, но не дава повече подробности в тази посока.</p>
      <p>Новият ръководител на тристранното обединение ще докладва на оперативния съвет и на изпълнителните директори на алианса. Авторите на Reuters акцентират, че с това се цели отклонение от структурата, в която Карлос Гон беше "всемогъща фигура".</p>
      <p>Друг източник от Renault пък казва, че бъдеща обща платформа за производство на електромобили ще бъде една от основните цели на борда на съюза.</p>
      <p>Към момента Renault също търси нов главен изпълнителен директор. Финансовият ръководител <a href="https://money.bg/management/za-parvi-pat-zhena-zastava-nachelo-na-renault.html">Клотилде Делбос</a> се пое управлението временно през октомври.</p>
    </article>
  </body>
</html>