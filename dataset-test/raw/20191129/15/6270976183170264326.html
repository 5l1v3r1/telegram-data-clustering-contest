<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/29/klimatychnogo-forumu-eksperty-sformulyuvaly-golovni-mesedzhi/"/>
    <meta property="og:site_name" content="Рубрика"/>
    <meta property="article:published_time" content="2019-11-29T15:10:56+00:00"/>
    <meta property="og:title" content="Кліматичний форум у Львові: експерти сформулювали головні меседжі"/>
    <meta property="og:description" content="Організатори та спікери Національного форуму “Кліматичні амбіції міст” озвучили пріоритетні завдання для українських міст і громад задля сприяння вирішенню кліматичних проблем, які вже доволі гостро відчуваються в нашій країні. Про це повідомляє кореспондент “Рубрики” з місця подій. Світлана Краковська, делегатка від України до міжурядової групи експертів зі зміни клімату при ООН відзначає, що “зміна клімату […]"/>
  </head>
  <body>
    <article>
      <h1>Кліматичний форум у Львові: експерти сформулювали головні меседжі</h1>
      <address><time datetime="2019-11-29T15:10:56+00:00">29 Nov 2019, 15:10</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/1-107-860x580.jpg"/>
      </figure>
      <p>Фото: facebook.com/uaclimaforum<br/><b><b>Організатори та спікери Національного форуму “Кліматичні амбіції міст” озвучили пріоритетні завдання для українських міст і громад задля сприяння вирішенню кліматичних проблем, які вже доволі гостро відчуваються в нашій країні.</b></b></p>
      <p>Про це повідомляє кореспондент <a href="https://rubryka.com/">“Рубрики”</a> з місця подій.</p>
      <p><b>Світлана Краковська</b>, делегатка від України до міжурядової групи експертів зі зміни клімату при ООН відзначає, що “зміна клімату – це доконаний факт” і пояснює, що для того, щоб втримувати глобальну температуру на рівні безпечних 1,5 градусів, необхідно зменшити кількість парникових викидів до 2030 року, а вже до середини століття вийти в нуль по забрудненню такого типу.</p>
      <p>У свою чергу, “в Україні статистика не надто відрізняється від світової, де майже 70% викидів спричинені саме роботою енергетичного сектору. Тому для нас перехід на ВДЕ є не менш актуальним, ніж для інших країн, незважаючи на необхідність перебудови соціальної структури та інфраструктури при цьому”, – додає <b>Оксана Алієва</b>, координаторка програми “Зміни клімату і енергетична політика” у фонді Генріха Бьолля. Оскільки справедливий енергетичний перехід є поступовим планом дій, першочерговими кроками мають бути:</p>
      <ul>
        <li>скорочення споживання, що передбачає впровадження заходів з енергоефективності та енергозбереження;</li>
        <li>перехід на відновлювані джерела енергії, який має відштовхуватись ще й від поступового поліпшення соціальних умов для проживання в українських містах.</li>
      </ul>
      <p>“Ми можемо сказати, нові об’єкти з енергетики , транспортної інфрастркутури можуть надавати послуги більш вразливим верствам населення, які більшою мірою потерпають від зміни клімату…при плануванні енергетичних перетворень слід враховувати не лише “зменшення викидів для їх зменшення”, а й покращення життя, створення умов, де зможуть виграти усі”, – підсумовує експертка.</p>
      <p>З минулого року до меморандуму про перехід на 100% ВДЕ долучилися 6 міст та АММУ (Асоціація малих міст України), таким чином підтримуючи цілі та популяризацію такого переходу.</p>
      <related>
        <a href="https://rubryka.com/article/test-carbon-footprint/"/>
      </related>
      <p><b>Юлія Машковська</b>, кампейнерка міжнародної неурядової організації 350.org. констатує наступне: “Україна має найбільш енергоємну економіку в Європі, тому нам слід швидко і критично впроваджувати зміни в цій сфері: за 15-20 років більшість енергетичних потужностей України (ТЕС, АЕС) повинні бути виведені з експлуатації. Тому поступово постає питання, куди саме вкладати кошти в сфері нової енергії”.</p>
      <p>Власне ставлячи перед собою ціль енергетичного переходу, міста починають шлях розвитку не за рахунок викопного палива, а за рахунок чистої енергетики, що лише сприятиме розвитку дискусій та пошуку технологій задля швидшого впровадження такого курсу.</p>
      <p>Раніше повідомлялося, що<a href="https://rubryka.com/2019/11/28/shhe-dvi-ukrayinski-gromady-do-2050-roku-perejdut-na-100-vidnovlyuvanoyi-energiyi/"> ще дві українські громади перейдуть на 100% відновлюваної енергії.</a></p>
      <p>Нагадаємо, <a href="https://rubryka.com/2019/11/28/klimatychni-ambitsiyi-mist-u-lvovi-startuvav-natsionalnyj-forum/">28-29 листопада у Львові проходить Національний форум “Кліматичні амбіції міст 2019”.</a></p>
      <p>“Рубрика” є інформаційним партнером заходу.</p>
    </article>
  </body>
</html>