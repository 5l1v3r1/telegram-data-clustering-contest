<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191129-a-ryugu-valtozatos-geologiai-tortenetet-mutatjak-a-becsapodasi-kraterekbol-gyujtott-adatok.html"/>
    <meta property="og:site_name" content="Origo"/>
    <meta property="article:published_time" content="2019-11-29T15:11:00+00:00"/>
    <meta property="og:title" content="Meghökkentő adatok érkeztek a kisbolygóról"/>
    <meta property="og:description" content="Különleges kialakulásról tanuskodnak a kapott adatok."/>
  </head>
  <body>
    <article>
      <h1>Meghökkentő adatok érkeztek a kisbolygóról</h1>
      <address><time datetime="2019-11-29T15:11:00+00:00">29 Nov 2019, 15:11</time> by <a rel="author">Origo</a></address>
      <p>
        <b>A Ryugu változatos geológiai történetére világítanak rá a kisbolygó becsapódási kráterei, melyekről a Hajabusza-2 japán űrszonda gyűjtött adatokat.</b>
      </p>
      <p>A Kobei Egyetem közlése szerint a kisbolygón keletkezett krátereket a szonda által készített felvételeket elemezve vizsgálták.</p>
      <p>A Hirata Naojuki, a japán Kobei Egyetem tudósa vezette kutatócsoport 77 krátert fedezett fel a Ryugun. A kráterek elhelyezkedési mintázatának és jellemzőinek elemzése révén arra jutottak, hogy az aszteroida keleti és nyugati féltekéje különböző időszakokban alakult ki - írja az Eurekalert tudományos hírportál.</p>
      <p>A tudósok remélik, hogy az összegyűjtött adatok alapot jelenthetnek az aszteroidák jövőbeli kutatásához és elemzéséhez.</p>
      <figure>
        <img src="https://cdn.nwmgroups.hu/s/img/i/1810/20181011ryugu-aszteroida.jpg?w=644&amp;h=644"/>
        <figcaption>A Ryugu aszteroida.<cite>Forrás: AFP/Handout</cite></figcaption>
      </figure>
      <p>A Japán Űrügynökség (JAXA) űrszondája különböző missziókat teljesített, hogy minél több információt szolgáltasson a földközeli Ryuguról. Mióta megérkezett a kisbolygó felszínére 2018 júniusában, a legénység nélküli szonda mintákat vett és nagyszámú felvételt készített az aszteroidáról. A kutatók remélik, hogy ezek segítenek megérteni a Ryugu kialakulását és történetét.</p>
      <p>A kutatók a képadatok segítségével határozták meg a becsapódási kráterek számát és elhelyezkedését. Ilyen kráterek akkor keletkeznek, amikor egy kisebb aszteroida vagy üstökös a kisbolygó felszínének csapódik. A becsapódási kráterek térbeli eloszlása és száma utal az ütközések gyakoriságára és segít meghatározni a különböző területek korát.</p>
      <p>Először a Hajabusza-2 felvételeit elemezték. A szonda különböző típusú kamerákkal rendelkezik, köztük az Optikai Navigációs Kamerával (ONC). Az ONC mintegy 5000 felvételt készített a Ryuguról.</p>
      <figure>
        <img src="https://cdn.nwmgroups.hu/s/img/i/1907/20190711hayabusa2-ryugu.jpg?w=644&amp;h=362"/>
        <figcaption>A Hayabusa-2 landol a Ryugu kisbolygón.<cite>Forrás: https://www.bbc.com/news/science-environment-48946603</cite></figcaption>
      </figure>
      <p>A kutatók 77 darab, legalább 10-20 méter átmérőjű krátert azonosítottak és feltárták az elhelyezkedésük alkotta mintázatot. A legtöbb kráter az északi félgömbön, a délkör közelében helyezkedik el. Ez a terület a Ryugu legnagyobb, Cendrillon nevű krátere közelében van. Ehhez képest alig néhány kráter alakult ki a nyugati félgömbön. Ebből arra következtetnek a kutatók, hogy az aszteroidának ezen része később alakult ki.</p>
      <p>Az elemzés szerint több kráter van a hosszabb szélességi köröknél, mint a rövidebb szélességi köröknél, tehát a Ryugu pólusainál kevesebb a kráter.</p>
      <p>A keleti félgömbön lévő egyenlítői gerincet fosszilis szerkezetűnek találták a tudósok. Amikor a Ryuguhoz hasonló aszteroidák nagy sebességgel forognak, megváltozhat az alakjuk. A kutatók úgy vélik, a gerinc a távoli múltban formálódhatott, amikor a Ryugunak csupán 3 órára volt szüksége ahhoz, hogy körbeforduljon.</p>
      <figure>
        <img src="https://cdn.nwmgroups.hu/s/img/i/1911/20191129ryugu-kraterek.jpg?w=644&amp;h=264"/>
        <figcaption>A Ryugu kráterei<cite>Forrás: Kobe University</cite></figcaption>
      </figure>
      <p>A keleti és a nyugati félteke a kisbolygó történelmének különböző időszakaiban alakult ki. Ennek alapján arra lehet következtetni, hogy legalább két olyan alkalom volt, amikor a Ryugu rotációs sebessége megnőtt.</p>
      <p>A Hajabusza-2 az összegyűjtött mintákat tartalmazó kapszulát várhatóan 2020 végén szállítja a Föld légkörébe. Ezeknek a mintáknak az elemzése további betekintést enged majd a Ryugu történetébe.</p>
    </article>
  </body>
</html>