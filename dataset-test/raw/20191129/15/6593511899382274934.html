<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7924724"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="Задържа още четирима от групата за разпространение на наркотици в София"/>
    <meta property="og:description" content="Апелативният специализиран наказателен съд измени мерките за неотклонение „Парична гаранция“ в „Задържане под стража“ на четирима от обвинените на 19 ноември 2019 г"/>
  </head>
  <body>
    <article>
      <h1>Задържа още четирима от групата за разпространение на наркотици в София</h1>
      <address><time datetime="2019-11-29T15:35:00+00:00">29 Nov 2019, 15:35</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Апелативният специализиран наказателен съд измени мерките за неотклонение „Парична гаранция“ в „Задържане под стража“ на четирима от обвинените на 19 ноември 2019 г. 15 лица за участие в група за разпространение на наркотици в София. Това съобщиха от пресцентъра на Апелативна специализирана прокуратура. На един от задържаните под стража на първа инстанция съдът смекчи мярката за неотклонение в „Домашен арест“.</p>
      <p>Групата бе неутрализирана на 18 ноември 2019 г. при съвместни действия по разследването на Специализираната прокуратура и ГДБОП. У всеки от участниците бяха намерени наркотици, подготвени за продажба на черния пазар – общо 10,5 килограма, 240 000 лева, електронни везни, машинки за нарязване на марихуана и други доказателства.</p>
      <p>На 21 ноември 2019 г. първоинстанционният съд остави в ареста 8 от обвинените, а на 7 определи парични гаранции от по 5000 лева с мотива, че не са осъждани, че са на младежка възраст (родени между 1991 г. и 1999 г.), както и че степента на участието им в престъпната група е по-малка.</p>
      <p>С окончателното си определение Апелативния специализиран наказателен съд остави в ареста 11 от участниците в групата. Потвърди определената парична гаранция от 5000 лв. на един от обвинените, а на другите двама увеличи размера на гаранциите, съответно на 10 000 и 25 000 лева.</p>
      <p>Определението на Апелативния специализиран наказателен съд не подлежи на обжалване.</p>
    </article>
  </body>
</html>