<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724597/vks-potvardi-reshenie-na-apelativen-sad-plovdiv-za-prisada-na-mazh-obvinen-za-predizvikvane-na-katastrofa-pri-koyato-e-zaginal-nepalnoleten-mladezh.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T15:52:00+00:00"/>
    <meta property="og:title" content="ВКС потвърди решение на Апелативен съд – Пловдив за присъда на мъж, обвинен за предизвикване на катастрофа, при която е загинал непълнолетен младеж"/>
    <meta property="og:description" content="Пловдив. Решение на Апелативен съд – Пловдив беше потвърдено изцяло от Върховния касационен съд. Магистратите оставиха в сила присъда от 4 години и 10 месеца лишаване от свобода, постановена от Пазарджишкия окръжен съд, спрямо надзирателя от Затвора Пазарджик Г. Д. Това съобщиха от пресцентъра на Съда в Пловдив. Той е лишен и от право да управлява МПС за срок от 6 години. Н"/>
  </head>
  <body>
    <article>
      <h1>ВКС потвърди решение на Апелативен съд – Пловдив за присъда на мъж, обвинен за предизвикване на катастрофа, при която е загинал непълнолетен младеж</h1>
      <address><time datetime="2019-11-29T15:52:00+00:00">29 Nov 2019, 15:52</time> by <a rel="author">Агенция "Фокус"</a></address>
      <p><b><i>Пловдив. </i></b>Решение на Апелативен съд – Пловдив беше потвърдено изцяло от Върховния касационен съд. Магистратите оставиха в сила присъда от 4 години и 10 месеца лишаване от свобода, постановена от Пазарджишкия окръжен съд, спрямо надзирателя от Затвора Пазарджик Г. Д. Това съобщиха от пресцентъра на <b>Съда в Пловдив</b>. Той е лишен и от право да управлява МПС за срок от 6 години. <br/><br/>Надзирателят е признат за виновен в това, че на 30 август 2018 г. около 20.40 часа при управление на МПС – лек автомобил „Опел Астра“ по общински път, свързващ селата Сарая и Ивайло, в посока с.Ивайло, в пияно състояние, с концентрация на алкохол в кръвта си 1.56 на хиляда, е нарушил правилата за движение, избирайки скорост от 65 км/ч, не се е съобразил с конкретните условия на видимост, за да бъде в състояние да спре пред всяко предвидимо препятствие, при което по непредпазливост е причинил смъртта на С. С. (на 16 години).<br/><br/>Пазарджишкият окръжен съд е разгледал делото при съкратено съдебно следствие, тъй като подсъдимият е признал фактите и обстоятелствата в обвинителния акт. Заради това съдът му е определил наказание от 7 години и 3 месеца лишаване от свобода, което е намалил с 1/3 съобразно привилегията на чл. 58а, ал.1 от Наказателния кодекс и така размерът й е 4 години и 10 месеца. Апелативните магистрати са я потвърдили, но страните са обжалвали пред Върховния касационен съд, който също е потвърдил решението на въззивния съд. <br/>Присъдата е влязла в сила и приведена в изпълнение.</p>
    </article>
  </body>
</html>