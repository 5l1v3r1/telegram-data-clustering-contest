<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3394492/ucuz-mal-icin-birbirlerine-girdiler"/>
    <meta property="og:site_name" content="Milli Gazete"/>
    <meta property="article:published_time" content="2019-11-29T15:09:00+00:00"/>
    <meta property="og:title" content="Ucuz mal için birbirlerine girdiler"/>
    <meta property="og:description" content="Türkiye'de indirim çılgınlığı nedeniyle 2500 liradan 1500 liraya inen ayakkabıdan alabilmek için geceden sıraya girenler yağmur altında saatlerce bekledi."/>
  </head>
  <body>
    <article>
      <h1>Ucuz mal için birbirlerine girdiler</h1>
      <h2>Türkiye'de indirim çılgınlığı nedeniyle 2500 liradan 1500 liraya inen ayakkabıdan alabilmek için geceden sıraya girenler yağmur altında saatlerce bekledi.</h2>
      <address>
        <time datetime="2019-11-29T15:09:00+00:00">29 Nov 2019, 15:09</time>
      </address>
      <p>Alışveriş sektöründe firma ve mağazaların indirim yaptığı Black Friday 'Efsane Cuma'da özel olarak üretilen ayakkabıları almak için vatandaşlar birbirleriyle yarıştı.</p>
      <p>Geceden sıraya girenler arasında zaman zaman gerginlik yaşadığı görüldü. Sıra yüzünden tartışmaların yaşandığı mağaza önünde, ayakkabıyı almayı başaranlar ise alkışlar eşliğinde mağazadan ayrıldı.</p>
      <p>
        <b>"Bugüne özel olarak 1500 lira"</b>
      </p>
      <p>Sabahın erken saatlerinden itibaren beklediğini belirten bir öğrenci, "Sabah 07.00'den beri buradayız. Erken saatlerde kalkıp geldik. Dün geceden beri bekleyenler var. Adımızı yazdırıp sıraya girdik. Sıra gelirse inşallah alacağız. Özel üretim bir ayakkabı. Yaklaşık 600 tane geldi Türkiye'ye. Normalde vitrin fiyatı 2500 lira. Ancak bugüne özel olarak 1500 liraya satışa sunulacak" diye konuştu.</p>
      <p>
        <b>"Okulu astık bugün"</b>
      </p>
      <p>Ayakkabı alabilmek için okula gitmeyerek sıraya giren bir başka öğrenci ise," Ayakkabıyı alabilmek için sabah erkenden buraya geldik. Okulu astık bugün. Sıra gelirse alacağız ayakkabıyı" dedi.</p>
      <p>
        <b>"Akşam saat 23.00'den beri bekliyorum"</b>
      </p>
      <p>Mevcut ekonomik şartlara göre pahalı bir ayakkabı aldığını kaydeden bir vatandaş ise,"Dün akşam saat 23.00'den beri bekliyorum. Asgari ücretin 2 bin lira olduğunu düşünürsek pahalı bir ayakkabı. 1500 liraya ayakkabı sahibi olduk. Zaman zaman sırada tartışmalar yaşandı. Ben hiç oralı olmadım" diye konuştu.  </p>
    </article>
  </body>
</html>