<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/punt-divers/article/4-divers/1703690-un-mort-i-cinc-ferits-en-un-apunyalament-al-pont-de-londres.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T15:21:26+00:00"/>
    <meta property="og:title" content="Un mort i diversos ferits en un “apunyalament” al Pont de Londres"/>
    <meta property="og:description" content="La policia ha abatut un home que duia un fals explosiu adossat al cos Les forces de seguretat aborden l'incident com un possible atac &quot;terrorista&quot;"/>
  </head>
  <body>
    <article>
      <h1>Un mort i diversos ferits en un “apunyalament” al Pont de Londres</h1>
      <address><time datetime="2019-11-29T15:21:26+00:00">29 Nov 2019, 15:21</time> by <a rel="author">Redacció</a></address>
      <ul>
        <li>
          <b>La policia ha abatut un home que duia un fals explosiu adossat al cos</b>
        </li>
        <li>
          <b>Les forces de seguretat aborden l’incident com un possible atac “terrorista”</b>
        </li>
      </ul>
      <slideshow>
        <figure>
          <img src="https://www.elpuntavui.cat/fitxers/collaboradors/000/0099/0000099822/alta/0000099822.jpg"/>
          <figcaption>Treballadors d'una oficina propera al Pont de Londres, observant aquest divendres l'escenari de l'incident EFE</figcaption>
        </figure>
        <figure>
          <img src="https://www.elpuntavui.cat/fitxers/collaboradors/000/0099/0000099816/alta/0000099816.jpg"/>
          <figcaption>Una ambulància es dirigeix cap a l'escenari de l'incident, aquest divendres a Londres EFE</figcaption>
        </figure>
      </slideshow>
      <p>Un home ha mort i diverses persones han resultat ferides en un possible “incident terrorista” al Pont de Londres, segons ha informat la Policia Metropolitana de la capital britànica .</p>
      <figure>
        <iframe data-src="https://twitter.com/metpoliceuk/status/1200426882661068801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Els fets han passat cap a les dues de la tarda (tres de la tarda hora catalana). La policia ha informat en un primer moment a través de les xarxes socials que s’ha produït un “apunyalament” en el qual han resultat ferides un nombre indeterminat de persones.</p>
      <p>Un periodista de la cadena pública BBC que es trobava al pont en el moment dels fets ha informat que ha vist, a l’altre extrem del pont, com un grup d’homes atacaven un altre. Aleshores la policia ha arribat i s’han “disparats trets”, ha afegit.</p>
      <p>La Policia Metropolitana ha confirmat més tard que els policies han “disparat” contra un home i que hi havia un detingut. Posteriorment, ha detallat que els agents havien matat a trets el suposat atacant, si bé no ha precisat si es tractava de la mateixa persona que en un primer moment s’havia detingut.</p>
      <p>Segons ha explicat un portaveu policial en una atenció als mitjans, el sospitós duia un artefacte adossat al cos que ha resultat ser un fals explosiu.</p>
      <p>La policia ha indicat que, malgrat no estar clares les circumstàncies de l’incident, “com a precaució” l’està tractant com si un possible incident terrorista.</p>
      <p>Els serveis d’emergència s’han desplaçat a la zona després de rebre un avís a les 14.58 hores. Les forces de seguretat han tallat el pont, han acordonat la zona i han fet una crida a les persones que es trobin al lloc a seguir les indicacions dels agents.</p>
      <p>El servei d’ambulàncies de la capital britànic ha declarat que es tracta d’un “incident greu” i ha enviat efectius al lloc, entre els quals un helicòpter medicalitzat.</p>
      <p>L’estació de metro London Bridge s’ha clausurat i els trens passen de llarg en aquest punt.</p>
      <p>El primer ministre del Regne Unit, Boris Johnson, ha indicat que està al cas sobre l’incident i ha agraït la “resposta immediata” per part de la policia i els serveis d’emergència.</p>
      <p>La ministra d’Interior, Priti Patel, s’ha mostrat “molt preocupada” per l’incident i ha expressat que els seus pensaments “estan amb tots els afectats”.</p>
    </article>
  </body>
</html>