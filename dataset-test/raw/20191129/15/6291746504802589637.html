<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/29/cina-wong-senato-italiano/"/>
    <meta property="og:site_name" content="Il Post"/>
    <meta property="article:published_time" content="2019-11-29T15:43:25+00:00"/>
    <meta property="og:title" content="La Cina ha definito «un grave errore e un comportamento irresponsabile» la videoconferenza dell’attivista di Hong Kong Joshua Wong al Senato italiano"/>
    <meta property="og:description" content="Il governo della Cina, attraverso l'ambasciata cinese in Italia, ha definito «un grave errore e un comportamento irresponsabile» la decisione di alcuni parlamentari italiani di ospitare l'attivista di Hong Kong Joshua Wong, fra i leader delle proteste a favore della democrazia delle ultime settimane, in una"/>
  </head>
  <body>
    <article>
      <h1>La Cina ha definito «un grave errore e un comportamento irresponsabile» la videoconferenza dell’attivista di Hong Kong Joshua Wong al Senato italiano</h1>
      <address>
        <time datetime="2019-11-29T15:43:25+00:00">29 Nov 2019, 15:43</time>
      </address>
      <p>Il governo della Cina, attraverso l’ambasciata cinese in Italia, ha definito «un grave errore e un comportamento irresponsabile» la decisione di alcuni parlamentari italiani di ospitare l’attivista di Hong Kong Joshua Wong, fra i leader delle <a href="https://www.ilpost.it/tag/hong-kong/">proteste a favore della democrazia delle ultime settimane</a>, in una videoconferenza al Senato. L’evento si è tenuto ieri, giovedì 28 novembre, nella sala stampa del Senato, dove erano presenti rappresentanti di vari partiti fra cui Lega, Forza Italia, Partito Democratico e Fratelli d’Italia. Mancava il Movimento 5 Stelle, <a href="https://www.ilfoglio.it/politica/2019/11/26/news/alla-corte-cinese-288825/?underPaywall=true&amp;paywall_canRead=true">il più filocinese fra i partiti italiani</a>.</p>
      <figure>
        <iframe data-src="https://twitter.com/LauraHarth/status/1200426617211887616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="http://www.rainews.it/dl/rainews/articoli/Hong-Kong-Wong-Italia-fornisce-mezzi-per-la-repressione-della-protesta-fc7ba144-0ce4-4388-b22a-9549536bed70.html">Secondo la sintesi di <i>Rainews</i></a>, Wong ha invitato l’Italia a non vendere armi o strumenti antisommossa alla Cina, che ha accusato di compiere estese violenze contro i manifestanti, e si è detto «deluso» nel leggere le dichiarazioni piuttosto neutrali sulle manifestazioni da parte del ministro degli Esteri italiano Luigi Di Maio, che è anche capo politico del Movimento 5 Stelle. Lo stesso fondatore del Movimento 5 Stelle, Beppe Grillo, due giorni fa ha visto l’ambasciatore cinese in una visita privata.</p>
      <p>Nel duro comunicato di condanna diffuso dall’ambasciata cinese, si legge che Wong «ha pianificato e partecipato al caos, alle violenze e agli attacchi di polizia» e «legittimato la violenza» (adottata in primo luogo dalle forze dell’ordine cinesi, che da settimane cercano di reprimere le proteste con la forza). Qui sotto trovate il comunicato completo.</p>
      <blockquote>Nell’ultimo periodo, si è registrata una escalation nelle attività criminali e violente ad Hong Kong che stanno spingendo la città in una situazione di pericolo estremo e ne stanno calpestando gravemente lo stato di diritto e l’ordine sociale, danneggiandone seriamente prosperità e stabilità, minacciando il principio fondamentale noto come “un paese, due sistemi”.<br/>Il segretario generale di Demosisto di Hong Kong, Joshua Wong, ha pianificato e partecipato al caos, alle violenze e agli attacchi alla polizia; tutte azioni criminali che ne hanno determinato l’arresto e attualmente si trova in una condizione di libertà provvisoria in attesa del processo. Joshua Wong ha distorto la realtà, legittimato la violenza, criticato il principio “un paese, due sistemi” e chiesto pubblicamente l’ingerenza di forze straniere negli affari di Hong Kong, comportandosi come un clown saltellante “pro-indipendenza di Hong Kong”.<br/>Alcuni politici italiani hanno ignorato i fatti appena descritti e hanno voluto con determinazione fare la videoconferenza con Joshua Wong, fornendo una piattaforma per un separatista “pro-indipendenza” di Hong Kong e appoggiando la violenza e il crimine. Si è trattato di un grave errore e di un comportamento irresponsabile per cui siamo fortemente insoddisfatti ed esprimiamo la nostra più ferma opposizione.<br/>Vogliamo ribadire che gli affari di Hong Kong appartengono alla politica interna della Cina e nessun paese, organizzazione o singolo ha alcun diritto di interferirvi. Speriamo che le persone coinvolte rispettino la sovranità cinese e si impegnino in azioni che aiutino l’amicizia e la cooperazione tra Italia e Cina e non il contrario.</blockquote>
    </article>
  </body>
</html>