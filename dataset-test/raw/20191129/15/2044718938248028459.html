<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/29/toyota-mobility-foundation-rama4-model-projekt-bangkok/"/>
    <meta property="og:site_name" content="Vezess"/>
    <meta property="article:published_time" content="2019-11-29T15:26:40+00:00"/>
    <meta property="og:title" content="Adatokkal harcolnak a dugók ellen"/>
    <meta property="og:description" content="Az autók közötti kommunikációtól mindenki azt várja, hogy biztonságosabban és gyorsabban célhoz ér. A Toyota szerint ez önző megközelítés: ők a közlekedés egészét szeretnék lendületesebbé tenni az infrastruktúrával beszélgető autók révén."/>
  </head>
  <body>
    <article>
      <h1>Adatokkal harcolnak a dugók ellen</h1>
      <address><time datetime="2019-11-29T15:26:40+00:00">29 Nov 2019, 15:26</time> by <a rel="author" href="https://www.vezess.hu/author/svekus-gergo/" target="_blank">Svékus Gergő</a></address>
      <p>
        <b>Az autók közötti kommunikációtól mindenki azt várja, hogy biztonságosabban és gyorsabban célhoz ér. A Toyota szerint ez önző megközelítés: ők a közlekedés egészét szeretnék lendületesebbé tenni az infrastruktúrával beszélgető autók révén.</b>
      </p>
      <p>A 8,3 millió lakosú, London méretű Bangkokban nem jó közlekedni. Zaj van, szmog és zsúfoltság – tökéletes helyszín tehát egy olyan kísérlethez, amely a forgalom enyhítését, a városok élhetőbbé tételét tűzte ki céljául</p>
      <p>A Toyota mobilitási alapítványa, a 2014-ben létrehozott Toyota Mobility Foundation közintézményekkel és piaci szereplőkkel közösen olyan projektet indít útjára a thaiföldi fővárosban, amelytől pontosan ezt várják. A TMF know-how-ján kívül félmilliárd forintnak megfelelő támogatással is segíti a projekt sikerét.</p>
      <slideshow>
        <figure>
          <img src="https://vezess2.p3k.hu/app/uploads/2019/11/4-toyota_mobility_foundation.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/2-toyota-mf-rama4-bangkok-traffic4.jpg"/>
        </figure>
      </slideshow>
      <p>A 2019 novemberétől várhatóan 2021 elejéig zajló Rama4 Modell projekt keretében a legkülönfélébb forrásokból származó, hatalmas adatmennyiségeket – taxitársaságok és tömegközlekedési vállalatok járműveinek műholdas navigációs berendezéseiből, térfigyelő kamerákból és egyéb szenzorokból származó információkat – elemeznek ki mesterséges intelligencia segítségével.</p>
      <p>Az így kapott értékeket felhasználva igyekeznek megérteni és megjeleníteni a pillanatnyi forgalmi állapotokat, majd a felfedezhető szabályszerűségek alapján prognosztizálni a jövőbeli kritikus közlekedési helyzeteket. A projekt végső célja, hogy kiderítsék, hogyan lehet mindezt hatékony forgalomirányító rendszerek, közlekedési hálózatok tervezésére, illetve várostervezési folyamatok során felhasználni.</p>
      <figure>
        <img src="https://vezess2.p3k.hu/app/uploads/2019/11/1-toyota-mf-rama4-bangkok-traffic2.jpg"/>
      </figure>
      <footer>Forrás: Smarter Media, Toyota</footer>
    </article>
  </body>
</html>