<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/celebrul-bucatar-britanic-gary-rhodes-a-murit-din-cauza-unei-hemoragii-cerebrale-1922400129002019111519185230"/>
    <meta property="og:site_name" content="News.ro"/>
    <meta property="article:published_time" content="2019-11-29T15:01:00+00:00"/>
    <meta property="og:title" content="Celebrul bucătar britanic Gary Rhodes a murit din cauza unei hemoragii cerebrale"/>
    <meta property="og:description" content="Celebrul bucătar britanic Gary Rhodes a murit, pe 26 noiembrie, din cauza unei hemoragii cerebrale, a transmis familia lui."/>
  </head>
  <body>
    <article>
      <h1>Celebrul bucătar britanic Gary Rhodes a murit din cauza unei hemoragii cerebrale</h1>
      <address><time datetime="2019-11-29T15:01:00+00:00">29 Nov 2019, 15:01</time> by <a rel="author">News.ro</a></address>
      <p>
        <b>Celebrul bucătar britanic Gary Rhodes a murit, pe 26 noiembrie, din cauza unei hemoragii cerebrale, a transmis familia lui.</b>
      </p>
      <p>În vârstă de 59 de ani, Rhodes a murit marţi în casa lui din Dubai, unde avea două restaurante şi filma pentru un nou program TV.</p>
      <p>„Pentru a pune capăt speculaţiilor dureroase făcute pe seama decesului subit al dragului nostru Gary Rhodes, familia TRhodes poate confirma că, după o zi bună de filmare cu Rock Oyster Media pentru ITV, aici, în Dubai, Gary a revenit acasă într-o dispoziţie bună pentru a petrece o seară liniştită cu soţia lui, Jennie. După cină, din nefericire, Gary a căzut în reşedinţa lor şi a fost dus urgent la spital, dar a murit din cauza unui hematom subdural”.</p>
      <p>Familia a făcut din nou apel la respectarea intimităţii şi a mulţumit celor care o sprijină în aceste momente.</p>
      <p>Gordon Ramsay se numără între cei care i-au adus un tribut lui Rhodes. „Am pierdut un bucătar fantastic, Gary Rhodes. Este cel care a pus bucătăria britanică pe hartă”.</p>
      <p>Hematomul subdural este de obicei asociat cu leziunile la nivelul capului.</p>
      <p>Gary Rhodes, figură cunoscută în Marea Britanie pentru munca lui, dar şi pentru felul în care se îmbrăca, şi-a deschis primele două restaurante în Londra, fiecare primind câte o stea Michelin în anii 1990. A apărut în show-ul TV „Hell’s Kitchen”, a găzduit două sezoane ale „Masterchef USA” şi a realizat propriul program, „Rhodes Around Britain”. În 2006, a primit însemnele Ordinului Imperiului Britanic pentru activitatea sa.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>