<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/soferul-care-a-lovit-intentionat-in-2015-o-masina-in-zona-fantanii-miorita-condamnat-la-5-ani-inchisoare-pentru-tentativa-de-omor_499832.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-29T15:34:46+00:00"/>
    <meta property="og:title" content="Şoferul care a lovit în 2015 o maşină în zona Fântânii Mioriţa, 5 ani închisoare cu executare pentru tentativă de omor VIDEO"/>
    <meta property="og:description" content="Iulian Şerban Sănducu, şoferul unui Touareg care a şicanat şi lovit, în 2015, un autoturism Dacia Logan în zona Fântânii Mioriţa, a fost condamnat definitiv la cinci ani închisoare cu executare pentru săvârşirea infracţiunii de tentativă de omor calificat."/>
  </head>
  <body>
    <article>
      <h1>Şoferul care a lovit în 2015 o maşină în zona Fântânii Mioriţa, 5 ani închisoare cu executare pentru tentativă de omor VIDEO</h1>
      <address><time datetime="2019-11-29T15:34:46+00:00">29 Nov 2019, 15:34</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Iulian Şerban Sănducu, şoferul unui Touareg care a şicanat şi lovit, în 2015, un autoturism Dacia Logan în zona Fântânii Mioriţa, a fost condamnat definitiv la cinci ani închisoare cu executare pentru săvârşirea infracţiunii de tentativă de omor calificat.</p>
      <p>Iulian Şerban Sănducu nu mkai are voie, ca pedeapsă complementară, să conducă un autovehicul pe o perioadă de cinci ani, după ce iese din închisoare, fiindu-i confiscat şi autoturismul. De asemenea, el trebuie să plătească 14.000 de euro către patru părţi vătămate. Până la plata acestei sume, judecătorii au pus sechestru pe o casă şi un teren care îi aparţin.</p>
      <p>
        <a href="https://www.romaniatv.net/smecherul-cu-touareg-care-a-lovit-intentionat-un-logan-la-fantana-miorita-eliberat-in-secret-din-arest_310101.html">
          <b>Şoferul cu Touareg care a lovit intenţionat un Logan la Fântâna Mioriţa, eliberat din arest</b>
        </a>
      </p>
      <p>Iniţial, la Tribunalul Bucureşti, Iulian Şerban Sănducu a fost achitat de judecători, însă Curtea de Apel Bucureşti a admis apelul procurorilor şi a decis ca şoferul să primească cinci ani închisoare, decizia fiind definitivă.</p>
      <p>Pe 4 iulie 2015, în jurul orelor 10:15, în timp ce conducea un autoturism marca VW Touareg pe şoseaua Bucureşti-Ploieşti, în zona Fântânii Mioriţa, pe sensul de ieşire din Bucureşti, în condiţiile unui trafic intens, Iulian Şerban Sănducu a avut un comportament şicanator şi agresiv faţă de un alt participant la trafic, Constantin Florin, aflat într-un autoturism marca Dacia Logan, împreună cu părinţii săi.</p>
      <p>
        <a href="https://www.romaniatv.net/soferul-care-a-lovit-un-autoturism-in-zona-fantanii-miorita-trimis-in-judecata-tentativa-de-omor_284881.html">
          <b>Şoferul care a lovit un autoturism în zona Fântânii Mioriţa, trimis în judecată pentru tentativă de omor VIDEO</b>
        </a>
      </p>
      <p>Anchetatorii arată că, în momentul în care a ajuns paralel cu Dacia Logan, circulând cu o viteză de aproximativ 90 km/h, Iulian Şerban Sănducu a frânat brusc şi a virat violent în direcţia autoturismului Dacia Logan, intrând în coliziune cu acesta în mod intenţionat. Ca urmare a impactului, autoturismul Dacia Logan a fost proiectat spre dreapta, acroşând în traiectoria sa un alt autoturism care circulă pe banda unu, apoi a traversat trotuarul, trecând la foarte mică distanţă de un pieton (persoana vătămată Cristina Iuliana Brad), a escaladat rampa de pământ ce acoperă baza piciorului podului feroviar din zonă, rămânând suspendat.</p>
      <figure>
        <iframe src="https://www.youtube.com/embed/aCVFfUvYCOc" width="540" height="315" data-service="Youtube" scrolling="no"/>
      </figure>
    </article>
  </body>
</html>