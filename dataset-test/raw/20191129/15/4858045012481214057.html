<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/romania-ar-putea-trimite-mai-multe-echipe-de-salvare-in-albania-ministrul-de-externe-a-avut-o-discutie-telefonica-cu-omologul-sau-albanez_1408220.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T15:15:21+00:00"/>
    <meta property="og:title" content="România ar putea trimite mai multe echipe de salvare în Albania! Ministrul de Externe a avut o discuție telefonică cu omologul său albanez"/>
    <meta property="og:description" content="Ministrul Afacerilor Externe, Bogdan Aurescu, a avut o convorbire telefonică, vineri, cu omologul său albanez Gent Cakaj, pe care l-a asigurat..."/>
  </head>
  <body>
    <article>
      <h1>România ar putea trimite mai multe echipe de salvare în Albania! Ministrul de Externe a avut o discuție telefonică cu omologul său albanez</h1>
      <address><time datetime="2019-11-29T15:15:21+00:00">29 Nov 2019, 15:15</time> by <a rel="author">Maria Stan</a></address>
      <p>Ministrul Afacerilor Externe, Bogdan Aurescu, a avut o convorbire telefonică, vineri, cu omologul său albanez Gent Cakaj, pe care l-a asigurat de disponibilitatea ţării noastre de a continua să acorde sprijin Albaniei, după cutremurul devastator, şi i-a transmis că în Guvernul de la Bucureşti "sunt în curs de analiză modalităţi de asistenţă suplimentară" ale României.</p>
      <p>Potrivit unui comunicat al Ministerului Afacerilor Externe, transmis AGERPRES, oficialul albanez a mulţumit României pentru ajutorul de urgenţă acordat prin intervenţia echipei de salvare - căutare, care a fost deosebit de utilă.</p>
      <p>Ministrul Gent Cakaj a solicitat sprijinul României şi în eforturile de gestionare a efectelor cutremurului şi de reconstrucţie care vor urma.</p>
      <p>Citește și  <a href="https://www.stiripesurse.ro/florin-citu-a-facut-analiza-la-sange-deficitul-bugetar-crestere-de-aproape-40prc-in-primele-zece-luni_1408217.html">Florin Cîțu a făcut ANALIZA la sânge: deficitul bugetar, creștere de aproape 40% în primele zece luni</a></p>
      <p>Totodată, el a informat despre posibilitatea organizării unei conferinţe internaţionale a donatorilor pentru Republica Albania.</p>
      <p>Şeful diplomaţiei române a reiterat mesajul de solidaritate cu poporul albanez şi de condoleanţe pentru familiile zecilor de persoane decedate şi de însănătoşire grabnică pentru sutele de persoane rănite în urma cutremurului de marţi.</p>
      <p>Bilanţul cutremurului din Albania se ridică la 49 de persoane decedate şi peste 750 de răniţi, alături de importante pagube materiale.</p>
    </article>
  </body>
</html>