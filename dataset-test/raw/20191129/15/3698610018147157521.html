<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/boyoviki-v-donbasi-povtorno-vikoristovuyut-mini-vilucheni-z-rayoniv-vidvedennya-sil-rozvidka-331355_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Бойовики в Донбасі повторно використовують міни, вилучені з районів відведення сил — розвідка"/>
    <meta property="og:description" content="Російсько-окупаційні війська продовжують вдосконалювати фортифікаційне обладнання на передовій."/>
  </head>
  <body>
    <article>
      <h1>Бойовики в Донбасі повторно використовують міни, вилучені з районів відведення сил — розвідка</h1>
      <h2>Російсько-окупаційні війська продовжують вдосконалювати фортифікаційне обладнання на передовій.</h2>
      <address>
        <time datetime="2019-11-29T15:22:00+00:00">29 Nov 2019, 15:22</time>
      </address>
      <p>Бойовики підтримуваних Росією незаконних збройних формувань "ЛНР" та "ДНР" повторно використовують міни, які вилучили під час розмінування місцевості <b><a href="https://dt.ua/UKRAINE/u-shtabi-nazvali-kilkist-vidvedenih-vid-zolotogo-viyskovosluzhbovciv-328044_.html">при відведення сил та засобів</a></b>, повідомило Міністерство оборони з посиланням на дані розвідки.</p>
      <p>"Ворогом встановлюються додаткові мінно-вибухові загородження з використанням заборонених міжнародними конвенціями протипіхотних мін та саморобних вибухових пристроїв, у т.ч. поза межами позицій. При цьому, для мінування окремих ділянок території окупанти використовують міни, вилучені під час розмінування місцевості у районах відведення військ", - повідомив капітан пресцентру Міністерства оборони Михайло Шаравара.</p>
      <p>Окрім того, за його словами, окупанти в Донбасі продовжують інтенсивні роботи з удосконалення фортифікаційного обладнання передових позицій.</p>
      <p>Зокрема, в авральному порядку здійснюється облаштування позицій і інших інженерних об'єктів, у т.ч. для їх використання у зимовий період. При цьому недотримання російсько-окупаційними військами заходів безпеки під час монтування та інженерного обладнання об'єктів на передових позиціях призводить до їхньої загибелі.</p>
      <p>Нагадаємо, упродовж червня-листопада на сході України відбулося розведення військ на трьох ділянках лінії зіткнення в Донецькій і Луганській областях: поблизу <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">Станиці Луганської</a></b> (26 червня), <b><a href="https://dt.ua/UKRAINE/komandduvach-oos-nazvav-termini-rozvedennya-sil-v-zolotomu-327779_.html">Золотого</a></b> (29-31 жовтня), <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">Богданівки та Петрівського</a></b> (9-11 листопада).</p>
      <p>Розведення військ в Донбасі й імплементація в українське законодавство "формули Штайнмаєра" були умовами Кремля для нової зустрічі в "нормандському форматі" на рівні лідерів країн-учасниць</p>
      <p>Докладніше про розведення в Донбасі та прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>