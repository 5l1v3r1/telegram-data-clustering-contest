<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/infografika/polityka/chek-list-reform-radi-ta-kabminu-staye-vazhche-vykonuvaty-doruchennya-zelenskoho"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Чек-ліст реформ: Раді та Кабміну стає важче виконувати доручення Зеленського"/>
    <meta property="og:description" content="Які доручення Володимира Зеленського Рада і Кабмін не встигнуть виконати до 1 грудня – розібралося Слово і Діло."/>
  </head>
  <body>
    <article>
      <h1>Чек-ліст реформ: Раді та Кабміну стає важче виконувати доручення Зеленського</h1>
      <address>
        <time datetime="2019-11-29T15:45:00+00:00">29 Nov 2019, 15:45</time>
      </address>
      <p>
        <b>Президент Володимир Зеленський вже двічі збирав Кабінет міністрів і керівництво Верховної ради, щоб <a href="https://www.slovoidilo.ua/2019/11/07/infografika/polityka/zelenskyj-dav-novi-doruchennya-ministram-onovlenyj-chek-list">роздати доручення</a> щодо впровадження ключових реформ. У вересні-жовтні їх виконання йшло більш-менш гладко, але з початку цього місяця з'явилася негативна тенденція: деякі завдання не виконано, а деякі реалізовано тільки наполовину.</b>
      </p>
      <p>«Слово і Діло» відстежує виконання доручень <a href="https://www.slovoidilo.ua/persony/zelenskyi-volodymyr-oleksandrovych">Зеленського </a>наприкінці кожного визначеного терміну. Завданням ми присвоюємо наступні статуси:</p>
      <ul>
        <li>виконано;</li>
        <li>виконано із запізненням;</li>
        <li>виконано частково;</li>
        <li>не виконано.</li>
      </ul>
      <p>Повністю не виконані два завдання, дедлайн за якими закінчується 1 грудня. Верховна рада не ухвалила законопроект щодо легалізації грального бізнесу, його тільки внесли до порядку денного. Також Зеленський доручав провести переговори і укласти договори з переможцями конкурсів про розподіл продукції на використання надр. Зараз реалізація результатів першого конкурсу відкладена на невизначений час.</p>
      <figure>
        <img src="http://media.slovoidilo.ua/media/infographics/11/100028/100028-1_uk_origin.jpg"/>
      </figure>
      <p>Чотири доручення Зеленського виконані частково, більшість з них пов'язані з ухваленням законопроектів у парламенті. Рада повинна була до 1 грудня ухвалити закон про ринок землі, про Службу фінансових розслідувань та про легалізацію видобутку бурштину. Ініціативи зараз пройшли лише перше читання.</p>
      <p>Кабмін не виконав повністю завдання сформувати список підприємств, заборонених для приватизації, а також передати мінімум 500 підприємств на продаж. Список державних об'єктів, які не можна передавати в приватні руки, оновлений. Але до Фонду держмайна для малої приватизації передали 415 підприємств, а не 500.</p>
      <p>Ще чотири завдання президента влада виконала повністю. Зокрема, розроблена інформаційна кампанія для роз'яснення реформи ЖКГ і посилено відповідальність за тіньове ведення бізнесу. Крім того, Кабмін почав підготовку великих державних компаній до приватизації і призначив чотирьох інвестиційних радників із цього питання.</p>
      <p>До 1 грудня Зеленський доручав провести аудит і впорядкувати державні реєстри. Аудит проведено, а законопроект «Про публічні електронні реєстри» ухвалений у першому читанні. Було також завдання створити умови для проведення електронних виборів і перепису населення. До е-виборів ще далеко, але зараз запущений онлайнсервіс, де в майбутньому запрацює система «Електронна демократія» (референдуми, голосування та опитування в електронній формі). Цифровий перепис населення можуть провести вже до кінця року.</p>
      <p>Нагадаємо, раніше ми писали про <a href="https://www.slovoidilo.ua/2019/11/01/infografika/polityka/reformy-novoyi-vlady-zyavylosya-pershe-nevykonane-doruchennya-zelenskoho">перше невиконане доручення Володимира Зеленського</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/dajdzhest/polityka/shostyj-misyacz-roboty-ofisu-prezydenta-yak-komanda-zelenskoho-vykonuye-obicyanky"/>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
        <a href="https://www.slovoidilo.ua/2019/10/31/infografika/polityka/turborezhym-kabminu-skilky-obicyanok-vzhe-daly-honcharuk-ministry"/>
      </related>
    </article>
  </body>
</html>