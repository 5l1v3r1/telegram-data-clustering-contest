<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%cf%80%ce%b9%ce%bf-%ce%b5%ce%bc%ce%b2%ce%bb%ce%b7%ce%bc%ce%b1%cf%84%ce%b9%ce%ba%ce%ad%cf%82-%ce%b1%ce%bd%ce%b1%cf%81%cf%84%ce%ae%cf%83%ce%b5%ce%b9%cf%82-%cf%84%ce%b7%cf%82-%ce%b4%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T15:51:45+00:00"/>
    <meta property="og:title" content="Οι πιο εμβληματικές αναρτήσεις της δεκαετίας στο Instagram"/>
    <meta property="og:description" content="Το Instagram μπήκε στη ζωή μας το 2010 ενώ σχεδόν δέκα χρόνια μετά, μετρά πάνω από ένα δισεκατομμύριο χρήστες."/>
  </head>
  <body>
    <article>
      <h1>Οι πιο εμβληματικές αναρτήσεις της δεκαετίας στο Instagram</h1>
      <address>
        <time datetime="2019-11-29T15:51:45+00:00">29 Nov 2019, 15:51</time>
      </address>
      <p>
        <b>Το Instagram μπήκε στη ζωή μας το 2010 ενώ σχεδόν δέκα χρόνια μετά, μετρά πάνω από ένα δισεκατομμύριο χρήστες.</b>
      </p>
      <p>Κι ενώ το 2019, βρίσκεται προς το τέλος του, πολλά είναι τα ΜΜΕ που αναζήτησαν τις κορυφαίες αναρτήσεις, που καθόρισαν το δημοφιλές social media.</p>
      <p>Aκόμη κι αν τυπικά το Instagram θα γιορτάσει τα δέκατα γενέθλιά του τον Ιούλιο του 2020, υπάρχουν συγκεκριμένες δημοσιεύσεις που μέσα στην τελευταία δεκαετία  ξεχώρισαν με διαφορά,</p>
      <h3>1. Η πρώτη φωτογραφία (2010)</h3>
      <p>Μέχρι το 2010 οι γάτες ήταν οι βασίλισσες του διαδικτύου αλλά όλα άλλαξαν όταν τον Ιούλιο εκείνης της χρονιάς ο συνιδρυτής του Instagram Κέβιν Σίστρομ ανέβασε αυτή τη φωτογραφία.</p>
      <p>Ενός αδέσποτου σκύλου που κάθεται σε ένα taco stand στο Μεξικό και με την περιγραφή «test».</p>
      <p>Από τότε στο Instagram έχουν αναρτηθεί 97 εκατ. φωτογραφίες με το <b>hashtag #dogs</b> και 92 εκατ. με το <i><b>hashtag #cats.</b></i></p>
      <figure>
        <embed-post data-src="https://www.instagram.com/p/C" data-service="Instagram"/>
      </figure>
      <h3>2. Η φωτογραφία με την μεγαλύτερη επίδραση (2013)</h3>
      <p>Τι κάνετε όταν επισκέπτεστε μια πόλη;</p>
      <p>Αυτή η φωτογραφία, που αναρτήθηκε στο Instagram το 2013, επηρέασε πολλούς ταξιδιώτες που πλέον για να γνωρίσουν τον προορισμό που επισκέπτονται, επιλέγουν να κάνουν ατελείωτες βόλτες αναζητώντας και φωτογραφίζοντας τοιχογραφίες και έργα street art καθιστώντας το <i><b>«wall crawls»</b></i> ως μια εκ των πιο δημοφιλών τουριστικών δραστηριοτήτων.</p>
      <p>Γεγονός που διαπιστώνει κανείς εύκολα, κοιτάζοντας τι αναρτά κανείς με το hashtag <b>#holiday.</b></p>
      <p>Όλα αυτά βέβαια ξεκίνησαν το 2013, με την ανάρτηση της καλλιτέχνιδος Κολέτ Μίλερ.</p>
      <p>Η Μίλερ ανέβασε στο Instagram την πρώτη φωτογραφία από το<b> Project «Global Angel Wings».</b></p>
      <p>Στην πράξη ενέπνευσε καλλιτέχνες να ζωγραφίσουν στους τοίχους των πόλεων φτερά αγγέλων στο μέγεθος ανθρώπων για να ποζάρουν μπροστά από αυτά οι περαστικοί.</p>
      <p>Στόχος της Μίλερ, όπως είπε η ίδια ήταν να θυμίσει στην ανθρωπότητα πως είμαστε όλοι άγγελοι επί της Γης .</p>
      <figure>
        <embed-post data-src="https://www.instagram.com/p/hZLxV4mvrv" data-service="Instagram"/>
      </figure>
      <h3>3. Η πιο ρομαντική φωτογραφία (2014)</h3>
      <p>Αν ο Ρωμαίος και η Ιουλιέτα είχαν Instagram τότε σίγουρα θα κέρδιζαν αυτό το βραβείο.</p>
      <p>Ωστόσο, στον κόσμο του Instagram το βραβείο της πιο ρομαντικής φωτογραφίας, κερδίζει η γαμήλια φωτογραφία των Κιμ Καρντάσιαν και Κάνιε Γουέστ.</p>
      <p>Το διάσημο ζευγάρι,  έδωσε το πρώτο του φιλί μετά την γαμήλια τελετή και οι followers άρχισαν να παραληρούν.</p>
      <p>Η ίδια φωτογραφία το 2014, έγινε το post με τα περισσότερα likes – περισσότερα από 2 εκατ.</p>
      <p>Αξίζει πάντως να σημειωθεί ότι σήμερα η Κιμ Καρντάσιαν, συγκεντρώνει τόσα likes σχεδόν σε καθημερινή βάση και η αδερφή της Κάιλι Τζένερ, ακόμη περισσότερα.</p>
      <figure>
        <embed-post data-src="https://www.instagram.com/p/ogSSO6uS9C" data-service="Instagram"/>
      </figure>
      <h3>4. Η πιο fake φωτογραφία (2015)</h3>
      <p>Η έφηβη Αυστραλή influencer Εσσένα Ο ΄Νιλ είχε αποκτήσει πάνω από 600.000 followers το 2015, όταν αποφάσισε να διαγράψει πάνω από 2.000 εικόνες που είχε ανεβάσει ως τότε και να αλλάξει τις λεζάντες στις εναπομείναντες 96.</p>
      <p>Ακολούθως δημοσίευσε μια φωτογραφία της με μπικίνι, γράφοντας από κάτω ότι έχει προηγουμένως ρουφήξει το στομάχι και έχει ανασηκώσει το στήθος της.</p>
      <p>Το κείμενο της κατέληγε ως εξής:</p>
      <p>
        <i>«Θέλω απλά να γίνει ξεκάθαρο στα νεαρά κορίτσια ότι αυτή εδώ μέσα δεν είναι η ειλικρινής ζωή ούτε μπορεί να εμπνεύσει πραγματικά κάποιαν, πρόκειται μόνο για μια επίπλαστη τελειότητα σχεδιασμένη για να τραβά την προσοχή». </i>
      </p>
      <figure>
        <embed-post data-src="https://www.instagram.com/p/9poYKgOWk4" data-service="Instagram"/>
      </figure>
      <h3>5. Η φωτογραφία με τις περισσότερες αντιγραφές (2015)</h3>
      <p>Φυσικά άλλο ένα μέλος της οικογένειας Καρντάσιαν – Τζένερ βρίσκει τη δική της θέση σε αυτή τη λίστα.</p>
      <p>Αυτή τη φορά μιλάμε για την Κένταλ Τζένερ.</p>
      <p>Πρόκειται για την φωτογραφία στην οποία είναι ξαπλωμένη στο πάτωμα, φορώντας ένα λευκό δαντελένιο φόρεμα ενώ τούφες των μαλλιών της σχηματίζουν επτά καρδιές.</p>
      <p>Η φωτογραφία κέρδισε περισσότερα από 3εκατ. likes τα πρώτα 24ωρα, ενώ στη συνέχεια άρχισαν να αναρτώνται χιλιάδες φωτογραφίες στο Instagram σε ανάλογη πόζα.</p>
      <figure>
        <embed-post data-src="https://www.instagram.com/p/3H0-Yqjo7u" data-service="Instagram"/>
      </figure>
      <h3>6. Η πιο μπερδεμένη φωτογραφία (2016)</h3>
      <p>Και καθώς «μεγάλωνε« το Instagram ήρθαν και οι Influencers. Όλοι αυτοί που με τις αναρτήσεις τους θέλουν να σας πείσουν να αγοράστε συγκεκριμένα προϊόντα.</p>
      <p>Για φέτος το Business Insider προσδιόρισε την αξία της βιομηχανίας των influencers στα 8 δισ. δολάρια με την Κιμ Καρντάσιαν να κερδίζει περί τα 500 χιλιάδες δολάρια ανά ανάρτηση με τοποθέτηση προϊόντος.</p>
      <p>Τον Μάιο του 2016 o τέως σύζυγος της Κόρτνεϊ Καρντάσιαν, Σκοτ Ντίσικ κατά λάθος ανάρτησε στο Instagram τις οδηγίες που του είχε στείλει ο διαφημιστής του προϊόντος με το οποίο είχε φωτογραφηθεί και ανεβάσει.</p>
      <p>
        <i>«Πάμε για τις 4 μ.μ Γράψε τα ακόλουθα. Περιγραφή: Συνεχίζοντας την ρουτίνα της καλοκαιρινής μου προπόνησης με το πρωινό @booteauk προτεϊνούχο σέικ!».</i>
      </p>
      <figure>
        <iframe data-src="https://twitter.com/frankiegreek/status/733326191545995264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>7. Η πιο αμφιλεγόμενη φωτογραφία (2016)</h3>
      <p>Ο λογαριασμός @genderless_nipples ξεκίνησε το 2016 με σκοπό να ασκήσει κριτική στην πολιτική του Instagram για το γυναικείο γυμνό καθώς το δημοφιλές μέσο κοινωνικής δικτύωσης κατηγορείται πως λογοκρίνει εικόνες που απεικονίζουν το στήθος γυναικών αφαιρώντας από λογαριασμούς φωτογραφίες γυναικών που είναι γυμνές.</p>
      <p>Ωστόσο επιτρέπει την ανάρτηση φωτογραφιών γυμνόστηθων ανδρών.</p>
      <p>Δημιουργοί του λογαριασμού είναι τρεις φοιτητές από τη Νέα Υόρκη και ποστάρουν πολύ κοντινές φωτογραφίες θηλών καθιστώντας αδύνατον να καταλάβει κανείς εάν είναι γυναικείες ή ανδρικές.</p>
      <p>Τον Δεκέμβριο του 2016 μια ανδρική θηλή αφαιρέθηκε από τους διαχειριστές του Instagram με την δικαιολογία πως παραβίαζε τους κανόνες της κοινότητας.</p>
      <p><i>«Γιατί να απαγορεύει κανείς τις γυναικείες θηλές όταν μοιάζουν τόσο πολύ με τις ανδρικές;»</i> σχολίασαν στον λογαριασμό οι διαχειριστές του.</p>
      <p>Η σελίδα έχει σήμερα περισσότερους από 77.000 followers και συνεχίζει να αναρτά θηλές.</p>
      <p>Στο μεταξύ οι κανόνες του Instagram δεν έχουν αλλάξει και τον Οκτώβριο του 2019, συνολικά 20 καλλιτέχνες ήρθαν σε επαφή με τους υπεύθυνους του Instagram, προκειμένου να συζητήσουν την κατάργηση της συγκεκριμένης απαγόρευσης.</p>
      <figure>
        <embed-post data-src="https://www.instagram.com/p/BNn5yacg6GH" data-service="Instagram"/>
      </figure>
      <h3>8. Η πιο «πολιτική» φωτογραφία (2017)</h3>
      <p>Στις 29 Ιανουαρίου 2017, ο πρώην φωτογράφος του Λευκού Οίκου, Pete Souza δημοσίευσε μια φωτογραφία του Μπαράκ Ομπάμα.</p>
      <p>Είναι από την επίσκεψη του Αμερικανού, τέως προέδρου των ΗΠΑ σε ένα σχολείο και εμφανίζεται να έχει γονατίσει μπροστά σε ένα κοριτσάκι που φοράει μουσουλμανική μαντίλα και ζωγραφίζει.</p>
      <p>Η φωτογραφία τραβήχτηκε κατά την διάρκεια της θητείας του Ομπάμα, αλλά η μεταχρονολογημένη ανάρτηση είχε στόχο να αναδείξει τις διαφορές μεταξύ του τέως και του νυν προέδρου, ασκώντας με τον τρόπο αυτό κριτική στην αντιμεταναστευτική πολιτική του Ντόναλντ Τραμπ.</p>
      <p>Δύο μέρες νωρίτερα, ο Τραμπ είχε υπογράψει ένα προεδρικό διάταγμα που μείωνε τον αριθμό των προσφύγων οι οποίοι θα γίνονταν δεκτοί στις Ηνωμένες Πολιτείες.</p>
      <p>Από τότε, ο φωτογράφος δημοσιεύει τακτικά φωτογραφίες του Ομπάμα, αναδεικνύοντας τις διαφορές μεταξύ των δύο προέδρων των ΗΠΑ.</p>
      <p>Π.χ όταν ο Τραμπ λογομάχησε με την Γερμανίδα Καγκελάριο, Άνγκελα Μέρκελ ανέβασε μια φωτογραφία του Ομπάμα με την Μέρκελ με το σχόλιο «besties» (κολλητοί) κ.α.</p>
      <figure>
        <embed-post data-src="https://www.instagram.com/p/BP2YDSDBHzO" data-service="Instagram"/>
      </figure>
      <h3>9. Η φωτογραφία με τα περισσότερα Likes (2019)</h3>
      <p>Τον Ιανουάριο του 2019 μια από τις πιο viral ειδήσεις ήταν η φωτογραφία ενός αυγού που αναρτήθηκε σε λογαριασμό στο Instagram και κατάφερε μέσα σε λίγες ημέρες να εκθρονίσει τη Νο1 φωτογραφία σε likes για το 2018 που ήταν αυτή της κόρης της Κάιλι Τζένερ, Στόρμι.</p>
      <p>Τότε, πολλοί ήταν εκείνοι που σχολίαζαν πόσο ανούσιος τελικά είναι όλος αυτός ο διαδικτυακός ανταγωνισμός και η συζήτηση για likes, views, σχόλια κ.λ.π, όταν τη βασίλισσα του Instagram μπορεί να την ξεπεράσει μέσα σε λίγες ημέρες η φωτογραφία ενός αυγού τρεις μήνες μετά είχε συγκεντρώσει 53εκατ. likes, ενώ η φωτογραφία παραμένει έως σήμερα η πιο δημοφιλής στο Instagram.</p>
      <p>Το μυστήριο με το αυγό πάντως λύθηκε όταν η Hulu δημοσιοποίησε ένα clip 30 δευτερολέπτων, εξηγώντας τους λόγους και τους στόχους αυτής της ανάρτησης.</p>
      <p>Όπως φαίνεται λοιπόν, το αυγό του Instagram ήταν ο πρωταγωνιστής μίας διαφήμισης της <b>ΜΚΟ Mental Health America</b>, για την ψυχική υγεία και εστιάζει στους κινδύνους των social media εξαιτίας της υπερβολικής πίεσης που ασκούν στους χρήστες ενώ στις φωτογραφίες που ακολούθησαν, το αυγό αρχίζει να σπάει.</p>
      <figure>
        <embed-post data-src="https://www.instagram.com/p/BsOGulcndj-" data-service="Instagram"/>
      </figure>
      <h3>10. Η φωτογραφία με τα περισσότερα σχόλια (2018)</h3>
      <p>Στις 18 Ιουνίου 2018, ο 20χρονος αμερικανός ράπερ <b>XXXTentacion</b> χάνει τη ζωή του, κατά τη διάρκεια ληστείας στην Φλόριντα.</p>
      <p>Η αγρυπνία για τον καλλιτέχνη έγινε σε μια αρένα της Νότιας Φλόριντα.</p>
      <p>Το φέρετρο του ήταν ανοιχτό και χιλιάδες θαμαστές του τραγουδούσαν τα τραγούδια του.</p>
      <p>Πολλοί άλλοι εξέφρασαν την θλίψη τους για τον θάνατο του καλλιτέχνη σχολιάζοντας κάτω από την τελευταία του ανάρτηση στο Instagram, η οποία σήμερα είναι αυτή με τα περισσότερα σχόλια αν και δεν σχετίζονται στενά με την ίδια την ανάρτηση.</p>
      <p>Περισσότερα από πέντε εκατομμύρια άνθρωποι άφησαν το δικό τους μήνυμα κάτω από την αναποδογυρισμένη φωτογραφία του ράπερ ενώ νέα σχόλια προστίθενται κάθε μέρα.</p>
      <figure>
        <embed-post data-src="https://www.instagram.com/p/Bi-hISIghYe" data-service="Instagram"/>
      </figure>
    </article>
  </body>
</html>