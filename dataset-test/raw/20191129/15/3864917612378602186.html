<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2828160-spravi-majdanu-rada-3-grudna-mae-peredusim-rozglanuti-zmini-do-zakonu-pro-dbr-zelenskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T15:16:00+00:00"/>
    <meta property="og:title" content="Справи Майдану: Рада 3 грудня має передусім розглянути зміни до закону про ДБР — Зеленський"/>
    <meta property="og:description" content="Першим питанням порядку денному Верховної Ради 3 грудня мають бути зміни до закону про Державне бюро розслідувань щодо продовження розслідування злочинів проти учасників Революції гідності."/>
  </head>
  <body>
    <article>
      <h1>Справи Майдану: Рада 3 грудня має передусім розглянути зміни до закону про ДБР — Зеленський</h1>
      <h2>Першим питанням порядку денному Верховної Ради 3 грудня мають бути зміни до закону про Державне бюро розслідувань щодо продовження розслідування злочинів проти учасників Революції гідності.</h2>
      <address>
        <time datetime="2019-11-29T15:16:00+00:00">29 Nov 2019, 15:16</time>
      </address>
      <p>Про це заявив Президент України Володимир Зеленський під час виступу в Генеральній прокуратурі України напередодні Дня працівників прокуратури, повідомляється на <a href="https://www.president.gov.ua/news/verhovna-rada-tretogo-grudnya-maye-rozglyanuti-zmini-do-zako-58669">сайті глави держави</a>.</p>
      <p>"Третього грудня першим питанням на порядку денному у Верховній Раді України будуть дуже важливі зміни до закону про Державне бюро розслідувань. Ніхто не дозволить зливати справи Майдану", - наголосив <a href="https://www.ukrinform.ua/tag-zelenskij">Зеленський</a>.</p>
      <p>При цьому Президент закликав співробітників прокуратури на належному рівні здійснювати процесуальне керівництво у кримінальних провадженнях інших органів.</p>
      <p>"Незважаючи на те, що з 20 листопада прокуратура позбавлена функцій слідства, ви маєте продовжити на належному рівні здійснювати процесуальне керівництво у кримінальних провадженнях інших органів. Насамперед це стосується злочинів, вчинених на Майдані Незалежності у 2013-2014 роках", – підкреслив Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2827978-golova-komitetu-radi-zaklikae-progolosuvati-za-perevedenna-sprav-majdanu-do-dbr.html">Голова комітету Ради закликає проголосувати за переведення справ Майдану до ДБР</a>
      </blockquote>
      <p>Як повідомлялося, справи Майдану, які розслідувала ГПУ, будуть розподілені між ДБР, Національною поліцією, Національним антикорупційним бюро та Службою безпеки України.</p>
      <p>У ДБР вже створено підрозділ з розслідування злочинів проти активістів Майдану.</p>
      <p>Водночас Верховна Рада має підтримати поправку до законодавства, що дозволяє перехід із Генпрокуратури до ДБР без проходження конкурсу слідчих і прокурорів, які розслідували справи Майдану.</p>
    </article>
  </body>
</html>