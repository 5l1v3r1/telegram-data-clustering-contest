<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360189"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T15:32:00+00:00"/>
    <meta property="og:title" content="Радојичић уручио прва рјешења о стипендирању средњошколаца (ФОТО)"/>
    <meta property="og:description" content="Градоначелник Бањалуке Игор Радојичић уручио је данас прва рјешења о стипендирању ученика средњих школа за школску 2019/2020. годину, у оквиру градског програма стипендирања ученика и студената за који је из градског буџета издвојено 1,6 милиона КМ."/>
  </head>
  <body>
    <article>
      <h1>Радојичић уручио прва рјешења о стипендирању средњошколаца (ФОТО)</h1>
      <address>
        <time datetime="2019-11-29T15:32:00+00:00">29 Nov 2019, 15:32</time>
      </address>
      <p>
        <i>Градоначелник Бањалуке Игор Радојичић уручио је данас прва рјешења о стипендирању ученика средњих школа за школску 2019/2020. годину, у оквиру градског програма стипендирања ученика и студената за који је из градског буџета издвојено 1,6 милиона КМ.</i>
      </p>
      <p>Радојичић је рекао новинарима да је 1.186 средњошколаца у Бањалуци остварило ове школске године право на стипендију.</p>
      <p>Он је подсјетио да град Бањалука сваке године проводи јавни позив, те да је ове школске године највећи број, око 600 ученика, остварило стипендију по основу успјеха.</p>
      <p>- Неколико стотина је оних који су стипендије стекли по разним социјалним статусима, најмањи је број стипендија за дефицитарна занимања и ти ђаци имају дупло већу стипендију у односу на остале - рекао је Радојичић.</p>
      <figure>
        <iframe data-src="https://twitter.com/RadojicicIgorMr/status/1200408891743514635?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> Он је рекао да стипендије на основу успјеха у школи и према социјалном статусу износе 80 КМ, док је за дефицитарна занимања 160 КМ.</p>
      <p>- Уредно измирујемо своје обавезе и надам се да су бањалучки ђаци задовољни. То је вид признања за оне који су најбољи, те помоћи онима који су евентуално у неком стању социјалне потребе - рекао је Радојичић.</p>
      <p>Стипендиста, ученик другог разреда општег смјера Гимназије Раско Зрнић који је стипендију стекао по основу одличног успјеха, захвалио је граду и градоначелнику, што се цијени знање, рад и труд.</p>
      <p>- Ова стипендија је за нас вид мотивације и значајна новчана ставка - рекао је Зрнић.</p>
    </article>
  </body>
</html>