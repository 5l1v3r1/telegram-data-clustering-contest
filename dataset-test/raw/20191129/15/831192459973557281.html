<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/skliri-machi-sta-dikastiria-anamesa-stis-kores-tis-zois-laskari-oi-dialogoi-fotia-to-katarameno-spiti-i-kryfi-thyrida-kai-o-rolos-toy-lykoyrezoy/"/>
    <meta property="og:site_name" content="europost.gr"/>
    <meta property="article:published_time" content="2019-11-29T15:45:53+00:00"/>
    <meta property="og:title" content="Σκληρή μάχη στα δικαστήρια ανάμεσα στις κόρες της Ζωής Λάσκαρη: Οι διάλογοι φωτιά, το «καταραμένο» σπίτι, η κρυφή θυρίδα και ο ρόλος του Λυκουρέζου"/>
    <meta property="og:description" content="Στα δικαστήρια της πρώην σχολής Ευελπίδων αναβίωσε η δικαστική αντιπαράθεση μεταξύ των δυο θυγατέρων της Ζωής Λάσκαρη, την οποία είχε αποκαλύψει το «Θέμα» με σχετικό δημοσίευμά του. Στα δικαστήρια μετέβη σήμερα ο Αλέξανδρος Λυκουρέζος για να"/>
  </head>
  <body>
    <article>
      <h1>Σκληρή μάχη στα δικαστήρια ανάμεσα στις κόρες της Ζωής Λάσκαρη: Οι διάλογοι φωτιά, το «καταραμένο» σπίτι, η κρυφή θυρίδα και ο ρόλος του Λυκουρέζου</h1>
      <address>
        <time datetime="2019-11-29T15:45:53+00:00">29 Nov 2019, 15:45</time>
      </address>
      <p>Στα δικαστήρια της πρώην σχολής Ευελπίδων αναβίωσε η δικαστική αντιπαράθεση μεταξύ των δυο θυγατέρων της Ζωής Λάσκαρη, την οποία είχε αποκαλύψει το «Θέμα» με σχετικό δημοσίευμά του.</p>
      <p>Στα δικαστήρια μετέβη σήμερα ο Αλέξανδρος Λυκουρέζος για να υποστηρίξει την αίτηση ασφαλιστικών μέτρων που έχει καταθέσει η Μαρία-Ελένη Λυκουρέζου σε βάρος της αδελφής της Μάρθας Κουτουμάνου. Αντικείμενο της αντιδικίας μεταξύ των δυο αδελφών είναι το σπίτι της αείμνηστης ηθοποιού στο Πόρτο Ράφτη.</p>
      <p>Ο Αλ. Λυκουρέζος στην κατάθεσή του στο δικαστήριο ανέφερε ότι πλέον, μετά από το θάνατο της Ζωής Λάσκαρη, η επικοινωνία του με τη Μάρθα Κουτουμάνου σταμάτησε. Όπως είπε ο γνωστός ποινικολόγος, το επίδικο σπίτι στο Πόρτο Ράφτη ανήκει και στις δυο κόρες του και είναι κληρονομιά από την μητέρα τους. Πρέπει όμως να αξιοποιηθεί, όπως είπε, διότι υπάρχουν μεγάλες «πιέσεις από χρέη».</p>
      <p>Ειδικότερα, ξεκινώντας την κατάθεσή του στο δικαστήριο, ο κ. Λυκουρέζος ανέφερε: «Είμαι ο πατέρας της Μαρίας-Ελένης Λυκουρέζου. Υπάρχει μια περιουσία από τη μητέρα τους. Υπάρχει ένα σπίτι στο Πόρτο Ράφτη, μια μεζονέτα που μέναμε εκεί μαζί. Το αντικείμενο της αίτησης είναι το οίκημα και μια θυρίδα τραπέζης στην Πειραιώς. Υπάρχουν μεγάλες πιέσεις από χρέη, έπρεπε να γίνει μια σωστή αξιοποίηση της περιουσίας. Αυτό δεν έχει γίνει μέχρι σήμερα. Το δικαστήριο όρισε διαχειρίστρια την Μαρία Ελένη Λυκουρέζου».</p>
      <p>Συνεχίζοντας, ο Αλ. Λυκουρέζος υποστήριξε ότι στο σπίτι αυτό μένει η Μάρθα Κουτουμάνου χωρίς όμως, όπως είπε, να μπορεί κανείς να επικοινωνήσει μαζί της. «Ανήκει και στα δυο παιδιά το σπίτι. Υπάρχει θεμα συνεννόησης και πρέπει να γίνει αξιοποίηση» ανέφερε χαρακτηριστικά με τη δικηγόρο της Μάρθας Κουτουμάνου να απαντά: «Αρνούμαστε την αίτηση. Δεν υπάρχει κίνδυνος γιατί έχουμε παραδώσει τα κλειδιά». Απαντώντας, η πλευρά της Μαρίας-Ελένης Λυκουρέζου αντέκρουσε αυτό τον ισχυρισμό, υποστηρίζοντας πως κάτι τέτοιο δεν ισχύει καθώς στο σπίτι έχουν αλλαχθεί οι κλειδαριές.</p>
      <p>Μάλιστα, κατά τη σημερινή διαδικασία έλαβε χώρα ο εξής διάλογος μεταξύ της προέδρου του δικαστηρίου και του Αλ. Λυκουρέζου:</p>
      <p>Πρόεδρος: Πρέπει να φύγει από το σπίτι;<br/>Α. Λυκουρέζος: Πρέπει να δέχεται μεσίτες για να πωληθεί το σπίτι<br/>Πρόεδρος: Είναι λυπηρό να βρίσκονται οι δυο αδελφές στα δικαστήρια.<br/>Α. Λυκουρέζος: Δεν υπάρχει δυνατότητα επικοινωνίας. Αλλάζουν συνεχώς δικηγόρους.<br/>Πρόεδρος: Είχαν προβλήματα και πριν το θάνατο της μητέρας τους;<br/>Α. Λυκουρέζος: Όχι σημαντικά, τα παραδοσιακά.</p>
      <p>Ακόμη στην κατάθεσή του ο γνωστός δικηγόρος υποστήριξε: «Η συμφωνία ήταν στην αρχή να μένει προσωρινά η Μάρθα μέχρι να πουληθεί. Όσες προσπάθειες έκανε η Μαρία-Ελένη για να πάει μεσίτης τα τελευταία δυο χρόνια δεν μπορούσε να την βρει. Οι δικηγόροι της μου έλεγαν ότι δεν απαντάει στα τηλέφωνα. Το σπίτι θα κατασχεθεί αν δεν πληρωθούν τα χρέη της μητέρας τους, τα οποία κληρονόμησαν. Πιέζουν οι τράπεζες. Για την θυρίδα έχει γίνει προσπάθεια να συναντηθούν για να μοιράσουν τα πράγματα και η Μάρθα, απ’ ό,τι λέει η Μαρία-Ελένη, δεν εμφανίζεται ποτέ».</p>
      <p>Επιπλέον ο κ. Λυκουρέζος υποστήριξε πως η κόρη του Μαρία-Ελένη έχει διάθεση «να τα βρει με την αδελφή της». Αναφερόμενος δε στα κλειδιά του ακινήτου που φέρεται να παρέδωσε η Μάρθα Κουτουμανου στη Μαρία-Ελένη Λυκουρέζου, ο πατέρας της τελευταίας είπε: «Παρουσία αστυνομίας διαπιστώθηκε ότι έχουν αλλάξει κλειδαριές, δεν μπορούσαν να ανοίξουν. Η Μαρία-Ελένη αυτό που θέλει να αξιοποιηθεί η περιουσία γιατί αλλιώς μιλάμε για οικονομική καταστροφή και για τα δυο παιδιά».</p>
      <p>Η κατάθεση της Μάρθας Κουτουμάνου</p>
      <p>Από την πλευρά της η Μάρθα Κουτουμάνου καταθέτοντας στο δικαστήριο τόνισε ότι η αδελφή της είναι εκείνη που δεν επιθυμεί καμία επικοινωνία μαζί της. «Μου είχα στείλει μήνυμα ότι πλέον θα μιλάω με τον δικηγόρο της. Το έχω κρατήσει…» είπε η κυρία Κοτουμάνου η οποία, απαντώντας σε σχετική ερώτηση της προέδρου για τους λόγους της αντιπαράθεσης με την αδελφή της, είπε: «Εγώ θέλω να πουληθεί πρώτη απ’ όλους το σπίτι, αλλά δεν υπάρχει συνεννόηση. Είναι 500 τ.μ. και έχω αλλά τα βάρη μόνη μου. Κάνεις δεν βοηθάει. Εγώ θέλω να πουληθεί και μακάρι να βρεθεί, αλλά είναι δύσκολο, είναι μεγάλο σπίτι».</p>
      <p>Πρόεδρος: Μαλώνατε;<br/>Μ. Κουτουμάνου: Απλώς δεν είχαμε σχέσεις φοβερές. Είχε στείλει πριν το θάνατο της μητέρας μου μήνυμα στην κόρη μου και της έγραφε «όταν πεθάνουν οι γονείς μου, θα δεις τι θα πάθεις».<br/>Πρόεδρος: Η μητέρα σας δεν θα ήθελε να είστε έτσι.<br/>Μ. Κουτουμάνου: Όχι, δεν θα ήθελε. Εγώ πάντως θέλω να πουληθεί το σπίτι. Κάποια στιγμή ένας μεσίτης που είχε έρθει το είπε στην τηλεόραση ότι ξεπουλάμε τα πράγματα της μητέρας μας. Εγώ δεν το ήθελα αυτό. Σταμάτησε για λίγο να κάτσει ο θόρυβος.<br/>Πρόεδρος: Από το φθινόπωρο του 2017 που σας έστειλε το μήνυμα που λέτε δεν έχετε μιλήσει, ούτε ήρθε στο Πόρτο Ράφτη.<br/>Μ. Κουτουμάνου: Όχι, ποτέ. Και άλλαξα κλειδαριές γιατί μας έκλεψαν.<br/>Πρόεδρος: Με τα κλειδιά τι γίνεται;<br/>Μ. Κουτουμάνου: Δεν άλλαξα όλες τις κλειδαριές γιατί δεν είχα την οικονομική δυνατότητα. Μόνο της εξωτερικής πόρτας και της κουζίνας. Είχα δώσει κλειδιά από τις αποθήκες και πήγε και πήρε όλα τα πράγματα. Ρούχα, έπιπλα, κουστούμια! Δεν είχα εμπιστοσύνη πια.</p>
      <p>Πάντως η πρόεδρος του δικαστηρίου κάλεσε τις δυο πλευρές να τα βρουν.</p>
    </article>
  </body>
</html>