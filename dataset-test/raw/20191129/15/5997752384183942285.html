<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/evropa/u-napadu-u-londonu-dve-zrtve-napadac-ubijen-(video)_1071638.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:39:00+00:00"/>
    <meta property="og:title" content="У нападу у Лондону две жртве, нападач убијен (ВИДЕО)"/>
    <meta property="og:description" content="Две особе су данас убијене у нападу ножем у близини Лондонског моста, а затим је убијен и нападач на кога је полиција пуцала, јавио је BBC."/>
  </head>
  <body>
    <article>
      <h1>У нападу у Лондону две жртве, нападач убијен (ВИДЕО)</h1>
      <h2>ЛОНДОН - Две особе су данас убијене у нападу ножем у близини Лондонског моста, а затим је убијен и нападач на кога је полиција пуцала, јавио је BBC.</h2>
      <address>
        <time datetime="2019-11-29T15:39:00+00:00">29 Nov 2019, 15:39</time>
      </address>
      <p>Лондонска полиција саопштила је да овај инцидент третира као терористички напад, преноси Ројтерс.</p>
      <figure>
        <img src="http://www.rtv.rs/sr_ci/evropa/slike/2017/09/19/london-policajka-jpg_660x330.jpg"/>
        <figcaption>EPA (WILL OLIVER)</figcaption>
      </figure>
      <p>Полиција је такође саопштила да је нападач код себе имао лажну бомбу.</p>
      <p>Градоначелник Лондона Садик Кан изјавио је нешто раније да полиција не трага више ни за ким у вези са инцидентом у близини Лондонског моста у којем је нападач ранио више особа ножем.</p>
      <p>Он је похвалио "хероизам од којег застаје дах" а који су показали грађани у инциденту, потрчавши према осумњиченом и разоружали га, пренео је АП.</p>
      <p>Нападача је касније убила полиција. Кан је казао да је више особа повређено у инциденту, као и да су неке од повреда озбиљне. Он није навео тачан број повређених, али је истакао да је важно да породице особа које су рањене имају приватност.</p>
      <p>Премијер Борис Џонсон такође је похвалио изузетну храброст грађана који су физички интервенисали да би заштитили животе других.</p>
      <p>"За мене они представљају оно најбоље што наша земља има и ја им захваљујем у име читаве земље", казао је премијер.</p>
      <p>
        <b>Полиција: Инцидент повезан с тероризмом</b>
      </p>
      <p>Британска полиција саопштила је данас да, из предострожности, третира инцидент на Лондонском мосту као "повезан са тероризмом" и потврдила да је упуцала мушкарца. Скај њуз преноси, позивајући се на неименоване изворе, да је у инциденту убијена најмање једна особа која није нападач.</p>
      <p>"У овом тренутку, околности у вези са инцидентом на Лондонском мосту и даље нису јасне. Ипак, из предострожности, тренутно реагујемо на ово као да је реч о инциденту повезаним са тероризмом", навела је полиција на Твитеру.</p>
      <p>Британски премијер Борис Џонсон навео је да је редовно добија информације о инциденту и захвалио полицији и хитним службама на брзом реаговању, преноси Ројотерс.</p>
      <p>Полиција је претходно саопштила да је више особа избодено у близини Лондонског моста.<br/>"Полиција је задржала у притвору мушкарца. Верујемо да је неколико људи повређено", наводи се на Твитер налогу полиције.</p>
      <p>Британски медији наводе да је мост опколила полиција. Новинар Би-Би-Сија рекао је да је видео тучу групе мушкараца на мосту.</p>
      <p>Потом је стигла полиција и испаљени су хици, навео је он. Лондонска Хитна служба саопштила је да је ово означила као велики инцидент и да је неколико екипа изашло на лице места.</p>
      <p>
        <b>Градоначелник Кан:Полиција не тражи више никог због напада</b>
      </p>
      <p>Градоначелник Лондона Садик Кан изјавио је да полиција не трага више ни за ким у вези са инцидентом у близини Лондонског моста.</p>
      <p>Он је похвалио "хероизам од којег застаје дах" а који су показали грађани у инциденту, потрчавши према осумњиченом и разоружали га, пренео је АП.</p>
      <p>
        <b>Евакуисана станица Оксфорд циркус</b>
      </p>
      <p>Лондонска полиција евакуисала је вечерас станицу метроа Оксфорд циркус неколико сати после напада на Лондонском мосту у којем су убијене две особе.</p>
      <p>Како јављају британски медији, у станицу метроа ушло је више припадника служби безбедности у време шпица када се људи враћају с посла, а виђено је и неколико путника како у паници истрчавају из подземне станице.</p>
      <p>Полиција је саопштила да је станица затворена "због инцидента са једним корисником" подземне железнице, као и да возови тренутно не стају на Оксфорд циркусу.</p>
      <p>Поједини медији јављају да је станица евакуисана након што се осетио мирис паљевине, док други наводе да се инцидент догодио када је једна особа пала на шине.</p>
      <figure>
        <iframe src="https://www.youtube.com/embed/_uCbYb2Cu9Q" width="560" height="314" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/expUn4pwlYU" width="560" height="314" data-service="Youtube" scrolling="no"/>
      </figure>
    </article>
  </body>
</html>