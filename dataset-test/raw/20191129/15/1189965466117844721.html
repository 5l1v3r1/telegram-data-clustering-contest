<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/261098/paremvasi-kolafos-apo-17-organoseis-gia-toys-prosfyges-stin-ellada"/>
    <meta property="og:site_name" content="LiFO"/>
    <meta property="article:published_time" content="2019-11-29T15:29:00+00:00"/>
    <meta property="og:title" content="Παρέμβαση - κόλαφος από 17 οργανώσεις για τους πρόσφυγες στην Ελλάδα"/>
    <meta property="og:description" content="Οι οργανώσεις, στην ανακοίνωσή τους, δίνουν έμφαση «στις απαράδεκτες και οικτρές συνθήκες υποδοχής στα hot spot»"/>
  </head>
  <body>
    <article>
      <h1>Παρέμβαση - κόλαφος από 17 οργανώσεις για τους πρόσφυγες στην Ελλάδα</h1>
      <h2>Οι οργανώσεις, στην ανακοίνωσή τους, δίνουν έμφαση «στις απαράδεκτες και οικτρές συνθήκες υποδοχής στα hot spot»</h2>
      <address><time datetime="2019-11-29T15:29:00+00:00">29 Nov 2019, 15:29</time> by <a rel="author">NEWSROOM</a></address>
      <p>
        <b>Να αναλάβει δράση για τα δικαιώματα των προσφύγων, παροτρύνουν δεκαεπτά οργανώσεις, τον ύπατο αρμοστή του ΟΗΕ για τους Πρόσφυγες, Φιλίππο Γκράντι, με αφορμή την επίσκεψή του στην Ελλάδα.</b>
      </p>
      <p>Την ανακοίνωση υπογράφουν οι παρακάτω οργανώσεις: ActionAid, 'Αρσις, Γιατροί του Κόσμου, Danish Refugee Council, Defence for Children International, Δίκτυο για τα Δικαιώματα του Παιδιού, Διοτίμα, Έλιξ, Ελληνικό Συμβούλιο για τους Πρόσφυγες, Ελληνικό Φόρουμ Προσφύγων, Help Refugees, International Rescue Committee, Mobile Info Team, Oxfam, Refugee Legal Support, SolidarityNow, Terre des hommes Hellas.</p>
      <p>Οι οργανώσεις παρέδωσαν κοινή, γραπτή, ανακοίνωση στον κ. Γκράντι, ζητώντας του να προωθήσει στις ελληνικές αρχές τους προβληματισμούς τους, που αφορούν την πρόσβαση στη διαδικασία ασύλου, την παροχή βασικών υπηρεσιών και την ανεπάρκεια στην παιδική προστασία. Οι συνυπογράφουσες οργανώσεις επισήμαναν επίσης την ανάγκη οι ελληνικές αρχές να εφαρμόσουν ενταξιακά μέτρα και κάλεσαν τον ύπατο αρμοστή να συμμετάσχει στις προσπάθειες της Ελλάδας να εμπλέξει ενεργά τα κράτη μέλη της ΕΕ στην ανάγκη εδραίωσης καλύτερων μηχανισμών κατανομής ευθυνών σχετικά με τους πρόσφυγες που φτάνουν στην Ευρώπη.</p>
      <p>Οι οργανώσεις, στην ανακοίνωσή τους, δίνουν έμφαση «στις απαράδεκτες και οικτρές συνθήκες υποδοχής στα hot spot, όπως λένε, ενώ υποστηρίζουν ότι «από τον Ιούλιο του 2019, χιλιάδες νεοαφιχθέντες αιτούντες άσυλο δεν διαθέτουν πρόσβαση στη δημόσια περίθαλψη, εξαιτίας ενός κενού στην υφιστάμενη νομοθεσία που εκθέτει ανθρώπινες ζωές σε κίνδυνο».</p>
      <p>Παράλληλα, αναφέρουν ότι «η αναβολή της εφαρμογής του νόμου για την επιτροπεία (4554/2018) έχει ως αποτέλεσμα να παραβιάζονται τα δικαιώματα των παιδιών, καθώς καταλήγουν χωρίς κηδεμόνα και κατά συνέπεια χωρίς υποστήριξη και προστασία σε όλη τη διάρκεια της διαδικασίας υποδοχής και ασύλου».</p>
      <p>Σχετικά με τα ασυνόδευτα παιδιά οι οργανώσεις υπογραμμίζουν ότι «καθώς εκκρεμεί η εφαρμογή του νέου επιχειρησιακού σχεδίου της κυβέρνησης για την προστασία των ασυνόδευτων παιδιών, κι ενώ ο αριθμός τους στη χώρα είναι υψηλότερος από ποτέ, οι συνθήκες παιδικής προστασίας επιδεινώνονται, με χιλιάδες παιδιά να διανυκτερεύουν μαζί με ενήλικες σε ακατάλληλα ενδιαιτήματα, χωρίς προστασία ή πρόσβαση σε βασικές υπηρεσίες ή αγαθά».</p>
      <p>Όσον αφορά το νέο νόμο για τη διεθνή προστασία, επισημαίνουν ότι «μεταξύ άλλων, καταργεί βασικές εγγυήσεις της διαδικασίας ασύλου σε πρώτο βαθμό, ενώ εισάγει σημαντικά γραφειοκρατικά εμπόδια που θέτουν σε κίνδυνο το δικαίωμα αποτελεσματικής προσφυγής σε δεύτερο βαθμό και τελικά καθιστούν αμφίβολη τη νομιμότητα και την αποτελεσματικότητα του συστήματος ασύλου στο σύνολό της».</p>
      <p>«Μας ανησυχούν ιδιαίτερα όλες αυτές οι εξελίξεις, καθώς αναμένεται να οδηγήσουν σε κατάφωρες παραβιάσεις των δικαιωμάτων των προσφύγων και αιτούντων άσυλο», αναφέρει η συντονίστρια της Νομικής Υπηρεσίας του Ελληνικού Συμβουλίου για τους Πρόσφυγες, Μαρία Παπαμηνά. «Ευελπιστούμε πως με την παρέμβαση και του ύπατου αρμοστή, θα καταστεί σαφές πως το Δίκαιο, τα ανθρώπινα δικαιώματα και η αξιοπρέπεια, αποτελούν έννοιες μη διαπραγματεύσιμες», καταλήγει.</p>
    </article>
  </body>
</html>