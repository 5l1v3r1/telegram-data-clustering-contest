<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121995/prokuratura-zmienia-decyzje-ws-obrazliwego-wpisu-nergala-bedzie-dochodzenie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T15:31:00+00:00"/>
    <meta property="og:title" content="Prokuratura zmienia decyzję ws. obraźliwego wpisu &quot;Nergala&quot;. Będzie dochodzenie"/>
    <meta property="og:description" content="Rano informowaliśmy, że Prokuratura Rejonowa Warszawa-Mokotów odmówiła wszczęcia dochodzenia w sprawie wpisu Adama Darskiego &quot;Nergala&quot; na Facebooku. Artysta zamieścił zdjęcie, na którym widnieje znieważony obraz Matki Boskiej oraz opatrzył je opisem &quot;o Matko Miłosierdzia módl się za nami&quot;. Prawnicy Ordo Iuris złożyli zażalenie na to postanowienie. Okazuje się, że śledczy zmienili decyzję."/>
  </head>
  <body>
    <article>
      <h1>Prokuratura zmienia decyzję ws. obraźliwego wpisu "Nergala". Będzie dochodzenie</h1>
      <address>
        <time datetime="2019-11-29T15:31:00+00:00">29 Nov 2019, 15:31</time>
      </address>
      <h4>Rano informowaliśmy, że Prokuratura Rejonowa Warszawa-Mokotów odmówiła wszczęcia dochodzenia w sprawie wpisu Adama Darskiego "Nergala" na Facebooku. Artysta zamieścił zdjęcie, na którym widnieje znieważony obraz Matki Boskiej oraz opatrzył je opisem "o Matko Miłosierdzia módl się za nami". Prawnicy Ordo Iuris złożyli zażalenie na to postanowienie. Okazuje się, że śledczy zmienili decyzję.</h4>
      <p>Wokalista grupy Behemoth opublikował na Facebooku zdjęcie, na którym widać, jak depcze obraz z wizerunkiem Matki Bożej. Pod zdjęciem znalazło się wiele wpisów, które pochwalają zachowanie muzyka.</p>
      <h3>Prokuratura odmówiła wszczęcia dochodzenia</h3>
      <p>Zdaniem prokuratury, rozpoznanie wizerunku Maryi nie jest możliwe, skoro został on przygnieciony butem. Ponadto, osoby odwiedzające profil Darskiego powinny być świadome możliwości znalezienia tam treści mogących obrażać uczucia religijne. Do Centrum Interwencji Procesowej Instytutu Ordo Iuris zwrócił się o pomoc prawną mężczyzna, który poczuł się pokrzywdzony wpisem dokonanym przez "Nergala". Pokrzywdzony złożył zawiadomienie do prokuratury o możliwości popełnienia przestępstwa mającego znamiona obrazy uczuć religijnych poprzez publiczne znieważenie przedmiotu kultu religijnego.</p>
      <p>Najpierw prokuratura rozpatrująca zawiadomienie wydała postanowienie o odmowie wszczęcia dochodzenia. Uzasadniając postanowienie stwierdziła m.in., że wizerunek Matki Boskiej jest zasłonięty butem, w związku z czym nie jest oczywiste, że to obraz, który jest przedmiotem czci religijnej.</p>
      <h3>Zmiana decyzji</h3>
      <p>Doszło jednak do zmiany decyzji. Prokuratura Regionalna uchyliła decyzję o odmowie wszczęcia dochodzenia.</p>
      <p>"<i>W związku z dokonaną w Prokuraturze Regionalnej w Warszawie analizą postanowienia Prokuratury Rejonowej Warszawa – Mokotów w Warszawie o odmowie wszczęcia postępowania przygotowawczego w sprawie wpisu członka zespołu muzycznego „Behemoth”, zamieszczonego na Facebooku w dniu 25 września br., stwierdzono iż postanowienie to wydano przedwcześnie.</i></p>
      <p><i>Uzasadnienie przedmiotowego postanowienia skutkowało wydaniem przez Prokuraturę Regionalną w Warszawie polecenia o podjęciu postępowania</i>" – czytamy w przekazanym nam przez prokuraturę oświadczeniu.</p>
      <footer>/ zdą</footer>
    </article>
  </body>
</html>