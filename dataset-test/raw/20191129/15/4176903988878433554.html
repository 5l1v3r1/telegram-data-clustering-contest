<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/mestroviceva-skulptura-prodata-za-268-000-evra/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:33:00+00:00"/>
    <meta property="og:title" content="Meštrovićeva skulptura prodata za 268.000 evra"/>
    <meta property="og:description" content="LONDON - Skulptura “Napuštena”, hrvatskog vajara, Ivana Meštrovića, prodata je za 268.000 evra bez poreza, što je najskuplja hrvatska umetnina ikada"/>
  </head>
  <body>
    <article>
      <h1>Meštrovićeva skulptura prodata za 268.000 evra</h1>
      <address><time datetime="2019-11-29T15:33:00+00:00">29 Nov 2019, 15:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/522377-750x430.jpg"/>
        <figcaption>Foto: Tanjug/Slobodna Dalmacija/printskrin</figcaption>
      </figure>
      <p>LONDON – Skulptura “Napuštena”, hrvatskog vajara, Ivana Meštrovića, prodata je za 268.000 evra bez poreza, što je najskuplja hrvatska umetnina ikada prodata.</p>
      <p>Aukcija je održana u sredu u pariskoj podružnici znamenite aukcijske kuće Ćristie’s, a cena je iznenadila i same kustose, piše zagebački Jutarnji list.</p>
      <p>Početna vrednost skulpture bila je procenjena na 30.000 evra, tako da je postigla deset puta višu cenu.</p>
      <p>Nadmetanje za skulpturu koja je na pariskoj aukciji predstavljena pod rednim brojem 31 trajalo je desetak do petnaestak minuta, a gospođa koja je vodila aukciju, kako se navodi, nije mogla sakriti zadovoljstvo.</p>
      <p>Za skulpturu je vladalo poprilično interesovanje.</p>
      <p>Do otprilike 150.000 evra bilo je puno ponuđača, nakon te su svote ostala dvojica.</p>
      <p>Jutrniji saznaje da je skulpturu kupio čovek koji je sedeo u dvorani, stranac, ali o kome je tačno reč iz Galerije nisu želeli da kažu.</p>
      <p>Mramorna skulptura datira iz 1907. godine, prikazuje ženu u grču, skupljenu i nesretnu, odnosno, kako i sam naziv skulpture kaže, ženu koja je napuštena.</p>
      <p>Skulptura je, inače, bila u vlasništvu italijanske kraljice Jelene Savojske rođene Petrović.</p>
      <p>Pretpostavlja se da ju je ona kupila direktno od Meštrovića, koji je te godine kad je delo nastalo, boravio u nekoliko gradova u Italiji, a među njima je bio i Rim.</p>
      <p>(Tanjug)</p>
    </article>
  </body>
</html>