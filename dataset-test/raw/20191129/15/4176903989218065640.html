<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/vatikan-vratio-svetoj-zemlji-relikviju-sa-isusovih-jasli/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:45:04+00:00"/>
    <meta property="og:title" content="Vatikan vratio Svetoj zemlji relikviju sa Isusovih jasli"/>
    <meta property="og:description" content="Hrišćani su danas slavili jer je mala drvena relikvija za koju se veruje da je bila deo Isusovih jasli vraćena u Svetu zemlju nakon što je pre skoro 1.400"/>
  </head>
  <body>
    <article>
      <h1>Vatikan vratio Svetoj zemlji relikviju sa Isusovih jasli</h1>
      <address><time datetime="2019-11-29T15:45:04+00:00">29 Nov 2019, 15:45</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/5c176787.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Hrišćani su danas slavili jer je mala drvena relikvija za koju se veruje da je bila deo Isusovih jasli vraćena u Svetu zemlju nakon što je pre skoro 1.400 godina poslata u Rim papi na poklon.</p>
      <p>Relikvija veličine palca pokazana je danas vernicima u Crkvi Notr Dam u Jerusalimu na dan slavlja i molitve.</p>
      <p>Sutra će biti poslata u Crkvu Svete Katarine kraj Crkve rodjenja u Vitlejemu na Zapadnoj obali, gde se po hrišćanskoj tradiciji rodio Isus.</p>
      <p>Deo drvenih jasli za koje se veruje da je bile Isusove poslao je Sveti Sofronije, jerusalimski patrijarh, papi Teodoru Prvom 640-tih godina u vreme muslimanskog osvajanja Svetog grada.</p>
      <p>Jiska Harani, izraelski stručnjak za hrišćanstvo, rekla je da su mnoge relikvije odnete iz Svete zemlje u Srednjem veku kada su Rim i drugi gradovi postajali centar hrišćanskog života i hodočasništva.</p>
      <p>Ona je ocenila da je vraćanje tako važnog predmeta „definitivno izraz zajedništva Vatikana i Svete zemlje“.</p>
      <p>Drvene jasle su date papi Teodoru Prvom na poklon jer je on bio iz Svete zemlje i da se ojačaju veze sa crkvom.</p>
      <p>Pošto su isuviše osetljive da bi se premeštale, papa Franja je odlučio da vrati mali deo.</p>
      <p>Oko 50 vernika prisustvovalo je danas specijalnoj misi kada je relikvija predstavljena.</p>
      <p>Mali delić drveta je ukrašen srebrom i stavljen pored oltara, a vernici su prilazili da ga vide, a neki su kleknuli i ljubili vitrinu u kojoj je izložen.</p>
      <p>(Beta)</p>
    </article>
  </body>
</html>