<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/radom-rycerze-kolumba-organizuja-rozaniec-w-obronie-wartosci-zapowiedz-d577676/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:34:00+00:00"/>
    <meta property="og:title" content="Radom: Rycerze Kolumba organizują różaniec w obronie wartości (zapowiedź)"/>
    <meta property="og:description" content="Męski różaniec w obronie wartości odbędzie się w najbliższą niedzielę, 1 grudnia w Radomiu. Miejscem wspólnej modlitwy będzie najstarszy kościół w mieście pod wezwaniem św. Wacława na Starym Mieście."/>
  </head>
  <body>
    <article>
      <h1>Radom: Rycerze Kolumba organizują różaniec w obronie wartości (zapowiedź)</h1>
      <address><time datetime="2019-11-29T15:34:00+00:00">29 Nov 2019, 15:34</time> by <a rel="author">rm</a></address>
      <p>
        <b>Męski różaniec w obronie wartości odbędzie się w najbliższą niedzielę, 1 grudnia w Radomiu. Miejscem wspólnej modlitwy będzie najstarszy kościół w mieście pod wezwaniem św. Wacława na Starym Mieście. Rycerze Kolumba są międzynarodową organizacją katolickich mężczyzn.</b>
      </p>
      <p>Rycerze Kolumba w Radomiu skierowali apel do wszystkich mężczyzn. – Świadomi wszelkich zagrożeń i ataków na nasze chrześcijańskie rodziny i dzieci, niszczenia godności mężczyzny i kobiety, ataków na Kościół i wartości patriotyczne, wzywamy i zapraszamy wszystkich mężczyzn, aby stanęli w „wyłomie” w obronie tych wartości. Przekonani, że Bóg nieustannie zło zwycięża dobrem otwórzmy nasze serca i umysły na Zbawiciela, który nas poprowadzi i doda sił – czytamy w apelu radomskich Rycerzy Kolumba.</p>
      <p>Kapelan Rycerzy ks. Wiesław Lenartowicz i proboszcz parafii św. Wacława ks. Andrzej Tuszyński zaprosili wszystkich mężczyzn w niedzielę, 1 grudnia na “Męski różaniec”. Modlitwa rozpocznie się w kościele Mszą św. o godz. 15.00.</p>
      <p>Statystyczny obraz Zakonu Rycerzy Kolumba w Polsce to 6 tys. członków i struktury w 30 diecezjach. Ta dynamicznie rozwijająca się w naszym kraju katolicka organizacja zrzesza mężczyzn, którzy modlitwą i pracą włączają się w działalność Kościoła. Zasadami ich pracy są: miłosierdzie, jedność, braterstwo i patriotyzm. Zakon występuje w obronie życia ludzkiego od momentu poczęcia do naturalnej śmierci.</p>
      <p>Rycerze Kolumba rozpoczęli swoją działalność w Polsce w 2006 r. na prośbę Jana Pawła II, wywodzą się ze Stanów Zjednoczonych.</p>
      <footer>Radom Ⓒ Ⓟ</footer>
    </article>
  </body>
</html>