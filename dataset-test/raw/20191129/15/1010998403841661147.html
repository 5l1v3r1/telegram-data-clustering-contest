<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/rumanskijat-prezident-jon-iliesku-na-sad-zaradi-revoljucijata-prez-1989-g.html"/>
    <meta property="og:site_name" content="bTV Новините"/>
    <meta property="article:published_time" content="2019-11-29T15:32:00+00:00"/>
    <meta property="og:title" content="Румънският президент Йон Илиеску на съд заради революцията през 1989 г."/>
    <meta property="og:description" content="Обвинението е за престъпления срещу човечеството"/>
  </head>
  <body>
    <article>
      <h1>Румънският президент Йон Илиеску на съд заради революцията през 1989 г.</h1>
      <h2>Обвинението е за престъпления срещу човечеството</h2>
      <address><time datetime="2019-11-29T15:32:00+00:00">29 Nov 2019, 15:32</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Върховният касационен съд на Румъния започна гледането на делото за престъпления срещу човечеството по време на Революцията през 1989 г., предаде агенция Аджерпрес. Обвиняеми на процеса са вторият румънски президент Йон Илиеску, бившият вицепремиер Джелу Войкан Войкулеску и бившият шеф на Военната авиация генерал Йосиф Рус.</p>
      <p>За разлика от повечето източноевропейски страни, падането на социалистическия режим в Румъния не мина безкръвно. Началото на революцията бе дадено с въстанието в Тимишоара, в резултат на което комунистическия диктатор Николае Чаушеску бе свален от власт на 22 декемри 1989 г..</p>
      <p>В образувалия се властови вакуум, властта тогава бе поета от тъй наречения Фронт за национално спасение.  Главни действащи лица във фронта са представители на комунистическата номенклатура, които са били изпаднали в немилост пред Чаушеску. Водеща фигура е бил Илиеску, който дълго време е бил спряган за наследник на комунистическия диктатор, но след това е бил отстранен и преназначен на постове в провинцията.</p>
      <p>Според обвинителния акт, на фона на влошаване на отношенията между Румъния и СССР след събитията в Прага през 1968 г., но и заради повсеместното дълбоко недоволство сред обществото, обвиняемите са сформирали дисидентска група с цел сваляне от власт на Николае Чаушеску, но оставане на Румъния в сферата на влияние на СССР.</p>
      <p>Прокурорите  отбелязват, че не само тази група е имала враждебно отношение към режима, но заради длъжностите, които са заемали, и в резултат на развоя на събитията от 22 декември нататък, може да се твърди, че само тази група е успяла да осъществи целите си.</p>
      <p>Според прокурорите групата около Йон Илиеску е действала хитро и ефективно при поемането на политическата и военната власт през декември 1989 г. Така цялата военна сила на Румъния - министерството на отбраната, на вътрешните работи, департаментът за държавна сигурност и Патриотичната охрана, е била поставена на разположение на Съвета на Фронта за национално спасение и неговото ръководство.</p>
      <p>От този момент нататък политико-военната група на Съвета на Фронта за национално спасение, сформирана от Йон Илиеску, Силвиу Брукан, генерал Виктор Стънкулеску, генерал-майор Николае Милитару и Джелу Войкан Войкулеску, е вземала важните решения от политически и военен характер. Генерал Йосиф Рус пък се е намесил в плана за отбрана на международно летище „Отопени” и по този начин е допринесъл за смъртта на 48 души (40 военни и осем цивилни) и тежкото нараняване на 15 други.</p>
      <p>В обвинителния акт се посочва, че вечерта на 22 декември 1989  г. е започнала мащабна и сложна акция по въвеждане в заблуждение на населението чрез диверсии и дезинформации, координирана от Висшия военен съвет. Чрез създаването на „обща психоза на тема тероризъм" са били създадени редица ситуации на хаотична стрелба, приятелски огън, противоречащи си военни заповеди. Това е довело до смъртта на 862 души, раняването на 2150 души, лишаване от свобода и нанасяне на психически травми на стотици, посочват прокурорите.</p>
      <p>В тази атмосфера на диверсии и дезинформации са били създадени и условията за осъждане и изпълнение на присъдата на двойката Елена и Николае Чаушеску чрез симулиран съдебен процес, отбелязват още от обвинението.</p>
      <p>Това е второто обвинение за престъпления срещу човечеството срещу Йон Илиеску. Другoтo е за потушаването на миньорските бунтове и протести в Румъния през 1990 г. Йон Илиеску бе президент на северната ни съседка два мандата, като в началото се самообяви за държавен глава след разстрела на Чаушеску през декември 1989 г., а след това бе избран на изборите през 1990 г. Той бе начело на Румъния от 1989 до 1996 г. и за втори път от 2000 до 2004 г.</p>
    </article>
  </body>
</html>