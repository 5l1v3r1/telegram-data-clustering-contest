<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/copil-mort-spital-pascani-medici-defibrilator-328419.html"/>
    <meta property="og:site_name" content="Observator"/>
    <meta property="article:published_time" content="2019-11-29T15:14:00+00:00"/>
    <meta property="og:title" content="Copil diagnosticat cu varicelă, mort la spitalul din Paşcani: &quot;Au adus un defibrilator după 40 de minute&quot;"/>
    <meta property="og:description" content="Ianis, un copil care a împlinit şapte ani în urmă cu două săptămâni, a murit la spitalul din Paşcani, iar părinţii i-au acuzat pe medici că nu aveau defibrilator."/>
  </head>
  <body>
    <article>
      <h1>Copil diagnosticat cu varicelă, mort la spitalul din Paşcani: "Au adus un defibrilator după 40 de minute"</h1>
      <address><time datetime="2019-11-29T15:14:00+00:00">29 Nov 2019, 15:14</time> by <a rel="author">Alin Tarnovschi</a></address>
      <p>
        <b>
          <b>Ianis, un copil care a împlinit şapte ani în urmă cu două săptămâni, a murit la spitalul din Paşcani, iar părinţii i-au acuzat pe medici că nu aveau defibrilator.</b>
        </b>
      </p>
      <p>Drama lui Ianis şi a familiei lui a început sâmbătă, 23 noiembrie, atunci când părinţii au descoperit că acesta avea pe corp câteva bubiţe, iar ulterior, duminică, s-au înmulţit.</p>
      <p>Părinţii au mers cu el la medicul de familie, acolo unde au aflat că Ianis are varicelă. Medicul le-a prescris câteva medicamente şi sirop.</p>
      <p>Starea copilului s-a înrăutăţit joi, atunci când părinţii au descoperit că bubiţele au început să se învineţească, iar ulterior Ianis s-a învineţit şi la faţă, şi la buze.</p>
      <p>Părinţii au sunat la 112 şi au cerut de urgenţă o ambulanţă pentru a-l transporta la spital, însă ambulanţa a venit după aproximativ 20 de minute.</p>
      <p>"De la Iaşi ni s-a spus că vine Paşcaniul, pentru că nu e urgenţă. Ambulanţa a făcut un kilometru în 17 minute până a ajuns la noi cu girofarurile stinse şi oprind la semafor la culoarea roşie. Aşa li s-a transmis, că nu e o urgenţă. Înregistra­rea poate dovedi cât de disperaţi eram la telefon. Între timp, Ianis era aproape inconştient, şi a fost pus la oxigen", a declarat Adrian Popoaia, tatăl adoptiv al lui Ianis.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F29%2F328419%2F15750332479547400b.jpg&amp;w=800"/>
        <figcaption>
          <a href="https://observator.tv/galerie/copil-mort-spital-pascani-medici-defibrilator-id328419-play386131.html">
            <b>Vezi 2 imagini în Galerie</b>
          </a>
        </figcaption>
      </figure>
      <h3>Defibrilatorul din spital, cărat pe scări până la etajul 5</h3>
      <p>Ajunşi la Spitalul de Urgenţă Paşcani, părinţii lui Ianis au descoperit că medicii erau total depăşiţi.</p>
      <p>După câteva minute, copilul de şapte ani şi-a pierdut cunoştinţa, iar o cantitate foarte mare de sânge i-a ieşit pe nas şi pe gură.</p>
      <p>"A fost, nu ştiu, o coagulare de sânge în plămâni, sângele a dat pe gură şi pe nas. L-au resuscitat un sfert de oră, douzeci de minute, până au cărat aparatura de la parter până la etajul 5. Îmi pare rău că nu am putut să filmez cum cărau în braţe asistentele tuburile de oxigen şi defibrilatorul, ajungând în 40 de minute. E ceva de neimaginat. Cu toate astea, l-au resuscitat doar apăsând pe pieptul lui", a mai declarat tatăl adoptiv al lui Ianis.</p>
      <p>Timp de aproximativ două ore, medicii au încercat în zadar să îl resusciteze pe copil, iar spre seară au declarat decesul.</p>
      <p>Potrivit jurnaliştilor de la <a href="https://www.ziaruldeiasi.ro/stiri/moartea-unui-copil-a-socat-iasul-defibrilatorul-carat-pe-brate-5-etaje-in-40-de-minute--237488.html">ziaruldeiasi.ro</a>, medicii cred că băiatul ar fi fost diagnosticat greşit cu varicelă, existând suspiciunea de meningită meningococică.</p>
      <p>Autopsia va arăta cauza exactă a morţii, însă părinţii sunt hotărâţi să depună plângeri şi să dea în judecată spitalul pentru a-i face dreptate lui Ianis.</p>
    </article>
  </body>
</html>