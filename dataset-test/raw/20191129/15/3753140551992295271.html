<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/article/2019/11/29/ne_spalyuyte_kaloriyi_v_pist_rizdvyanyy_pist_i_z_chym_quotyogo_yidyatquot"/>
    <meta property="og:site_name" content="espreso.tv"/>
    <meta property="article:published_time" content="2019-11-29T15:19:00+00:00"/>
    <meta property="og:title" content="Не спалюйте калорії в світлий час для душі. Різдвяний піст і з чим &quot;його їдять&quot;"/>
    <meta property="og:description" content="Почалася Чотиридесятниця - останній піст року. Як радять священнослужителі та лікарі очистити за цей час душу та тіло"/>
  </head>
  <body>
    <article>
      <h1>Не спалюйте калорії в світлий час для душі. Різдвяний піст і з чим "його їдять"</h1>
      <address><time datetime="2019-11-29T15:19:00+00:00">29 Nov 2019, 15:19</time> by <a rel="author">Тетяна Зінченко</a></address>
      <p>Почалася Чотиридесятниця - останній піст року. Як радять священнослужителі та лікарі очистити за цей час душу та тіло</p>
      <p>Учора, в перший день Чотиридесятниці - різдвяного посту, у мене відбувся спонтанний маленький, але дуже знаковий для цього періоду,  діалог з бабусею, яка на базарі - трошки осторонь від основних рядів, бо вже "не здужаю з молодими", за її словами, продає свій нехитрий продуктовий крам:</p>
      <blockquote>
        <i>- Смачна ваша сметанка, бабуню Томо. Але ж піст почався, ну і я не знаю...<br/>- Що ти не знаєш? Сметанка свіженька, я щойно прийшла на базар.<br/>- Та це я знаю. Але піст і сметанка? Як їх поєднати?<br/>- Прислухайся до себе. Можеш - то й не їж. Сметана була і буде. Але не роби так, як щойно дівчина мені сказала.<br/>- Що вона сказала?<br/>- Що піст, і нарешті вона спалить зайві калорії. Не калорії треба спалювати, а гординю, заздрість, лінь - те, що справді погано. А їжа - то всього лиш їжа. Який у ній може бути гріх, якщо в міру? Хіба що ти відрами їсти будеш. То відрами їсти не можна і не в піст...</i>
      </blockquote>
      <p>
        <b>Піст - це ліки. Але навіть найкорисніші ліки стають шкідливими, якщо хворий не знає, як їх застосовувати. </b>
      </p>
      <figure>
        <img src="https://static.espreso.tv/uploads/article/2695457/images/im-advent_1821740_640_650x410.jpg"/>
      </figure>
      <p><b>Свт. Іван Златоуст</b> </p>
      <p>Отже завершується ще один дуже складний, шпилястий, неоднозначний, та все ж славний рік для українців. І навіть те, що вінцем року буде Святий вечір і нарождення Небесного Немовляти - хороша давня православна традиція, яка, попри все, що відбувалося в довгому році, вселяє віру, надію і любов. </p>
      <p>Але Різдву передує 40-денний піст, який спонукає вірян зануритися в себе, у своє коріння, і відтворити символи своєї віри чіткіше, уявити свій земний шлях в реальніших обрисах, ясніше зрозуміти своє призначення і місію. Кожна людина приходить у цей світ з певною місією, і ці 40 днів - це як 40 кроків, які мають прочистити цей шлях насамперед від власних сумнівів, страхів, вад. <br/><i><b>Дата Різдвяного посту незмінна щороку - він починається 28 листопада і завершується 7 січня. Напередодні, 27 листопада, Православна Церква відзначає день пам'яті  одного з 12 апостолів Ісуса Христа - апостола Пилипа, тому ще цей піст назиають Пилипівкою. </b></i> <br/>Різдвяний піст - своєрідна подяка Господу за Його дари.  Заборони і правила посту відкривають перед християнами можливість навчитися уникати конфліктних ситуацій і спокус, які виникають. </p>
      <figure>
        <img src="https://static.espreso.tv/uploads/article/2695457/images/im-b136e617119dca736e9b23404a76e08f.jpeg"/>
      </figure>
      <p>
        <b>Історія Сорока світлих днів</b>
      </p>
      <p>Спочатку, з  IV століття, Різдвяний піст тривав лише сім днів, пізніше - 10. А з ХІІ століття, згідно з указом патріарха Константинопольського, його подовжили до 40 днів, тому в церковному статуті він значиться як Чотиридесятниця.<br/>А ще ці дні символізують 40-денний піст Мойсея, який після сорока днів посту прочитав на  кам'яних скрижалях послання Боже.</p>
      <p>
        <b>“Піст – це насамперед духовне приготування”. 10 настанов Владики Венедикта на Різдвяний піст</b>
      </p>
      <p>
        <b>
          <i>Владика Венедикт – Єпископ єпархії Святого Миколая УГКЦ з осідком у Чикаго (США) на сторінці Фундація Духовного Відродження розповідає про прості істини, які просто треба знати.</i>
        </b>
      </p>
      <p>1. Для Церкви існує дві найбільші події в житті Ісуса Христа: Його Воскресіння, через яке Він нам подарував життя вічне, а також Його народження, тобто воплочення Сина Божого. Подібно, як християни готуються до Великодня, щоб гідно зустріти це свято, так само вони повинні усвідомлено зустріти Різдво.<br/>2. Спонтанність – це добре, але тоді, коли вона побудована на доброму приготуванні. Тому Церква заповідає час Різдвяного посту для доброго приготування і усвідомленого переживання Різдва Господа нашого Ісуса Христа.<br/>3. В давнину церковна традиція підкреслювала, що під час Різдвяного посту не вживається м’ясо, а риба вживається в неділю. Якщо хтось може цього дотримуватися і сьогодні – це похвально. Якщо ж ні, рекомендовано не вживати м’яса в середу і п’ятницю.<br/>4. Люди, які перебувають в надзвичайних обставинах, від яких вони залежні і не можуть обирати їжу, – звільнені від посту.<br/>5. Питання полягає не у строгості посту, бо він полягає не лише у вживанні або невживанні чогось. Піст – це насамперед духовне приготування.<br/>6. Потрібно починати з малого, бо ніхто не народжується святим чи грішним. Такими стають. Тому, коли мова йде про піст, потрібно подумати, від чого ми можемо легко і реально відмовитися. Таким чином крок за кроком цю свободу ми зможемо відвойовувати.<br/>7. Піст, відверто кажучи, не потрібен Богу. Він потрібен нам, щоб ставати вільними і свобідними.</p>
      <p>
        <b>Харчування: тримати баланс! Поради дієтолога</b>
      </p>
      <p>Піст, звичайно вносить свої корективи у звичне харчування, але не потрібно вважати їх обмеженням. Під час посту не вживають м'ясо, вершкове масло, молоко, яйця, сир. Крім того, у понеділок, середу і п'ятницю Різдвяного посту за церковним уставом не дозволяється риба, олія й вино. У вівторок, четвер, суботу і неділю можна готувати з олією. Риба під час Різдвяного посту дозволяється в суботні та недільні дні й великі свята. </p>
      <p>
        <b>Як правильно дотримуватися посту і при цьому не лише зберегти своє здоров'я, а й примножити його, розповіла  столичний лікар-дієтолог Оксана Скиталінська</b>
      </p>
      <blockquote>"На мою думку, піст - це хороша можливість оздоровити своє тіло, і можливо, душу. Тому що під час посту людина відмовляється від білків тваринного походження. І це дуже добре для більшості людей, які харчуються жирним і смаженим м’ясом, вживають багато солодощів, мало рухаються. Зрештою, для наших предків м'ясо не було щоденною їжею і нам також не варто споживати м'ясо щодня", - каже лікар-дієтолог.</blockquote>
      <p>Але піст, за її словами, у такому вигляді підходить не всім. Вагітним жінкам, дітям, підліткам, людям, які готуються або перенесли операції, після інфекційних захворювання не варто виключати тваринні білки із раціону. </p>
      <figure>
        <img src="https://static.espreso.tv/uploads/article/2695457/images/im-644_151202402647528.jpg"/>
      </figure>
      <p>
        <b>Що слід вживати щодня</b>
      </p>
      <p>Враховуючи ще й те, що Різдвяний піст припадає на зимовий період з обмеженням ще й природних вітамінів, зокрема необхідного людині вітаміну вітаміну D, який продукується сонцем,<b> лікар-дієтолог Оксана Скиталінська радить певні продукти, які варто вживати щодня.</b></p>
      <p><b>1. Білки. </b>З кожним прийомом їжі ми повинні вживати білки, адже вони є будівельним матеріалом для клітин імунної системи, імуноглобулінів, які підвищують захисні сили і сприяють швидкому відновленню організму. Але до вибору білка необхідно підходити ретельно, вибираючи лише «правильні». </p>
      <p>Джерела рослинних білків — це бобові (квасоля, горох, нут, сочевиця, арахіс), картопля, крупи, горіхи, насіння, гриби, соєві продукти. Щоб отримати повноцінний білок, ці продукти потрібно комбінувати, наприклад, готувати гречку з грибами, йогурти на основі молока з горіхів мигдалю, вівса, додавати багато овочів, причому у вареному вигляді, бо так вони найкраще засвоюються.</p>
      <p>Дієтолог підкреслює, що прийом в їжу білка пов'язаний з тим, що він не накопичується в організмі, а тому повинен надходити з кожним прийомом їжі, але  в помірних кількостях: не більше 25%, а решта 75% - овочі, каші.</p>
      <p><b>2. Вуглеводи.</b> Їх джерела — це різноманітні крупи, хліб зерновий, висівковий, український. Лікар радить біле борошно замінити на пшеничне цільнозернове та житнє обдирне і вживати овочі, фрукти та ягоди — свіжі, сушені і заморожені, готувати з ними каші, десерти, вітамінні напої.</p>
      <p><b>3. Жири.</b> Дуже важливі для формування міцного імунітету. Але вони, на переконання дієтолога, мають бути також правильними, бо від їх якості  залежить робота всіх клітин у нашому організмі.</p>
      <p>Джерела жирів — суміш оливкової, соняшникової та кукурудзяної олій — використовувати для додавання у готові страви, горіхи волоські, мигдаль; насіння льону, гарбуза, кунжутне, арахісове масло та халва (джерело білків та жирів). За її словами, чільне місце в раціоні цього часу відводиться насінню льону - в день достатньо 1-2 чайних ложки. Особливу у цьому зв’язку увагу лікар приділяє і горіхам.</p>
      <p>Омега-3 жири, які мають протизапальні властивості, а також важливі для підтримки імунітету і здоров'я, лікар радить шукати в оселедці та скумбрії.</p>
      <p>"Вони є у винятково сирій (засоленій або мороженій) рибі, оскільки будь-яка термічна обробка (варіння, смаження, запікання) змінює їх формулу і на "виході" Омеги-3 там немає. Для безпечного споживання такої риби потрібно купувати добре просолений оселедець або скумбрію і потім вимочувати у воді. Не вибирайте "малосольну" рибу, щоб знизити ризик зараження".</p>
      <p><b>4. Вітаміни. </b>Дієтолог радить вживати сезонні овочі й фрукти, багаті вітаміном С. "Вітамін С, також, на жаль, не накопичується в організмі, тому його запаси постійно необхідно підтримувати. Він має протизапальні, противірусні властивості, скорочує тривалість захворювання і попереджає розвиток ускладнень".</p>
      <p>Лідери по вітаміну С: суха шипшина, ягоди смородини (морожені), обліпиха, капуста (вся!), особливо білокачанна свіжа та квашена. Можете вживати і якісний вітамін С в таблетках, але він обов'язково має бути з біофлавоноїдами (концентратами або екстрактами ягід), які сприяють його засвоєнню.</p>
      <p>Багато вітамінів подарує вам різнокольорова рослинна їжа. Там є сотні тисяч фітохімічних речовин, які мають багатогранний вплив на наше здоров'я.</p>
      <p><b>5. У зимову пору не слід забувати і "важку артилерію" - фітонциди,</b> які містяться в цибулі та часнику – нагадує лікар Скиталінська. Ті, хто не особливо шанує ці ароматні, але вкрай корисні добавки, мають   включити в раціон альтернативні продукти - імбир і куркуму.</p>
      <p>"Фітонциди - це природні антибіотики та противірусні засоби. Вони пригнічують бактерії, віруси, перешкоджають їхньому розмноженню. Це природні антибіотики, які не мають побічних ефектів». Але не перестарайтеся, додаючи цибулю і часник в кожну страву. Досить з'їдати чверть невеликої цибулини і 1-2 зубчики часнику.  </p>
      <p>З важливих порад лікаря слід вирізнити ще й ту, що всі страви потрібно вживати свіжими.</p>
      <figure>
        <img src="https://static.espreso.tv/uploads/article/2695457/images/im-im-2-fish-5-loaves.jpg"/>
      </figure>
      <p><b>Чому надати перевагу. Смачні та корисні лайфхаки </b>          </p>
      <ul>
        <li><b>Напої. </b>Похолодання збільшує ризик переохолодження, тому напої мають бути переважно теплими. Настав час калини, шипшини, обліпихи, імбиру та зігріваючих чаїв, вважає дієтолог Оксана Скиталінська.. В холодну пору року треба взяти за правило випиватипо 2-3 чашки цілющого чаю, завдяки якому організм збагатиться вітамінами, природними антисептиками, противірусними і протистресовими елементами. </li>
        <li>
          <b>Каші. </b>
        </li>
        <li>Круп'яні. До будь-якої каші  додати жменю подрібнених горіхів, свіжих чи заморожених ягід чи подрібнених сухофруктів, або шматок яблука чи груші, трішки насіння льону, половинку чайної ложки куркуми, заправити чайною ложкою (можна двома) меду.</li>
        <li>Гарбузові (з крупами).  Гарбуз багатий каротинами, вітамінами, клітковиною (пектином) і куркуміном. Низькокалорійний. Зменшує набряки, покращує виділення жовчі, нормалізує рівень холестерину, а ще нормалізує обмін речовин. </li>
        <li><b>Борщі, супи, крем-супи.</b> "Український борщ - ще одне із чудес світу, що радує око, зводить з розуму ніс, ощасливлює шлунок, спонукає до творчості, поєднує людські долі, ламає язики іноземцям, спонукає до відкриттів біохіміків. Пароль успішного борщу, нагадує лікар-дієтолог, - не засмажувати і не переварювати" - впевнена лікар.</li>
        <li><b>Салати.  </b>Будь-які свіжі овочі. Капуста, морква, редька, ріпа, дайкон, селера  подрібнюється, листкові овочі рвуться руками. Заправляти соком лимона або бальзамічним оцтом, олією чи сумішшю олій, горіхами. </li>
        <li><b>Намазки.</b> Корисні сендвічі. Хумус. Можна ж приготувати такий сендвіч, що повністю працюватиме на ваше здоров’я. Ось, приміром, як цей, що його пропонує дієтолог – з висівковим хлібом (житнім), хумусом (паштетом з бобових зі спеціями та овочами) і оселедцем.</li>
        <li><b>Десерти. </b>Молодильні яблука - яблука, запечені із сухофруктами, притрушені корицею, з горіхами, медом. Киселі, узвари, фруктові желе, суфле, штруделі з мінімумом тіста і максимумом фруктів. Млинці, вареники з обдирного борошна – з маком і родзинками, із замороженими ягодами, з тертими яблуками.</li>
      </ul>
      <figure>
        <img src="https://static.espreso.tv/uploads/article/2695457/images/im-im-rzdvyaniy-pst-2018-2019-data-osoblivst-tradicyi_452.jpeg"/>
      </figure>
      <p> <br/><b>Молитви в поміч!</b><br/>Насправді піст - світлий час підготовки до найголовнішого на землі Дня народження. Дуже багато людей чекає на це. І тоді, коли над вертепом засіяє яскрава зоря, ми завершимо свій піст, покуштувавши насамперед куті. А поки що - молитви, стриманість, занурення у себе. Не треба сумувати, обманювати, бути роздратованим.  Та й особливо зациклюватися на їжі також не слід.  Святі отці, приміром, Іоан Дамаскін, говорять дуже влучну фразу: "Якби піст полягав лише в їжі, то святими були б корови". <br/><b>Божого благословіння і світлої дороги до Святвечора!</b></p>
      <figure>
        <img src="https://static.espreso.tv/uploads/article/2695457/images/im-original_24518.png"/>
      </figure>
    </article>
  </body>
</html>