<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626927/%E0%A6%85%E0%A6%A4%E0%A6%BF%E0%A6%B7%E0%A7%8D%E0%A6%A0-%E0%A6%B9%E0%A7%9F%E0%A7%87-%E0%A6%AE%E0%A6%BE%E0%A6%A6%E0%A6%95%E0%A6%BE%E0%A6%B8%E0%A6%95%E0%A7%8D%E0%A6%A4-%E0%A6%9B%E0%A7%87%E0%A6%B2%E0%A7%87%E0%A6%95%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87-%E0%A6%A6%E0%A6%BF%E0%A6%B2%E0%A7%87%E0%A6%A8-%E0%A6%AC%E0%A6%BE%E0%A6%AC%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T15:31:00+00:00"/>
    <meta property="og:title" content="অতিষ্ঠ হয়ে মাদকাসক্ত ছেলেকে পুলিশে দিলেন বাবা"/>
    <meta property="og:description" content="কিশোরগঞ্জের পাকুন্দিয়া উপজেলায় মাদকাসক্ত ছেলের যন্ত্রণায় অতিষ্ঠ হয়ে তাঁকে পুলিশে দিয়েছেন বাবা। গতকাল বৃহস্পতিবার রাত সাড়ে আটটায় ভ্রাম্যমাণ আদালত ছয় মাসের কারাদণ্ড দিয়ে তাঁকে কিশোরগঞ্জ জেলা কারাগারে পাঠান।"/>
  </head>
  <body>
    <article>
      <h1>অতিষ্ঠ হয়ে মাদকাসক্ত ছেলেকে পুলিশে দিলেন বাবা</h1>
      <address><time datetime="2019-11-29T15:31:00+00:00">29 Nov 2019, 15:31</time> by <a rel="author">প্রতিনিধি, কিশোরগঞ্জ</a></address>
      <p>কিশোরগঞ্জের পাকুন্দিয়া উপজেলায় মাদকাসক্ত ছেলের যন্ত্রণায় অতিষ্ঠ হয়ে তাঁকে পুলিশে দিয়েছেন বাবা। গতকাল বৃহস্পতিবার রাত সাড়ে আটটায় ভ্রাম্যমাণ আদালত ছয় মাসের কারাদণ্ড দিয়ে তাঁকে কিশোরগঞ্জ জেলা কারাগারে পাঠান।</p>
      <p>ভ্রাম্যমাণ আদালত পরিচালনা করেন উপজেলা নির্বাহী কর্মকর্তা (ইউএনও) মো. নাহিদ হাসান। কারাদণ্ডাদেশপ্রাপ্ত সুজন মিয়ার (২২) বাড়ি উপজেলার এগারসিন্দুর ইউনিয়নের চরখামা গ্রামে।</p>
      <p>সুজনের পারিবারিক সূত্রে জানা গেছে, চার বছর ধরে তিনি মাদকাসক্ত। নেশার টাকা জোগাড় করতে প্রায়ই ঘর থেকে বিভিন্ন জিনিস চুরি করে বিক্রি করতেন। এতে বাধা দিলে মা-বাবাকে প্রায়ই মারধর করতেন সুজন। মাদকাসক্ত ছেলের যন্ত্রণায় অতিষ্ঠ হয়ে বৃহস্পতিবার সকাল ১০টার দিকে বাবা ওয়ায়েজ উদ্দিন ছেলেকে পাকুন্দিয়া থানায় নিয়ে গিয়ে পুলিশের হাতে তুলে দেন। পরে রাত সাড়ে আটটার দিকে ভ্রাম্যমাণ আদালত বসিয়ে তাঁকে ছয় মাসের কারাদণ্ড দেন ইউএনও। এ সময় পাকুন্দিয়া থানার সহকারী উপপরিদর্শক (এএসআই) আনোয়ারুল ইসলাম, বাবা ওয়ায়েজ উদ্দিনসহ তাঁর পরিবারের লোকজন উপস্থিত ছিলেন।</p>
      <p>ওয়ায়েজ উদ্দিন বলেন, ‘২০১০ সালে সুজন এসএসসি পাস করে। বন্ধুদের পাল্লায় পড়ে একপর্যায়ে মাদকাসক্ত হয়ে পড়ে। নেশার টাকা জোগাড় করতে চুরি করে বাড়ির আসবাবসহ ছোটখাটো জিনিসপত্র বিক্রি করতে থাকে। এতে বাধা দিলে বাড়ির লোকজনকে সে প্রায়ই মারধর করত। তাকে অনেকবার বোঝানো হয়েছে, কিন্তু সে শোধরায়নি। তাই বাধ্য হয়ে তাকে পুলিশের হাতে তুলে দিয়েছি।’</p>
      <p>ইউএনও মো. নাহিদ হাসান প্রথম আলোকে বলেন, মাদকাসক্ত প্রমাণিত হওয়ায় মাদকদ্রব্য নিয়ন্ত্রণ আইন-২০১৮-এর ৪২ ধারায় সুজনকে ছয় মাসের কারাদণ্ড দেওয়া হয়েছে।</p>
    </article>
  </body>
</html>