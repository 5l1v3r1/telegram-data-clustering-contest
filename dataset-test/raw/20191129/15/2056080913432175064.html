<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/skorost/2019/11/29/3999008_proverkite_za_skorost_produljavat_vkljuchitelno_i/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T15:44:00+00:00"/>
    <meta property="og:title" content="Проверките за скорост продължават, включително и нощем, предупредиха от МВР"/>
    <meta property="og:description" content="До 25 ноември броят на издадените фишове за превишена скорост е 702 604. Близо 1/5 от констатираните нарушения са засечени в тъмната част на денонощието."/>
  </head>
  <body>
    <article>
      <h1>Проверките за скорост продължават, включително и нощем, предупредиха от МВР</h1>
      <address><time datetime="2019-11-29T15:44:00+00:00">29 Nov 2019, 15:44</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Продължава започналата на 25 ноември операция за контрол на скоростните режими, включително и в тъмната част на денонощието, предупредиха от пресцентъра на МВР. Уточнява се, че екипите ще наблюдават както междуселищните, така и пътищата в очертанията на населените места.</p>
      <p>Статистиката на Пътна полиция показва, че от началото на годината до 25 ноември броят на издадените фишове за превишена скорост е 702 604. Близо 1/5 от констатираните нарушения са засечени в тъмната част на денонощието, когато се регистрират и най-тежките катастрофи.</p>
      <p>Само през месеците септември и октомври са издадени съответно 57 414 и 84 094 фиша за скорост, като между 15 и 20% от всички нарушения са установени в тъмната част на денонощието.</p>
      <p>Най-често водачите на леки автомобили нарушават скоростните режими в населените места, сочи анализът на експертите, извършен за периода от началото на годината до ноември месец. 414 322 от всички констатирани нарушения са регистрирани именно в населени места, а на междуселищни пътища те са 282 814. Санкционираните шофьори, осъществяващи обществен превоз на пътници и опасни товари, са 3062.</p>
      <p>От началото на годината до 31 октомври в България са регистрирани 5607 тежки пътнотранспортни произшествия с 517 загинали и 7103 ранени. Поради несъобразена скорост са станали 1469 катастрофи със 158 загинали и 1940 ранени.</p>
      <p>В момента Пътна полиция разполага със 148 мобилни радара в патрулките, 30 триноги и 25 стационарни камери. В момента е в ход <a href="https://www.dnevnik.bg/skorost/2019/10/30/3984484_putnata_policiia_chaka_novi_159_radara_i_8_sistemi_za/">обществена поръчка за покупка</a> на 159 нови радара от различни видове - 103 стационарни уреда за контрол на скоростта и 56 стационарно преносими. Осигурено е и финансиране за изграждане на още осем отсечки за контрол на средната скорост.</p>
      <p>В ход е и обществена поръчка <a href="https://www.dnevnik.bg/skorost/2019/11/27/3997745_policeiskite_kolite_za_taen_kontrol_na_putia_shte_sa/">за покупка на цивилни автомобили</a> за контрол на скоростта по магистралите. При нея впечатлява цената - 4.8 млн. лева за 15 коли, или по 320 хил. лева за всяка патрулка под прикритие. Обяснението е, че е скъпо оборудването им.</p>
    </article>
  </body>
</html>