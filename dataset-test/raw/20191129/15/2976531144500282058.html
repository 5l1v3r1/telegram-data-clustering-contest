<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-29/stjarnans-lillasyster-redo-for-varldscupdebut"/>
    <meta property="og:site_name" content="Sydsvenskan"/>
    <meta property="article:published_time" content="2019-11-29T15:37:00+00:00"/>
    <meta property="og:title" content="Stjärnans lillasyster redo för världscupdebut"/>
    <meta property="og:description" content="Jättetalangen Elvira Öberg är stjärnan Hanna Öbergs lillasyster."/>
  </head>
  <body>
    <article>
      <h1>Stjärnans lillasyster redo för världscupdebut</h1>
      <h2>Ett nytt ansikte dyker upp under världscuppremiären i skidskytte. Men efternamnet är bekant. Den 20-åriga jättetalangen Elvira Öberg – stjärnan Hanna Öbergs lillasyster – får chansen i söndagens sprint i Östersund.<br/>– Just som skidskyttar är vi nog ganska lika, säger Elvira Öberg.</h2>
      <address><time datetime="2019-11-29T15:37:00+00:00">29 Nov 2019, 15:37</time> by <a rel="author">TT</a></address>
      <p>Våren 2018 slog Elvira Öberg igenom på juniornivå när hon tog inte mindre än tre guld på junior-VM. Då var hon 19 år och faktiskt yngre än när storasyster Hanna Öberg stod för ett liknande genombrott på junior-VM 2016.</p>
      <p>Nu är Elvira Öberg en av sex svenska damer som ska köra söndagens sprint under världscuppremiären på hemmaplan.</p>
      <p>– Jätteroligt. Verkligen jättekul och det ska bli väldigt spännande att få tävla, säger hon på plats på skidskyttestadion i Östersund.</p>
      <p>
        <b>TT: Är känslan att du vill se och lära eller faktiskt fajtas om bra placeringar?</b>
      </p>
      <p>– Det är lite både och. Det är klart att det är min första världscupstart och jag har fortfarande två år kvar som junior. Men samtidigt vill jag visa vad jag kan, och jag kommer gå ut och göra mitt absolut bästa och försöka nå så långt som möjligt.</p>
      <p>Eftersom hon fortfarande är junior – men får chansen i världscupen – vet hon inte om det återigen blir junior-VM som blir säsongens stora mål, eller om det blir seniorernas VM.</p>
      <p>– Hade jag fått frågan i somras hade jag sagt JVM, men nu vet jag inte riktigt längre. Det är klart att om stora VM i Antholz blir aktuellt kommer jag inte att tacka nej till det. Så jag tar säsongen lite som den kommer, säger Elvira Öberg.</p>
      <p>Hon har lyssnat och tagit in råd från storasyster Hanna, mest har de handlat om att tänka på att ta tävlingen lite som vilken som helst.</p>
      <p>– Och att jag inte ska bli nervös i onödan, det är som vanligt egentligen och bara lite mer saker runtomkring.</p>
      <p>
        <b>TT: Hur är du som skidskytt?</b>
      </p>
      <p>– Jag skulle säga att jag är ganska lugn och framför allt fokuserad. Jag försöker jobba med en sak i taget och inte förivra mig, inte tänka för mycket på skyttet om man är ute i spåren och tvärtom.</p>
      <p>
        <b>TT: Det låter ganska likt Hanna, är ni lika som skidskyttar?</b>
      </p>
      <p>– Ja, det skulle jag säga. Just där är vi nog ganska lika.</p>
      <p>Hanna Öberg gläds förstås åt att ha sin syster med i världscupen.</p>
      <p>– Det är jättekul, hon har verkligen utvecklats mycket till den här vintern och det ska verkligen bli spännande att följa henne och se vad hon kan göra på den här högsta nivån också, säger Hanna Öberg.</p>
      <p>
        <b>TT: Kan du ge henne någon extra trygghet eller behövs det inte?</b>
      </p>
      <p>– Hon är väldigt trygg, men det är klart att jag tipsar om allt jag har lärt mig under de här åren, mest om saker runtomkring.</p>
      <hr/>
      <p>Fakta</p>
      <h3>Elvira Öberg</h3>
      <p>Född: 26 februari 1999 (20 år).</p>
      <p>Från: Svensbyn utanför Piteå.</p>
      <p>Bor: Östersund.</p>
      <p>Klubb: Piteå skidskytteklubb.</p>
      <p>Främsta meriter: Tre JVM-guld 2018 i sprint, distans och stafett.</p>
      <p>Aktuell: Debuterar i världscupen i söndagens sprint i Östersund.</p>
      <hr/>
      <p>Fakta</p>
      <h3>Hanna Öberg</h3>
      <p>Född: 2 november 1995 (23 år).</p>
      <p>Från: Svensbyn utanför Piteå.</p>
      <p>Bor: Östersund.</p>
      <p>Klubb: Piteå skidskytteklubb.</p>
      <p>Familj: Sambon Jesper Nelin (också landslagsskidskytt) samt mamma Viktoria, pappa Tomas och syster Elvira.</p>
      <p>Främsta meriter: VM 2019: Guld i distansloppet. OS 2018: Guld i distansloppet och silver i damernas stafett. Tre tredjeplatser i världscupen säsongen 2018—2019. EM-guld i distansloppet 2019.</p>
      <hr/>
      <p>Fakta</p>
      <h3>Världscuppremiären i Östersund</h3>
      <p>Lördag 30 november: Singelmixedstafett (kl 13.10), mixedstafett (15.00).</p>
      <p>Söndag 1 december: Sprint, herrar (12.30), sprint, damer (15.30).</p>
      <p>Onsdag 4 december: Distans, herrar (16.15).</p>
      <p>Torsdag 5 december: Distans, damer (16.20).</p>
      <p>Lördag 7 december: Stafett, herrar (17.30).</p>
      <p>Söndag 8 december: Stafett, damer (15.30).</p>
      <p>Tävlingarna sänds i SVT</p>
      <hr/>
      <p>Fakta</p>
      <h3>Världscupen i skidskytte</h3>
      <p>28 november–8 december: Östersund.</p>
      <p>12–15 december: Hochfilzen, Österrike.</p>
      <p>16–22 december: Le Grand Bornand, Frankrike.</p>
      <p>6–12 januari: Oberhof, Tyskland.</p>
      <p>13–19 januari: Ruhpolding, Tyskland.</p>
      <p>20–26 januari: Pokljuka, Slovenien.</p>
      <p>2–8 mars: Nove Mesto, Tjeckien.</p>
      <p>9–15 mars: Kontiolax, Finland.</p>
      <p>16–22 mars: Oslo, Norge.</p>
    </article>
  </body>
</html>