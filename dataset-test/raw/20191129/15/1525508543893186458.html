<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4784023/%D8%A7%D8%AD%D8%AA%D9%85%D8%A7%D9%84-%D8%AA%D8%B9%D8%B7%DB%8C%D9%84%DB%8C-%D9%85%D8%AF%D8%A7%D8%B1%D8%B3-%D8%A7%D8%B5%D9%81%D9%87%D8%A7%D9%86-%D8%AF%D8%B1-%D8%B1%D9%88%D8%B2-%DB%8C%DA%A9-%D8%B4%D9%86%D8%A8%D9%87-%D9%86%DB%8C%D8%B2-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T15:30:32+00:00"/>
    <meta property="og:title" content="به دلیل تداوم آلودگی هوا؛ احتمال تعطیلی مدارس اصفهان در روز یک شنبه نیز وجود دارد"/>
    <meta property="og:description" content="اصفهان - مدیرکل مدیریت بحران استانداری اصفهان گفت: فردا مهدکودک ها، پیش دبستانی ها، مقاطع ابتدایی شهر اصفهان تعطیل است و احتمال تعطیلی مدارس اصفهان در روز یک شنبه نیز وجود دارد."/>
  </head>
  <body>
    <article>
      <h1>به دلیل تداوم آلودگی هوا؛ احتمال تعطیلی مدارس اصفهان در روز یک شنبه نیز وجود دارد</h1>
      <address>
        <time datetime="2019-11-29T15:30:32+00:00">29 Nov 2019, 15:30</time>
      </address>
      <p>منصور شیشه فروش در گفت و گو با <a href="https://www.mehrnews.com/">خبرنگار مهر</a> با اشاره به اعلام پایداری جوی و سکون و پایداری هوا در طول دو هفته اخیر و انباشت آلاینده های جوی در کلان شهر اصفهان اظهار داشت: با تشکیل جلسه کارگروه شرایط آلودگی هوا، با بررسی نتایج استخراج شده و به منظور مدیریت و کنترل و جلوگیری از افزایش آلاینده های جوی و عدم مواجه گروه های حساس با آلودگی هوا روز شنبه، نهم آذرماه تمام مهدکودک ها، پیش دبستانی ها، مقاطع ابتدایی، در نواحی شش گانه شهر اصفهان و مناطق زرین شهر، فولادشهر، باغ بهادران، خمینی شهر، نجف آباد، شاهین شهر، فلاورجان، پیربکران، برخوار، مبارکه و شهر سگزی تعطیل است.</p>
      <p>وی با اشاره به اینکه وضعیت هوای اصفهان در شرایط آلوده برای گروه های حساس است، تاکید کرد: با توجه به تداوم پایداری هوا امکان تعطیلی مدارس در روز یک شنبه نیز وجود دارد.</p>
      <p>مدیرکل مدیریت بحران استانداری اصفهان با بیان اینکه تعطیلی مدارس به منظور ماندن در منازل است و چنانچه ثابت شود که تعطیلی مدارس منجر به افزایش تردد شهروندان خواهد شد در تصمیمات مدیریت بحران تعطیلی منظور نخواهد شد، گفت: توصیه می شود که گروه های حساس و کودکان در داخل منزل بمانند و از تردد در فضای عمومی اجتناب کنند.</p>
      <p>مدیرکل مدیریت بحران استانداری اصفهان با اعلام اینکه ۲۰ ایستگاه سنجش آلاینده های سازمان محیط زیست در اصفهان فعال است و وضعیت هوا به اطلاع شهروندان رسیده می شود، تصریح کرد: میانگین آلاینده ها در روزهای آینده هم در وضعیت ناسالم خواهد بود و بنابراین ورزش درفضای باز به هیچ عنوان توصیه نمی شود.</p>
      <p>وی افزود: ۲۵۰ کوره آجرپزی در سطح استان اصفهان به ویژه در مناطق شرق استان اصفهان و برخوار با نظارت سازمان صنعت، معدن و تجارت تعطیل شدند.</p>
      <p>شیشه فروش با بیان اینکه اداره کل محیط زیست بر مصوبات جلسه کمیته اضطرار که با حضور آموزش و پرورش، شهرداری، هواشناسی، سازمان صمت، ورزش و جوانان، محیط زیست و پلیس راهور و راهنمایی و رانندگی تشکیل شد نظارت دارد، ادامه داد: پلیس راهنمایی و رانندگی خودروهای دودزا و فاقد معاینه فنی را متوقف خواهد کرد و نظارت خود را در محدوده ترافیکی افزایش خواهند داد.</p>
      <p>وی با عنوان اینکه به شهرداری توصیه شد تا از برگ سوزی در محدوده ناژوان ممانعت به عمل آید، گفت: هر پدیده ای که منجر به آلودگی هوا می شود تحت کنترل است.</p>
      <p>مدیرکل مدیریت بحران استانداری با اعلام اینکه قرار است سازمان ورزش و جوانان و شهرداری از انجام ورزش های صبح گاهی در پارک ها و کوه صفه جلوگیری کنند، ابراز داشت: توصیه می شود افراد آسیب پذیر در محیط های بسته به فعالیت فیزیکی بپردازند.</p>
      <p>وی با تاکید بر صرفه جویی بر مصرف گاز خانگی که یکی از عوامل تولیدکننده آلاینده هاست، عنوان کرد: شهروندان می توانند با مدیریت در مصرف گاز در جلوگیری از  انتشار آلاینده های مصرفی از گاز طبیعی را کاهش دهند.</p>
      <p>شیشه فروش با اشاره به اینکه صنایع آلاینده در لیست محیط زیست تا آخر این هفته با کاهش فعالیت مواجه خواهند شد، بیان داشت: استمرار تامین سوخت یورو چهار در همه جایگاه های بنزین در اولویت قرار گرفته است و بسته های سلامت و آموزش هم از طریق مراکز بهداشت توزیع خواهد شد.</p>
    </article>
  </body>
</html>