<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2589149/mininfrastrukturi-vidmovilos-buduvati-trasu-m10-lviv-krakivec"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Мінінфраструктури відмовилось будувати трасу М10 Львів — Краківець"/>
    <meta property="og:description" content="Мініcтерство інфраструктури відмовилось будувати М10 Львів — Краківець"/>
  </head>
  <body>
    <article>
      <h1>Мінінфраструктури відмовилось будувати трасу М10 Львів — Краківець</h1>
      <address><time datetime="2019-11-29T15:45:00+00:00">29 Nov 2019, 15:45</time> by <a rel="author">Юлія Лавришин</a></address>
      <p>
        <i>Міністерство транспорту та інфраструктури України відмовилось від ідеї будівництва траси М10 Львів — Краківець.</i>
      </p>
      <p>Як <a href="https://www.facebook.com/ganushchynoleksandr/posts/2529523303791444?__xts__%5B0%5D=68.ARAxP3fU4dZ8vjAfhaWbKF-rKzJoXLRYMoufmRlF7efbOK0i1t3oNrALGWYv3suwvnkEl8hfMLmNnOzDy1Vd03ua4GUh7Wn0xMPmPSYBRabUnDzByw-U5shRoWO5Un9-8dTgZ0OJvMVplWSvY1ug8RnclsdpMNiyxDMtf0t1RJCrtdSucNMchcdiaoRJcqg4KvjcYAfyDF4pBqOs&amp;__tn__=-R">повідомив</a> у своєму Facebook голова Львівської обласної ради Олександр Ганущин, про це йому повідомили представники польської делегації. Мовляв днем раніше це озвучила делегація Мінінфраструктури. </p>
      <p>За інформацією Олександра Ганущина, сьогодні він зустрівся з депутатом Сейму Мареком Кухціньскі, міністром інфраструктури та будівництва Польщі Анджеєм Адамчиком, Надзвичайним і Повноважним Послом Республіки Польща в Україні Бартошем Ціхоцкі. Вони обговорили напрямки співпраці в галузі інфраструктури, зокрема про успішне запровадження залізничного сполучення Київ – Львів – Перемишль і Одеса – Львів – Перемишль та про розвиток автомобільного напрямку Боберка – Смольник (Журавин) та залізничного сполучення Хирів – Загуж.</p>
      <p>“Однак далі на нас з Маркіяном Мальським чекав неприємний сюрприз. Пан Адамчик поінформував, що вчора українська сторона на офіційних перемовинах їх поінформувала, що відмовляється від планів будівництва М10 або Львів – Краковець. Не знаю, хто саме з української сторони в делегації, очолюваній міністром інфраструктури Владиславом Криклієм, це сказав, але відмову підтвердили усі троє високих гостей”,  – написав Олександр Ганущин.</p>
      <p>На сайті Мінінфраструктури немає жодної інформації про це. На Facebook-сторінці Владислава Криклія справді <a href="https://www.facebook.com/vladyslav.kryklii/posts/2638627102893812">сказано</a>, що вчора він зустрічався з польською делегацією. Однак жодних детале, зокрема і про будівництво М10, немає.</p>
      <p>Нагадаємо, раніше Мінінфраструктури анонсувало, що на Львівщині <a href="https://www.032.ua/news/2557836/na-lvivsini-zavlatsa-tri-platni-dorogi">з’являться</a> три платні дороги.</p>
    </article>
  </body>
</html>