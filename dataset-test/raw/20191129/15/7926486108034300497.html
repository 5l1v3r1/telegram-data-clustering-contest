<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014779/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D9%82%D8%A7%D8%A8%D9%84-%D8%A8%D9%87%D8%AA%D8%B1%DB%8C%D9%86-%D9%85%D8%B1%D8%A8%DB%8C-%D9%84%DB%8C%DA%AF-%D9%85%DB%8C-%D8%AC%D9%86%DA%AF%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T15:28:00+00:00"/>
    <meta property="og:title" content="استراماچونی: مقابل بهترین مربی لیگ می‌جنگیم"/>
    <meta property="og:description" content="آندره‌آ استراماچونی، سرمربی تیم فوتبال استقلال از بازی فردای تیمش مقابل سپاهان به‌عنوان امتحانی بزرگ برای آبی‌پوشان یاد کرد."/>
  </head>
  <body>
    <article>
      <h1>استراماچونی: مقابل بهترین مربی لیگ می‌جنگیم</h1>
      <address>
        <time datetime="2019-11-29T15:28:00+00:00">29 Nov 2019, 15:28</time>
      </address>
      <p>
        <i>آندره‌آ استراماچونی، سرمربی تیم فوتبال استقلال از بازی فردای تیمش مقابل سپاهان به‌عنوان امتحانی بزرگ برای آبی‌پوشان یاد کرد.</i>
      </p>
      <p>به گزارش مشرق، <b>آندره‌آ استراماچونی </b>در نشست خبری پیش از دیدار <b>استقلال </b>مقابل <b>سپاهان </b>در هفته دوازدهم لیگ برتر اظهار داشت: بازی فردا برابر سپاهان امتحان بزرگی برای ماست. در این پنج ماه پیشرفت بسیار زیادی داشتیم و این بار باید در امتحانی سخت برابر سپاهان قرار بگیریم، تیمی که در 10 بازی گذشته خود در مسیر دقیق و خوبی بوده است.</p>
      <blockquote>بیشتر بخوانید:<br/><a href="https://www.mashreghnews.ir/news/1014736/%D9%81%D9%87%D8%B1%D8%B3%D8%AA-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D8%A7%DB%8C-%D8%AF%DB%8C%D8%AF%D8%A7%D8%B1-%D8%A8%D8%A7-%D8%B3%D9%BE%D8%A7%D9%87%D8%A7%D9%86">فهرست بازیکنان <i>استقلال</i> برای دیدار با سپاهان</a></blockquote>
      <p>«در زمان هدایت اینتر ایتالیا نیز هفت پیروزی پیاپی داشتید، اما در ادامه به مشکل خوردید.»، وی در واکنش به طرح این موضوع خاطر نشان کرد: شرایط اینتر متفاوت بود. در این تیم در مقطعی مشکلی به وجود آمد که تیم باید سه بازی سنگین در مسابقات اروپایی انجام می‌داد. ما در آن مقطع مصدومیت‌های پی‌درپی داشته و بازیکنان مهمی را از دست دادیم. شرایط اینجا اما فرق می‌کند. استقلال باانرژی بوده و پیشرفت کرده است. بازیکنان ما به صورتی بازی می‌کنند که با گذشته متفاوت بوده است، اما ما مسیر سختی را در پیش داریم و ممکن است نتایج مثبت نباشند. منتظرم ببینم بازیکنانم در شرایط سخت به چه صورت عمل می‌کنند. فکر می‌کنم فردا امتحان مهم و سختی در پیش داریم.</p>
      <p>سرمربی تیم فوتبال استقلال در مورد اینکه چقدر تیمش برای پیروزی مقابل سپاهان مصمم است، تصریح کرد: اول از همه باید بگویم که زمانی که کارم را در استقلال شروع کردم، سعی کردم عملکرد بازیکنانم را تغییر بدهم و در ادامه تلاش کردیم فوتبال هجومی را به نمایش بگذاریم. پس از مشکلی که در شروع داشتیم، اکنون تیم ما به بلوغ رسیده است، اما به این معنا نیست که هر بازی را ببریم و نمایش فوق‌العاده‌ای داشته باشیم. چیزی که از بازیکنانم خواستم همان درخواستی بوده است که قبل از دیدار با تراکتور داشته‌ام. ما نمی‌توانیم قول پیروزی به هواداران بدهیم، اما می‌توانیم قول بدهیم آن استقلال هجومی که می‌خواهند را، به نمایش بگذاریم. ما برای همه توپ‌ها می‌جنگیم.</p>
      <p>استراماچونی ادامه داد: فردا مقابل بهترین مربی لیگ می‌جنگیم. قلعه‌نویی یک نمونه برای مربیان جوان است. سپاهان به بهترین نحو آماده است و به این تیم احترام می‌گذاریم. سپاهان تنها یک گل دریافت کرده که آن هم از روی نقطه پنالتی بوده است. سپاهان تنها تیمی است که در میان لیگ‌های معتبر دنیا تنها یک گل آن هم از روی نقطه پنالتی دریافت کرده است. ما باید از تیم خوب و مربی خوب‌شان ممنون‌دار باشیم و سعی می‌کنیم رکوردشان را فردا بشکنیم.</p>
      <p>وی درباره اینکه استقلال پس از ناکامی ابتدای فصل روند خوبی پیدا کرد و در پاسخ به این پرسش که علت آن را در چه چیزی می‌بیند، گفت: از یک سمت خوشحالم و آن را به بازیکنانم گفته‌ام، اما از طرف دیگر اکنون شرایط سختی داریم، چرا که باید دو بازی سخت و پشت سر هم برگزار کنیم. فردا در استادیوم شاهد تقابل بهترین خط دفاعی و بهترین خط حمله لیگ خواهیم بود و تماشاگران از این تقابل لذت خواهند برد.</p>
      <p>سرمربی تیم فوتبال استقلال تصریح کرد: ما در بازی با نساجی در نیمه اول از عملکردمان رضایت نداشتیم، اما در نیمه دوم بهتر شدیم. دوست ندارم عملکردمان سینوسی و بالا و پایین داشته باشد. فردا مقابل سخت‌ترین حریف‌مان قرار می‌گیریم. سپاهان تیم بسته‌ای است و سخت است به آنها حمله کنیم و گل بزنیم. سپاهان دو سه سال میانگین سنی بالاتری از ما دارد. آنها بازیکنان بازیکنان حرفه‌ای و باتجربه در اختیار دارند و در شرایط سخت بهتر می‌توانند عمل کنند. به همین دلیل، فردا نبرد خیلی سختی برای ما خواهد بود.</p>
      <p>استراماچونی افزود: نقطه اصلی برای تیم ما تمرکز روی عملکرد دفاعی است، چرا که سپاهان بازیکنان باکیفیتی دارد که در فضای کم نیز می‌توانند گلزنی کنند. تفاوت بین ما و سپاهان پاس‌های کوتاه در تیم ما و بلند در سپاهان است. ما دوست داریم پرس کنیم و آنها با سه راه و استفاده از توپ‌های بلند قصد دارند از پرس‌ها فرار کنند.</p>
      <p>وی درباره غایبان تیمش برای دیدار فردا یادآور شد: روزبه چشمی و فرشید اسماعیلی صد درصد برای بازی آماده نیستند. چشمی در دقایق پایانی تمرین امروز ضربه‌ای به پایش خورد. اسماعیلی هم در دیدار با نساجی از ناحیه عضله پا دچار آسیب‌دیدگی شد. این دو بیشتر از 50 درصد در ترکیب خواهند بود و در بدترین حالت روی نیمکت قرار می‌گیرند. محمد دانشگر نیز به دلیل مسائل انضباطی در لیست تیم قرار نگرفته است.</p>
      <p>منبع: تسنیم</p>
    </article>
  </body>
</html>