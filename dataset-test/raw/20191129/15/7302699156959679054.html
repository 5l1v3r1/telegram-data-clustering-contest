<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000114746"/>
    <meta property="og:site_name" content="MGR Online"/>
    <meta property="article:published_time" content="2019-11-29T15:02:00+00:00"/>
    <meta property="og:title" content="หาดหัวหินขึ้นธงแดง!! ผู้ค้าชายหาดขนของหนีน้ำ คาดคลื่นลมแรงต่อเนื่อง 3 วัน"/>
    <meta property="og:description" content="ประจวบคีรีขันธ์ - หาดหัวหินขึ้นธงแดงเตือนนักท่องเที่ยวห้ามลงเล่นน้ำทะเล หลังเกิดคลื่นลมแรง ผู้ค้าชายหาดปิดร้านเกือบทั้งหมด ขนย้ายข้าวของขึ้นที่สูง คาดลักษณะคลื่นลมแรงจะเกิดขึ้นต่อเนื่องประมาณ 3 วัน"/>
  </head>
  <body>
    <article>
      <h1>หาดหัวหินขึ้นธงแดง!! ผู้ค้าชายหาดขนของหนีน้ำ คาดคลื่นลมแรงต่อเนื่อง 3 วัน</h1>
      <address><time datetime="2019-11-29T15:02:00+00:00">29 Nov 2019, 15:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011869001.JPEG"/>
      </figure>
      <p><b>ประจวบคีรีขันธ์ - หาดหัวหินขึ้นธงแดงเตือนนักท่องเที่ยวห้ามลงเล่นน้ำทะเล หลังเกิดคลื่นลมแรง ผู้ค้าชายหาดปิดร้านเกือบทั้งหมด ขนย้ายข้าวของขึ้นที่สูง คาดลักษณะคลื่นลมแรงจะเกิดขึ้นต่อเนื่องประมาณ 3 วัน</b><br/><br/>ตามที่ กรมอุตุนิยมวิทยาได้ประกาศเตือนภัยลักษณะอากาศ ฝนตกหนักภาคใต้และคลื่นลมแรงบริเวณอ่าวไทย ซึงจะมีผลกระทบจนถึงวันที่ 30 พฤศจิกายน 2562 โดยอ่าวไทยทั้งสองฝั่งมีเมฆเป็นส่วนมาก กับมีฝนฟ้าคะนอง ร้อยละ 60 ของพื้นที่ และมีฝนตกหนักบางแห่ง ส่วนมากทางตอนล่างของภาค ตั้งแต่จังหวัดสุราษฏร์ธานีขึ้นมา ลมตะวันออกเฉียงเหนือ ความเร็ว 11-18 นอต หรือ 20-35 กม/ชม. ทะเลมีคลื่นสูงประมาณ 2 เมตร<br/><br/>วันนี้(29 พ.ย.) ผู้สื่อข่าวรายงานว่า สภาพอากาศที่ชายหาดหัวหิน จังหวัดประจวบคีรีขันธ์ มีเมฆปกคลุม ทะเลมีคลื่นลมแรงตั้งแต่ช่วงเช้าเป็นต้นมา น้ำทะเลขึ้นสูง เป็นสีขุ่น ผู้ประกอบการโรงแรม รีสอร์ท และบ้านพักชายหาดหัวหิน ต้องขึ้นธงสีแดง เพื่อเตือนนักท่องเที่ยวห้ามลงเล่นน้ำทะเล จนกว่าคลื่นลมจะลดกำลังลงเข้าสู่ภาวะปกติ ซึ่งนักท่องเที่ยวที่เดินทางมาท่องเที่ยวชายหาดหัวหิน ต่างก็ให้ความร่วมมือ ไม่ลงเล่นน้ำ บางส่วนก็เดินเล่น ถ่ายรูป และอาบแดดอยู่ที่ชายหาดเท่านั้น<br/><br/>ขณะเดียวกันวันนี้ร้านค้าชายหาดหัวหิน ส่วนใหญ่ต้องปิดร้าน และขนย้ายข้าวของขึ้นที่สูง เนื่องจากน้ำทะเลขึ้นสูงกว่าปกติ เพื่อป้องกันความเสียหาย<br/><br/>นางอรวรรณ ปานงูเหลือม แม่ค้าชายหาดหัวหิน กล่าวว่า คลื่นลมทะเลเริ่มมีความรุนแรงมาตั้งแต่ 2-3 วันที่แล้ว แต่วันนี้คลื่นลมหนักกว่าทุกวัน ตนและผู้ค้าชายหาด ได้เตรียมขนย้ายข้าวของขึ้นที่สูงเป็นชั่วคราว เนื่องจากลักษณะอากาศเช่นนี้เกิดขึ้นทุกปี กินเวลาอย่างน้อย 3 วัน <br/><br/>โดยจะมีคลื่นลมแรงตั้งแต่เช้ามืด จากนั้นคลื่นลมจะเบาลงในช่วงบ่ายแก่ๆ ถ้าคลื่นลมเบาลงอาจจะเปิดร้านในช่วงบ่าย แต่ประเมินสถานการณ์แล้ว คาดว่า วันนี้ และวันพรุ่งนี้ อาจจะต้องปิดร้าน เพราะคลื่นลมคงจะแรงทั้งวัน นักท่องเที่ยวคงไม่มาใช้บริการ โชคดีปีนี้ผู้ค้าชายหาดติดตามข่าวสาร อย่างใกล้ชิด ช่วยกันแจ้งเตือนล่วงหน้า และขนย้ายข้าวของหนีน้ำทัน ทำให้ไม่มีข้าวของเสียหาย ลอยไปกับน้ำเหมือนปีที่ผ่านมา</p>
      <figure>
        <img src="https://mpics.mgronline.com/pics/Images/562000011869002.JPEG"/>
      </figure>
      <figure>
        <img src="https://mpics.mgronline.com/pics/Images/562000011869003.JPEG"/>
      </figure>
      <figure>
        <img src="https://mpics.mgronline.com/pics/Images/562000011869004.JPEG"/>
      </figure>
      <figure>
        <img src="https://mpics.mgronline.com/pics/Images/562000011869005.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000114746"/>
      </related>
    </article>
  </body>
</html>