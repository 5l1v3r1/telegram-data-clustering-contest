<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/rus-i-kina-premostile-amur-prekogranicnim-magistralnim-mosto/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:47:00+00:00"/>
    <meta property="og:title" content="RUS i Kina premostile Amur prekograničnim magistralnim mosto"/>
    <meta property="og:description" content="MOSKVA - Na Dalekom istoku je završena izgradnja mosta koji povezuje Rusiju i susednu Kinu preko reke Amur. Ova istorijska saobraćajnica je, kako ocenjuje"/>
  </head>
  <body>
    <article>
      <h1>RUS i Kina premostile Amur prekograničnim magistralnim mosto</h1>
      <address><time datetime="2019-11-29T15:47:00+00:00">29 Nov 2019, 15:47</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>MOSKVA – Na Dalekom istoku je završena izgradnja mosta koji povezuje Rusiju i susednu Kinu preko reke Amur.</p>
      <p>Ova istorijska saobraćajnica je, kako ocenjuje RT, prva takve vrste između dve države, koja je izgrađena s ciljem da se bilaterana ekonmska saradnja podigne na viši nivo.</p>
      <p>Most povezuje gradove Hejhe na severu Kine i Blagoveščensk na krajnjem istoku Rusije, koji se nalaze na suprotnim obalama reke Amur. Most je duži od jednog kilometra i deo je ključnog projekta autoputa ukupne dužine 19,9 km.</p>
      <p>Ambiciozan građevinski projekat, vredan 300 miliona dolara, započet je u decembru 2016. godine, a dva dela masivnog mosta spojena su krajem maja ove godine. Lokalne vlasti su danas objavile završetak građevinskih radova, utirući put njegovom otvaranju planiranom za april 2020. godine.</p>
      <p>„Most ima strateški značaj za nas“, rekao je guverner regije Amur Vasilij Orlov tokom ceremonije obeležavanja završetka projekta.</p>
      <p>Oštri vremenski uslovi u ovom hladnom regionu godinama sputavaju prekograničnu trgovinu, ali ovaj ambiciozni projekat bi trebalo da reši ovaj problem.</p>
      <p>Nakon što ruta postane operativna, obim kargo transporta bi mogla da se poveća za osam puta na četiri miliona tona, izjavio je Aleksandar Kozlov, ruski ministar za razvoj Dalekog istoka.</p>
      <p>Novi most bi, takođe, trebalo da doprinese unapređenju turizma, povećavajući priliv turista iz Kine na dva miliona.</p>
      <p>Međutim, u početku turisti neće moći da koriste ovaj put, jer će on biti dostupan samo teretnim kamionima. Kako navodi RT, biće potrebno još godinu i po dana da se izgradi prelaz preko mosta koji će omogućiti putnički saobraćaj.</p>
      <p>(Tanjug)</p>
    </article>
  </body>
</html>