<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054005/article/ygeia/ygeia-epikairothta/magnhtikh-gia-pyknoys-mastoys"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T15:56:51+00:00"/>
    <meta property="og:title" content="Μαγνητική, για πυκνούς μαστούς"/>
    <meta property="og:description" content="Παραμένει αβέβαιο κατά πόσον η προσθήκη μαγνητικής τομογραφίας στην τακτική μαστογραφία μειώνει τα ποσοστά θανάτου."/>
  </head>
  <body>
    <article>
      <h1>Μαγνητική, για πυκνούς μαστούς</h1>
      <address>
        <time datetime="2019-11-29T15:56:51+00:00">29 Nov 2019, 15:56</time>
      </address>
      <p>Πολλές γυναίκες που υποβάλλονται σε μαστογραφία λαμβάνουν καλά αποτελέσματα, τα οποία, ωστόσο, φέρουν μια υποσημείωση: εξαιτίας των πυκνών μαστών τους, οι απεικονίσεις τους διαβάζονται δυσκολότερα και πιθανώς να μην ανιχνεύεται κάποιος καρκινικός όγκος, παρότι υπάρχει. Σε πολλές γυναίκες με πυκνούς μαστούς, οι ειδικοί συνιστούν να υποβληθούν σε μαγνητική τομογραφία ή υπέρηχο, αλλά πολλές  πραγματικά δεν γνωρίζουν ποιο πρέπει να είναι το επόμενο βήμα τους.</p>
      <p>Μια νέα μελέτη, που εκπονήθηκε στην Ολλανδία και δημοσιεύθηκε στην επιθεώρηση New England Journal of Medicine, αποδεικνύει ότι η συμπληρωματική μαγνητική τομογραφία των μαστών είναι πολύ πιο αποτελεσματική στη διάγνωση του καρκίνου από ό,τι μόνο η μαστογραφία. Στην επιστημονική έρευνα συμμετείχαν 40.000 γυναίκες με εξαιρετικά πυκνούς μαστούς. Διαπιστώθηκε ότι σε αυτές που υποβλήθηκαν και σε μαστογραφία και στη συνέχεια σε μαγνητική τομογραφία, ανιχνεύθηκαν περισσότεροι καρκινικοί όγκοι συγκριτικά με όσες υποβλήθηκαν μόνο σε μαστογραφία. Επίσης, οι Ολλανδοί επιστήμονες διαπίστωσαν ότι οι γυναίκες που υποβλήθηκαν σε μαγνητική τομογραφία διέτρεχαν λιγότερες πιθανότητες να εντοπίσουν κάποιον ψηλαφητό καρκινικό όγκο κατά το διάστημα ανάμεσα στις δύο τακτικές εξετάσεις τους. Οταν οι όγκοι μπορούν να ψηλαφηθούν, είναι μεγαλύτεροι, γεγονός που σημαίνει ότι ο καρκίνος έχει προχωρήσει.</p>
      <p>Περίπου οι μισές γυναίκες άνω των 40 ετών διαθέτουν πυκνούς μαστούς, έχουν δηλαδή περισσότερο συνδετικό και ινώδη ιστό και σχετικά λιγότερο λίπος. Οι γυναίκες με πυκνούς μαστούς διατρέχουν αυξημένο κίνδυνο να εμφανίσουν καρκίνο συγκριτικά με όσες διαθέτουν λιπώδεις μαστούς. Παρά τη μεγάλη σημασία των αποτελεσμάτων της ολλανδικής μελέτης, παραμένει αβέβαιο κατά πόσον η προσθήκη μαγνητικής τομογραφίας στην τακτική μαστογραφία μειώνει τα ποσοστά θανάτου από τη συγκεκριμένη μορφή καρκίνου. Επίσης, υπάρχει κάτι το αρνητικό στις διαγνωστικές τομογραφικές εξετάσεις, καθώς συχνά δίνουν ψευδώς θετικά αποτελέσματα, που καταλήγουν σε περιττές βιοψίες, ενώ ταυτόχρονα παρέχουν τη δυνατότητα ανίχνευσης ορισμένων καρκινικών όγκων σε εξαιρετικά πρώιμο στάδιο, οι οποίοι πιθανόν να μην απειλήσουν ποτέ την επιβίωση της γυναίκας, όπως επισημαίνει η Κάρλα φαν Γκιλς, καθηγήτρια κλινικής επιδημιολογίας στο πανεπιστημιακό ιατρικό κέντρο της Ουτρέχτης, η οποία και υπογράφει την έρευνα. Ωστόσο, η δρ Φαν Γκιλς  επισημαίνει ότι η σαφής αδυναμία στη διάγνωση ενδιάμεσων καρκίνων, δηλαδή αυτών που διαγιγνώσκονται έπειτα από αρνητική μαστογραφία, υποδεικνύει ότι η προσθήκη μαγνητικής τομογραφίας ίσως να είναι ένα σωτήριο «εργαλείο» για τις γυναίκες με πυκνούς μαστούς.</p>
    </article>
  </body>
</html>