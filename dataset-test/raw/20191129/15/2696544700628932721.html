<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191129_rogan_cecilia_meszaros_beatrix_mikulasgyar_mti"/>
    <meta property="og:site_name" content="HVG.hu"/>
    <meta property="article:published_time" content="2019-11-29T15:59:00+00:00"/>
    <meta property="og:title" content="Közös képen Rogán Cecília, Mészáros Beatrix és a Mikulás"/>
    <meta property="og:description" content="Megnyílt a MikulásGyár, az MTI ott volt, hogy tudósítson."/>
  </head>
  <body>
    <article>
      <h1>Közös képen Rogán Cecília, Mészáros Beatrix és a Mikulás</h1>
      <address><time datetime="2019-11-29T15:59:00+00:00">29 Nov 2019, 15:59</time> by <a rel="author">MTI / hvg.hu</a></address>
      <p>
        <b>Megnyílt a MikulásGyár, az MTI ott volt, hogy tudósítson.</b>
      </p>
      <p>Pénteken volt a MikulásGyár megnyitója a Millenárison, az <i>MTI</i> ez alkalomból képet és beszámolót is közölt az eseményről. A fotón többek közt</p>
      <ul>
        <li><a href="https://hvg.hu/itthon/20191115_Rogan_Antal_es_felesege_bejelentettek_valnak">az éppen váló Rogán Cecília</a>,</li>
        <li>Mészáros Lőrinc lánya, Mészáros Beatrix,</li>
        <li>Matyi Alexandra, az Alexandra Könyvkiadó ügyvezető igazgatója,</li>
        <li>valamint Joulupukki, a lappföldi Mikulás is látható.</li>
      </ul>
      <figure>
        <img src="https://img2.hvg.hu/image.aspx?id=d2b1abbe-6a59-4b96-a62d-9fdf13af10fe&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI/Szigetváry Zsolt</cite>
        </figcaption>
      </figure>
      <p>Rogán Cecília Sarka Katával együtt <a href="https://hvg.hu/kkv/20181028_Rogan_Cecilia_es_Sarka_Kata_is_reszt_vesz_a_Mikulasgyar_szervezeseben">tavaly óta vesz részt a MikulásGyár szervezésében</a>.</p>
      <p>Az <i>MTI</i> azt írja, a MikulásGyár karácsonyi jótékonysági akció 15. alkalommal nyitott meg, december 21-ig családi programokkal is várják az adományozókat.</p>
      <p>A nyitóhétvégén fellép mások mellett Kasza Tibi, Radics Gigi, Farkasházi Réka és a Tintanyúl, lesz gyermekszínházi előadás és bűvészprodukció is. A Millenáris park mellett a budapesti Lurdy Házban is gyűjtik a csomagokat, ismét gyűjtőpont lesz a József Attila Színház aulája, ahonnan az ajándékokat a színház december 20-án szállítja a Millenáris parkba.</p>
      <p>A rászorulóknak továbbra is elsősorban tartós élelmiszerre, tisztítószerekre, jó minőségű, ruhára, játékra van szükségük. Ezeket a Magyar Posta szállítja el a Magyar Vöröskereszt központjába, ahol az adományok szétosztásáról gondoskodnak - idézi a közlemény Zsolnai Endre, a MikulásGyár alapítója szavait.</p>
      <blockquote><a href="https://hvg.hu/360/201947__valo_rogan_hazaspar__uzleti_boldogulas__helikopter__ki_marad_a_boltban">Vagyonmegosztás Rogánéknál: helikopter helyett immár saját lábon<br/></a>Budai villa és balatoni nyaraló, milliós órák és táskák, bérelt luxusautók és helikopter, drága külföldi kiruccanások. Múlt héten bejelentett válása után új magyarázatot kell majd kitalálnia Rogán Antalnak, ha folytatni akarja eddigi életvitelét. Kérdés az is, hogy második feleségének üzleti vállalkozásai túlélik-e a szakítást a propagandaminiszterrel.</blockquote>
      <p>Rogán-Gaál Cecília, a Nakama&amp;Partners ügyvezetője a megnyitón elmondta: idén is az a céljuk, hogy minél többen csatlakozzanak a karitatív akcióhoz, ehhez pedig igyekeztek a lehető legszínesebb műsort összeállítani, hogy igazi családi program legyen a MikulásGyár meglátogatása.</p>
      <blockquote>Az akcióhoz idén kiemelt támogatóként csatlakozott a Mészáros Csoport, amely az adományozás mellett 1300 rászoruló gyermeket lát vendégül a Fővárosi Nagycirkuszban,</blockquote>
      <p>ahol a gyermekotthonok lakói az ünnepi előadás előtt a finn Mikulással is találkozhatnak majd. Emellett ingyenes korcsolyázási lehetőséggel, valamint egy kézműves Csokikuckóval is várja a vállalatcsoport a gyerekeket a Millenáris parkban, Nyíregyházán pedig meleg étellel, színes programokkal és ingyenes koncertekkel lepik meg a rászoruló családokat.</p>
      <p>"A Mészáros Csoport dolgozói aktívan is részt vesznek a MikulásGyár támogatásában, adománygyűjtéssel és önkéntes munkával segítik a rendezvényt" - foglalta össze Mészáros Beatrix, az Opus Global Nyrt. igazgatósági elnöke, a Mészáros Csoport vezetője.</p>
      <p>Az első ajándékok minden évben külföldről érkeznek a MikulásGyárba, idén a finn Mikulás otthonából, Rovaniemi városából küldték az első csomagot a település vezetői. A karitatív akcióban a szervezők mellett önkéntesek százai segítik az alapítvány munkáját, számos cég csapatépítő eseményként vállal szerepet a gyűjtésben, szortírozásban.</p>
      <p>A Mikulásgyár logisztikai partnere a Magyar Posta Zrt., amely biztosítja az adományok elszállítását a Magyar Vöröskereszt központjába. A csomagokat országszerte a legtöbb postán térítésmentesen veszik át, a dobozokra rá kell írni, hogy Mikulásgyár.</p>
      <related>
        <a href="https://hvg.hu/360/20191122_Igy_tette_a_hazassag_Harry_Potterbol_Voldemortta_Rogan_Antalt"/>
        <a href="https://hvg.hu/elet/20191122_Rogan_Antal_Rogan_Cecilia_valas"/>
      </related>
    </article>
  </body>
</html>