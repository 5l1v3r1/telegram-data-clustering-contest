<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711361"/>
    <meta property="og:site_name" content="ישראל היום"/>
    <meta property="article:published_time" content="2019-11-29T15:00:30+00:00"/>
    <meta property="og:title" content="לראשונה: שיתוף פעולה של ממשלת ישראל ורשת סי.אן.אן"/>
    <meta property="og:description" content="פוליטי-מדיני"/>
  </head>
  <body>
    <article>
      <h1>לראשונה: שיתוף פעולה של ממשלת ישראל ורשת סי.אן.אן</h1>
      <h2>קמפיין יציג פעילות ישראלית למען תושבי אפריקה • המטרה: להראות את התרומה הגדולה והניסיון בזירה הבינלאומית בתחומים שונים • בכיר במשרד רה"מ: "נוכל למצב את ישראל בצורה חיובית</h2>
      <address><time datetime="2019-11-29T15:00:30+00:00">29 Nov 2019, 15:00</time> by <a rel="author" href="https://www.israelhayom.co.il/writer_articles?tid=22701" target="_blank">אריאל כהנא</a></address>
      <p>ממשלת ישראל ורשת CNN ישתפו פעולה בקמפיין שיציג פעילויות ישראליות למען תושבי אפריקה בשנים האחרונות. הרשת הבינלאומית ידועה בקו הביקורתי שלה כלפי ישראל. אולם, במהלך ראשון מסוגו יוצגו בה סרטונים שהופקו על ידה במימון ובסיוע ישראליים, אשר יראו פרויקטים ומיזמים ישראליים שנעשו ביבשת בשנים האחרונות. </p>
      <p>ראש הממשלה בנימין נתניהו ומשרדי הממשלה מובילים זה שנים מספר מדיניות של חיזוק הקשר עם אפריקה, ובין היתר קיים נתניהו ביקורים היסטוריים ביבשת. צעד המשך שיזם ירדן ותיקאי, מי שהיה עד לאחרונה ראש מערך ההסברה הלאומי, היה קמפיין ראשון מסוגו ב־CNN להעלאת המודעות לתרומה הישראלית לאפריקה.</p>
      <p>בשיתוף מנהל סחר חוץ במשרד הכלכלה והמשרד לנושאים אסטרטגיים, ובאמצעות לשכת הפרסום הממשלתית, הוכנו שלושה סרטונים מרגשים שישודרו בחודשים הקרובים ב־CNN EMEA (אפריקה, המזרח התיכון ואירופה). בנוסף יעלה פורטל אינטרנטי מיוחד בפלטפורמות CNN שירחיב על פרויקטים ישראליים באפריקה. </p>
      <p>הסרטונים מתארים פרויקטים ומיזמים שישראל עושה באפריקה בין היתר בתחום החקלאות. הם הופקו על ידי העיתונאים של הרשת ויוצגו במסגרת תוכני השידור. הקמפיין שעלותו 4 מיליון שקלים יימשך כשלושה חודשים ויכלול מאות פרסומים בטלוויזיה ופעילות ברשתות החברתיות. </p>
      <h4>מיליונים ייחשפו לקמפיין</h4>
      <p>ההחלטה לעבוד עם CNN התקבלה לאור תפוצת שידוריה לכ־475 מיליון בתים וחדרים של בתי מלון ברחבי העולם והפלטפורמות הדיגיטליות שמגיעות לכ־220 מיליון אנשים בכל חודש.</p>
      <p>מטרת הקמפיין היא למצב את ישראל בצורה חיובית ולהציג את חשיבות תרומתה וניסיונה בזירה הבינלאומית בתחומים שונים וביניהם חקלאות, רפואה, אנרגיה ועוד. </p>
      <p>מ"מ מנכ"ל משרד רה"מ רונן פרץ אומר כי "הקמפיין הזה מסייע לנו למצב את ישראל בצורה חיובית ומציג את התרומה האדירה שלה בתחומים רבים".</p>
    </article>
  </body>
</html>