<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_za-deshevij-rosijskij-gaz-ukrayina-vzhe-zaplatila-vtratoyu-svoyih-teritorij-klimpushcincadze/940639"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="За дешевий російський газ Україна вже заплатила втратою своїх територій - Климпуш-Цинцадзе"/>
    <meta property="og:description" content="Обговорення газового питання під час нормандських перемовин є кремлівською пасткою для президента України. Щоб на парламентському рівні захистити енергетичну незалежність України, фракція &quot;Європейська Солідарність&quot; внесе відповідний проект постанови, який би забороняв прямі закупівлі газу з ..."/>
  </head>
  <body>
    <article>
      <h1>За дешевий російський газ Україна вже заплатила втратою своїх територій - Климпуш-Цинцадзе</h1>
      <address><time datetime="2019-11-29T15:35:00+00:00">29 Nov 2019, 15:35</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940639_w_300.jpg?v=0"/>
        <figcaption>Голова комітету парламенту з питань євроінтеграції України Іванна Климпуш-Цинцадзе: "Кожного разу, домовляючись з Росією про дешевий газ, Україна платила за це дуже високу ціну"</figcaption>
      </figure>
      <p>Обговорення газового питання під час нормандських перемовин є кремлівською пасткою для президента України. Щоб на парламентському рівні захистити енергетичну незалежність України, фракція "Європейська Солідарність" внесе відповідний проект постанови, який би забороняв прямі закупівлі газу з країни-агресора.</p>
      <p>Про це заявила народний депутат, голова комітету з питань інтеграції України до Євросоюзу Іванна Климпуш–Цинцадзе на брифінгу.</p>
      <p>"За час після відновлення Україною незалежності кожен школяр має зрозуміти, наскільки небезпечні будь-які знижки на газ від РФ. Це як ситуація у поганому супермаркеті, де ти, підходячи до каси, вже розумієш, що це була ніяка не знижка, тому що цей товар коштує настільки дорожче, і ти його не можеш повернути на полицю", - заявила на брифінгу депутат фракції "Європейська солідарність", голова комітету парламенту з питань євроінтеграції України Іванна Климпуш-Цинцадзе.</p>
      <p>За її словами, історія українсько-російських відносин свідчить: щоразу, домовляючись із Росією про дешевий газ, Україна платила за це дуже дорогу ціну. "Дорожнечу цього газу ми вже маємо чітко усвідомити. Дорожнеча тих знижок, які ми мали у 1997 році і потім у 2010 році вилилася у втрати українських територій - українського Криму, втрату та окупацію українського Донбасу, в тисячі загиблих", - сказала парламентарій.</p>
      <p>Климпуш-Цинцадзе додала: "Навіть якщо нам РФ безкоштовно поставлятиме газ, ціна, яку заплачено за те, що ми були під атакою цієї російської зброї у вигляді газу, вже просто неприйнятна".</p>
    </article>
  </body>
</html>