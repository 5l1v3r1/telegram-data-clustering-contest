<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149674/satan-s-ramsaym-zverejnili-nominaciu-slovenska-na-svajciarsky-pohar"/>
    <meta property="og:site_name" content="Sport7"/>
    <meta property="article:published_time" content="2019-11-29T15:36:23+00:00"/>
    <meta property="og:title" content="Šatan s Ramsaym zverejnili nomináciu Slovenska na Švajčiarsky pohár"/>
    <meta property="og:description" content="Bratislava 29. novembra (TASR) - Tréner slovenskej hokejovej reprezentácie Craig Ramsay a generálny manažér Miroslav Šatan nominovali na Švajčiarsky pohár vo Vispe aj obrancu Mareka Ďalogu, ktorý pred dvoma týždňami ukončil pôsobenie v Sparte Praha."/>
  </head>
  <body>
    <article>
      <h1>Šatan s Ramsaym zverejnili nomináciu Slovenska na Švajčiarsky pohár</h1>
      <address><time datetime="2019-11-29T15:36:23+00:00">29 Nov 2019, 15:36</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Bratislava 29. novembra (TASR) - Tréner slovenskej hokejovej reprezentácie Craig Ramsay a generálny manažér Miroslav Šatan nominovali na Švajčiarsky pohár vo Vispe aj obrancu Mareka Ďalogu, ktorý pred dvoma týždňami ukončil pôsobenie v Sparte Praha.</b>
      </p>
      <p>Najpočetnejšie zastúpenie má vo výbere extraligová Detva, z ktorej na turnaji pôjde i kompletná úderná formácia v zložení Ján Sýkora, Peter Zuzin, Peter Šišovský. Reprezentačný debut si odkrútia brankár Matej Tomek z Trenčína a obranca Pardubíc Michal Ivan.</p>
      <p>Realizačný tím spolu nominovali dvoch brankárov, ôsmich obrancov a dvanástich útočníkov.</p>
      <p>V doterajšom priebehu Tipsport Ligy nazbieralo detvianske trio 66 kanadských bodov. Sýkora, ktorý sa v národnom tíme naposledy predstavil v sezóne 2014/15, ich má na konte 25, Zuzin 22 a Šišovský 19. <b>„Elitná formácia Detvy hrá veľmi dobre, je produktívna. Dvaja jej členovia, Zuzin a Šišovský, sa uviedli v dobrom svetle na Nemeckom pohári. Prekvapili nás a povedali sme si, že ich chceme vidieť znova. Takisto Kollára, ktorý má potenciál a v Nemecku hral sebavedomo či Puliša, ktorý si osvojil v Slovane aj defenzívnejšie úlohy. Jeho hra sa mi páči. Teší ma, že opäť uvidím v tíme Krištofa či niektorých ďalších hráčov z českej extraligy a KHL</b>," povedal vo videorozhovore na zväzovom webe Craig Ramsay. Na tradičnom predvianočnom podujatí vo Švajčiarsku mu bude asistovať rovnaké trénerské duo ako v novembri na Nemeckom pohári v Krefelde. Členmi realizačného tímu sú opäť Ján Pardavý z Trenčína a Andrej Podkonický zo Zvolena.</p>
      <p>V osmičke nominovaných obrancov nechýba Marek Ďaloga, ktorý pred viac ako dvoma týždňami ukončil pôsobenie v Sparta Prahe. „Už bol pred podpisom zmluvy v inom klube, no napokon sa tak nestalo. Hoci nemá hernú prax, poznáme ho a účasťou na reprezentačnej akcii mu môžeme pomôcť k jej opätovnému získaniu,“ ozrejmil výber 93-násobného reprezentanta generálny manažér Miroslav Šatan.</p>
      <p>Jedným z dvoch nováčikov v mužskej reprezentácii je brankár Matej Tomek, ktorý sa pred sezónou po piatich rokoch v zámorí vrátil na Slovensko. Za Duklu Trenčín odchytal desať stretnutí so štatisticky najlepšou úspešnosťou zásahov spomedzi extraligových brankárov na úrovni 94,5 percen<b>t. „Videl som ho chytať. Je mladý, nádejný brankár. Chceme mu dať šancu, uvidíme, ako sa s ňou popasuje. Zaslúžil si pozvánku do reprezentácie,</b>“ dodal Šatan. Debutovať bude aj 20-ročný obranca Pardubíc Michal Ivan.</p>
      <p>Na turnaji NaturEnergie Challenge 2019 vo Švajčiarsku nastúpia slovenskí reprezentanti na dve stretnutia. V prvom vo štvrtok 12. decembra narazia na olympijský výber Ruska, v druhom o deň neskôr na základe výsledkov úvodného hracieho dňa na jedného z dvojice Švajčiarsko – Nórsko.</p>
      <h3>nominácia hokejistov SR na tréningový kemp a NaturEnergie Challenge 2019 vo Švajčiarskom meste Visp (9.-14. decembra 2019):</h3>
      <p><b>brankári:</b> Matej Tomek (HK Dukla Trenčín/HK '95 Považská Bystrica), Branislav Konrád (HC Olomouc)</p>
      <p><b>obrancovia:</b> Marek Ďaloga (bez klubovej príslušnosti), Ivan Ďatelinka (HC '05 Banská Bystrica), Patrik Koch (HC Košice), Lukáš Kozák (HK Poprad), Adam Jánošík (HC Litvínov), Michal Iivan (HC Dynamo Pardubice), Peter Čerešňák (HC Škoda Plzeň), Michal Čajkovský (Dinamo Moskva)</p>
      <p><b>útočníci: </b>Radovan Puliš (HC Slovan Bratislava), Ján Sýkora, Peter Šišovský, Peter Zuzin (všetci HC 07 Detva), Marcel Haščák (HC Košice), Andrej Kollár (HK Nitra), Michael Vandas (HK Poprad), Libor Hudáček (HC Bílí Tygři Liberec), Pavol Skalický (BK Mladá Boleslav), Filip Krivošík (HPK Hämmenlinna), Adam Liška (Severstaľ Čerepovec), Michal Krištof (Kärpät Oulu)</p>
    </article>
  </body>
</html>