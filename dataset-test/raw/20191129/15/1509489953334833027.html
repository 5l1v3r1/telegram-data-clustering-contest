<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/656377/o-aygenakis-exisose-ton-ivan-savvidi-me-ton-karapapa"/>
    <meta property="og:site_name" content="OnSports"/>
    <meta property="article:published_time" content="2019-11-29T15:56:46+00:00"/>
    <meta property="og:title" content="Ο Αυγενάκης εξίσωσε τον Ιβάν Σαββίδη με τον Καραπαπά"/>
    <meta property="og:description" content="Ο υφυπουργός Αθλητισμού μίλησε για την συνάντηση του με εκπροσώπους του Ολυμπιακού, τον έλεγχο ντόπινγκ και τον Σαββίδη."/>
  </head>
  <body>
    <article>
      <h1>Ο Αυγενάκης εξίσωσε τον Ιβάν Σαββίδη με τον Καραπαπά</h1>
      <address><time datetime="2019-11-29T15:56:46+00:00">29 Nov 2019, 15:56</time> by <a rel="author">Onsports Team</a></address>
      <p>Ο υφυπουργός Αθλητισμού μίλησε για την συνάντηση του με εκπροσώπους του Ολυμπιακού, τον έλεγχο ντόπινγκ και τον Σαββίδη.</p>
      <p>Συνέντευξη στον Metropolis 95.5 έδωσε ο υφυπουργός Αθλητισμού, Λευτέρης Αυγενάκης, κατά την οποία υπογράμμισε πως αντιμετωπίζει με τον ίδιο τρόπο τις περιπτώσεις Ιβάν Σαββίδη και Κώστα Καραπαπά. Συγκεκριμένα, ανέφερε πως συναντήθηκε και με τους δύο παρά τις τιμωρίες που έχουν δεχτεί.</p>
      <p>Παράλληλα, ο Αυγενάκης αναφέρθηκε στο τάιμινγκ της συνάντησης με τον Ολυμπιακό, αλλά και το θέμα του νέου γηπέδου του ΠΑΟΚ και του Καυτανζογλείου.</p>
      <p>Αναλυτικά οι δηλώσεις του Αυγενάκη:</p>
      <p><b>Για τη συνάντηση με τον Ολυμπιακό:</b> «Όταν κορυφώνεται η ποδοσφαιρική αγωνία είναι βέβαιο ότι εκ των πραγμάτων θα υπάρχει και ένας Υπουργός. Όταν είναι ξεκάθαρα τα λεγόμενα και η στάση τότε περιορίζονται τα δικαιώματα να σε κρίνουν. Όταν αποφασίζεις να ασχοληθείς με την πολιτική υπάρχουν δύο δρόμοι. Ο πρώτος είναι να είσαι ευχάριστος και ο δεύτερος να είσαι χρήσιμος. Εγώ επέλεξα το δεύτερο. Είναι θεσμική υποχρέωση να συνομιλώ και να συνεργάζομαι με την ΕΠΟ, τις ΠΑΕ και πάει λέγοντας. Ως θεσμικοί συνομιλητές είναι όλοι. Έχει έρθει σε εμένα μια επιστολή στις 15 του μηνός αλλά λόγω υποχρεώσεων σήμερα ήταν η πρώτη διαθέσιμη ημερομηνία. Όλα αυτά τα ακούω αστεία. Ένας αγώνας κρίνεται μέσα στο χορτάρι. Εγώ δεν σφυρίζω ούτε πέναλτι ούτε οφσάιντ. Μόλις χθες το πρωί και η FIFA και η UEFA ζήτησαν στοιχεία από εμένα για να τεκμηριώσουν κάποια πράγματα».</p>
      <p><b>Για την αντίδραση ορισμένων για την ημέρα της συνάντησης με τους εκπροσώπους του Ολυμπιακού:</b> «Είναι λάθος η προσέγγιση τους. Ένα μέρος ανθρώπων που είναι προκατειλημμένοι. Εγώ δεν είμαι ούτε Κοντονής ούτε ο Βασιλειάδης. Κυβέρνηση είναι η Νέα Δημοκρατία και ο κ. Μητσοτάκης με έχει επιλέξει για αυτή τη θέση. Λειτουργώ αντικειμενικά. Ο ίδιος ζήτησα να κανονίζουμε συνάντηση και με την πλευρά του ΠΑΟΚ.</p>
      <p>Δεν έχει υπάρξει συνάντηση στο γραφείο μου χωρίς να έχετε ενημερωθεί. Εγώ συναντήσεις από την πίσω πόρτα δεν κάνω. Με διαφάνεια και καθαρές κουβέντες λειτουργώ. Τη Δευτέρα είναι πάλι γνωστό σε εσάς ότι έχει σύσκεψη η αρμόδια Επιτροπή για ζητήματα που εμπλέκει η επιστολή μέσα. Πότε λοιπόν θα έπρεπε να τους ζητήσω μετά τη συνάντηση; Για αυτό το λόγο η συνάντηση αυτή έγινε σήμερα και με διαφάνεια. Δεν είχα κάτι να κρύψω. Τον προγραμματισμό των συναντήσεων δεν μπορούν να τη βγάζουν τα δημοσιεύματα. Τι με περάσετε Κοντονή ή Βασιλειάδη; Την ίδια ευαισθησία έδειξαν κάποιοι όταν αποφασίσαμε να βάλουμε τέλος στη μετακίνηση οπαδών. Τότε έλεγαν ότι πάω να βάλω μπουρλότο αλλά δεν έγινε κάτι. Ο μεμονωμένος φίλαθλος μπορεί να πηγαίνει στο γήπεδο».</p>
      <p><b>Για το ότι συναντήθηκε με έναν άνθρωπο που πυροδοτεί τη βία:</b> «Αντίστοιχες συναντήσεις θα κάνω με όσους έχουν θεσμικό ρόλο. Εάν οι συμπεριφορές του πέφτουν σε παραπτώματα τότε η δικαιοσύνη θα κινηθεί άμεσα. Το ίδιο θα κάνω και εγώ εάν χρειαστεί. Δε θα κάτσω με σταυρωμένα χέρια όταν κάποιος πυροδοτεί το κλίμα. Εάν πρέπει να βγω να πάρω θέση και να καυτηριάσω συμπεριφορά δεν θα κάτσω να μετρήσω τι και πως. Τα ίδια αντανακλαστικά άμεσα έδειξε το υπουργείο όταν έγινε επίθεση σε παίκτες του Ολυμπιακού στη Θεσσαλονίκη. Ο υπουργός έχει άποψη και κρίνεται για αυτή. Δεν θα με πλαγιάζουν εάν τους αρέσει η θέση μου ή όχι με την πλευρά του ΠΑΟΚ ή του Ολυμπιακού».</p>
      <p><b>Για το ντέρμπι ανάμεσα σε Ολυμπιακό και ΠΑΟΚ:</b> «Επιθυμία μου είναι να κερδίσει το ποδόσφαιρο. Ο καλύτερος μέσα στο γήπεδο. Αυτό θα είναι ένα παράσημο για το ποδόσφαιρο. Εάν το κάνουν τότε θα έχει όφελος για τον αθλητισμό».</p>
      <p><b>Για τον έλεγχο ντόπινγκ: </b>«Έχουν αλλάξει τα πράγματα. Εμείς τρέχουμε για να τα καταφέρουμε. Προσπαθήσαμε να βρούμε με ποιο εργαστήριο θα συνεργαστούμε για να φέρουμε εις πέρας τις υποχρεώσεις. Μέχρι στιγμής έχουμε μια οικονομική πρόταση από Αυστρία και περιμένουμε και από το Κατάρ».</p>
      <p><b>Για τον χαρακτηρισμό «υπάνθρωποι» του Αθλητικού Εισαγγελέα προς τους οπαδούς του ΠΑΟΚ: «</b>Είναι καταδικαστέες αυτές οι εκφράσεις. Δεν χρειάζεται συζήτηση πάνω σε αυτό. Η βία είναι καταδικαστέα από όπου και ένα προέρχεται».</p>
      <p><b>Για τον Ιβάν Σαββίδη:</b> «Είχαμε συναντηθεί μια φορά και είχαμε μια ενδιαφέρουσα συζήτηση που δεν τελειώνει. Είναι βέβαιο ότι το επόμενο διάστημα θα συναντηθούμε για το γήπεδο της Τούμπας και το Καυτανζόγλειο. Είμαστε υπέρ της κατασκευής και θα συμβάλλουμε για αυτό. Μένει να συναντηθούμε και να τα βρούμε. Υπάρχει και γραπτό αίτημα για την πρόθεση μας. Θέλουμε να γίνει και αυτή η συνάντηση άμεσα όταν μάλιστα και ο κ. Σαββίδης έχει τιμωρίες. Εννοώ την απαγόρευση για την παρουσία του στους αγωνιστικούς χώρους. Αυτό δεν έχει σχέση καμία σχέση βέβαια. Το λέω επειδή με ρωτήσατε πριν γιατί συναντήθηκες με τον τάδε και το δείνα που κάνει υβριστικές δηλώσεις. Έχω θεσμική υποχρέωση να συναντηθώ με τον πρόεδρο της ΠΑΕ ΠΑΟΚ. Θα το κάνω και θα συνεργαστώ μαζί του. Θέλουμε να τη βοηθήσουμε και πρέπει να βοηθήσουμε την ΠΑΕ ΠΑΟΚ σε αυτό το κομμάτι. Καλώ όσους μας ακούν αυτή την ώρα να σκεφτούν σε ποια σημεία έχει λειτουργήσει εναντίον της ΠΑΕ ΠΑΟΚ ο κ. Αυγενάκης».</p>
      <p><b>Για το Καυτανζόγλειο:</b> «Επειδή έχουν γίνει μόνο κουβέντες του ποδαριού θέλουμε να γίνει μια σοβαρή κουβέντα. Χαιρόμαστε που ο κ. Σαββίδης επενδύει στη χώρα. Πρέπει να γίνει η συνάντηση πρώτα».</p>
    </article>
  </body>
</html>