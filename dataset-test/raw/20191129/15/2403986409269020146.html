<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/na_peregovorah_iz_zelenskim_u_parizhi_putin_pidnimatime_gazove_pitannya_n1241491"/>
    <meta property="og:site_name" content="24 Канал"/>
    <meta property="article:published_time" content="2019-11-29T15:02:00+00:00"/>
    <meta property="og:title" content="На переговорах із Зеленським у Парижі Путін підніматиме газове питання"/>
    <meta property="og:description" content="У Парижі, крім саміту &quot;нормандської четвірки&quot;, може відбутися ще й двостороння зустріч президентів Володимира Зеленського та Володимира Путіна. Принаймні, таку можливість зараз допускають у Кремлі. Йдеться, зокрема, про переговори щодо нового газового контракту між Росією та Україною."/>
  </head>
  <body>
    <article>
      <h1>На переговорах із Зеленським у Парижі Путін підніматиме газове питання</h1>
      <address><time datetime="2019-11-29T15:02:00+00:00">29 Nov 2019, 15:02</time> by <a rel="author" href="https://24tv.ua/irina_vihrushh_tag6157/" target="_blank">Ірина Вихрущ</a></address>
      <p>
        <b>У Парижі, крім саміту "нормандської четвірки", може відбутися ще й двостороння зустріч президентів Володимира Зеленського та Володимира Путіна. Принаймні, таку можливість зараз допускають у Кремлі. Йдеться, зокрема, про переговори щодо нового газового контракту між Росією та Україною.</b>
      </p>
      <p>Про ймовірність таких переговорів висловився прессекретар російського президента Дмитро Пєсков на брифінгу перед журналістами, передає низка російських ЗМІ.</p>
      <blockquote>Читайте також: <a href="https://24tv.ua/ukrayina_ta_rosiya_proveli_neanonsovani_gazovi_peregovori_u_vidni_n1241173">Україна та Росія провели неанонсовані газові переговори у Відні</a></blockquote>
      <p>За словами Пєскова, спочатку повинні відбутися ґрунтовні переговори між усіма лідерами-учасниками нормандського формату.</p>
      <aside>Якщо будуть залишатися проблемні питання, по яких не вдалося домовитися, то президенти зможуть використати зустріч у Парижі, де вони так чи інакше матимуть можливість удвох поспілкуватися, з тим, щоб торкнутися і газової тематики,<cite>– наголосив прессекретар російського лідера.</cite></aside>
      <p>Пєсков також додав: щодо газового питання Україна і Росія зараз інтенсивно контактують, до процесу долучається також Єврокомісія.</p>
      <p>Водночас, він відмовився назвати орієнтовну ціну російського газу для України.</p>
      <p>"Говорити про якісь цифри з боку, не будучи учасником переговорів, було б неправильно і нерозумно. Тому не будемо зараз давати жодних ні пояснень про умови, з якими сторони виступають, ні оцінювати перспективи", – додав він.</p>
      <h3>Що відомо про зустріч у нормандському форматі:</h3>
      <ul>
        <li>Вона відбудеться 9 грудня та пройде у Парижі. Усі країни-учасниці вже узгодили цю дату.</li>
        <li>У її межах вперше можуть зустрітися Зеленський і Путін. До цього вони лише декілька разів говорили телефоном. Востаннє обговорили повернення Росією українських військових кораблів і питання газових перемовин.</li>
        <li>Українська сторона давно наполягала на зустрічі у нормандському форматі, де б обговорили питання врегулювання ситуації на Донбасі. Але Росія довго її відтягувала, пояснюючи це тим, що вона "не принесе користі без ретельної підготовки".</li>
        <li>Попередньо анонсовані питання України під час нормандської зустрічі – розведення військ, обмін полоненими, текст формули Штайнмаєра та Крим.</li>
        <li>Передумовами для проведення норманського саміту стали розведення військ у Станиці Луганській (завершилося 30 червня), Золотому (2 листопада) та Петрівському (11 листопада). Також відбулися розмінування цих територій і демонтаж фортифікаційних споруд з обох боків. У підсумку тут має розміститися майбутня демілітаризована зона.</li>
      </ul>
    </article>
  </body>
</html>