<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vast/kriminologen-om-polisens-fynd-efter-mordet-pa-17-aringen-fy-fan"/>
    <meta property="og:site_name" content="SVT Nyheter"/>
    <meta property="article:published_time" content="2019-11-29T15:44:21+00:00"/>
    <meta property="og:title" content="Kriminologen om polisens fynd efter mordet på 17-åringen: ”Fy fan”"/>
    <meta property="og:description" content="Att polisen hittat kroppsdelar tillhörande den 17-åriga flicka som misstänks ha mördats i Uddevalla kan stärka misstanken mot pojkvännen. Men det är långt kvar till åtal, enligt Christoffer Carlsson, kriminolog och expert i SVT:s ”Veckans brott”."/>
  </head>
  <body>
    <article>
      <h1>Kriminologen om polisens fynd efter mordet på 17-åringen: ”Fy fan”</h1>
      <address><time datetime="2019-11-29T15:44:21+00:00">29 Nov 2019, 15:44</time> by <a rel="author">Dante Thomsen</a></address>
      <p>
        <b>Att polisen hittat kroppsdelar tillhörande den 17-åriga flicka som misstänks ha mördats i Uddevalla kan stärka misstanken mot pojkvännen. Men det är långt kvar till åtal, enligt Christoffer Carlsson, kriminolog och expert i SVT:s ”Veckans brott”.</b>
      </p>
      <p>Under fredagen kom beskedet: den 17-åriga flicka som försvann spårlöst från Uddevalla för snart två veckor sedan är död.</p>
      <p>Polisen vill inte berätta vad för fynd man gjort, men enligt kriminologen Christoffer Carlsson bör kroppsdelen vara av den art att den gjort identifikationen av 17-åringen tydlig.</p>
      <p>– Jag låter bli att bli alltför specifik här, med hänsyn till omständigheterna. Det är ganska få tänkbara fynd av det här slaget som skulle göra utredningens ledning så säker, säger han och fortsätter:</p>
      <p>– Det är för jävligt, rent ut sagt. Man tänker på de anhöriga, vänner och bekanta, skolkamrater som nu får höra och läsa det här. Fy fan.</p>
      <h3>”Relativt ovanligt”</h3>
      <p>
        <i>Hur vanligt är det med den här typen av mord?</i>
      </p>
      <p>– Dödligt våld med offer under 18 år är relativt ovanliga, förra året rörde det sig om ett fåtal, jag har för mig sju stycken. Där var ungefär hälften flickor. Ofta handlar det om en gärningsperson i offrets omedelbara närhet eller bekantskapskrets.</p>
      <h3>”Långt kvar till åtal”</h3>
      <p>
        <i>17-åringens pojkvän sitter just nu häktad, betyder det här fyndet att åklagaren har större chans att väcka åtal?</i>
      </p>
      <p>– Det är långt till ett åtal ännu, den här utredningen kommer att pågå ett tag. Men allt är data och det är självklart så att det här hjälper förundersöknings- och spaningsledare att gå vidare i arbetet med att förstå vad som hänt.</p>
      <p>– Beroende på bevisläget i övrigt – de håller ju korten nära bröstet nu och det är bra, det ska de göra – kan det ju också stärka misstankarna mot honom än mer och underlätta en fortsatt häktning, exempelvis.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vast/fynd-av-kroppsdel-bekraftar-17-ariga-flickans-dod"/>
        <a href="https://www.svt.se/nyheter/lokalt/vast/detta-har-hant-forsvunna-17-aringen-i-uddevalla"/>
        <a href="https://www.svt.se/nyheter/lokalt/vast/polisen-haller-presskonferens-om-den-forsvunna-17-aringen"/>
        <a href="https://www.svt.se/nyheter/lokalt/vast/forsvarsadvokaten-han-vet-inte-vad-som-har-hant"/>
        <a href="https://www.svt.se/nyheter/lokalt/vast/polisen-vadjar-om-fler-tips-i-sokandet-efter-forsvunna-17-ariga-flickan"/>
        <a href="https://www.svt.se/nyheter/lokalt/vast/17-arig-flicka-forsvunnen-i-uddevalla"/>
      </related>
    </article>
  </body>
</html>