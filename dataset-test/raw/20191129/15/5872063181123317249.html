<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/volei/1561520/athlesi-gei-adimetopes-to-savvato-stin-a2-gunaikon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-29T15:54:00+00:00"/>
    <meta property="og:title" content="ΑΘΛΕΣΗ- ΓΕΗ αντιμέτωπες το Σάββατο στην Α2 Γυναικών"/>
    <meta property="og:description" content="Οι δύο ομάδες θα αναμετρηθούν στο κλειστό των Πατελών για την 7η αγωνιστική του πρωταθλήματος..."/>
  </head>
  <body>
    <article>
      <h1>ΑΘΛΕΣΗ- ΓΕΗ αντιμέτωπες το Σάββατο στην Α2 Γυναικών</h1>
      <address><time datetime="2019-11-29T15:54:00+00:00">29 Nov 2019, 15:54</time> by <a rel="author">Πετρούτσου Μαρία</a></address>
      <p>
        <b>Οι δύο ομάδες θα αναμετρηθούν στο κλειστό των Πατελών για την 7η αγωνιστική του πρωταθλήματος...</b>
      </p>
      <p>Ένα παιχνίδι με αυξημένο ενδιαφέρον περιλαμβάνει το πρόγραμμα της 7ης αγωνιστικής στο πρωτάθλημα της Α2 Γυναικών αφού το Σάββατο στις 16:00, στο κλειστό των Πατελών η τυπικά γηπεδούχος ΑΘΛΕΣΗ υποδέχεται την ΓΕΗ. Η νεοφώτιστη ομάδα των Γιώργου Μενδρινού και Νίκου Προύφα που βρίσκεται αήττητη στην 1η θέση του βαθμολογικού πίνακα θα αντιμετωπίσει την σκληροτράχηλη και εμπειρότερη ομάδα του Μανώλη Μανωλάκη. Όποιο κι αν είναι το αποτέλεσμα στο ντέρμπι, το σημαντικό είναι ότι το ηρακλειώτικο γυναικείο βόλεϊ έχει ισχυρή παρουσία στην κατηγορία!</p>
      <p>«Στο παιχνίδι υπάρχει ξεκάθαρο φαβορί και είναι η ΓΕΗ. Θα αγωνιστούν δύο καλές ομάδες που παραδοσιακά παίζουν ωραίο βόλεϊ μεταξύ τους», τονίζει στη «Ν.Κ.» ο τεχνικός της ΑΘΛΕΣΗ και συνεχίζει: «Η ΓΕΗ φέτος είναι δυνατή ομάδα και το ευχάριστο είναι ότι στηρίζεται σε δικά της παιδιά, όπως και εμείς… Έχει ποιοτικές αθλήτριες, που ωρίμασαν με τον χρόνο και παίζουν καλά. Όταν κάποια ομάδα, μετά από έξι παιχνίδια είναι 1η αυτό κάτι λέει… Η ΓΕΗ εκμεταλλεύτηκε το αρκετά εύκολο πρόγραμμα στο ξεκίνημα, χωρίς αυτό να σημαίνει κάτι αρνητικό».<br/>Ο Μανώλης Μανωλάκης κάνει τον απολογισμό και της δικής του ομάδας, μετά το πέρας των έξι πρώτων αγωνιστικών. «Εμείς είχαμε ένα πολύ δύσκολο πρόγραμμα όμως θα μπορούσαμε να έχουμε καλύτερη συγκομιδή. Έχουμε δώσει τέσσερα εκτός έδρας παιχνίδια και αυτά που παίξαμε εδώ ήταν με ισχυρές ομάδες».<br/>Σε ότι αφορά στο προσεχές παιχνίδι, ο έμπειρος τεχνικός επισημαίνει: «Αγωνιστικά είμαστε τελείως διαφορετικές ομάδες. Η ΓΕΗ στηρίζεται στο σύνολο της ενώ εμείς είμαστε πιο δυνατή ομάδα στο φιλέ. Αλλού είμαστε εμείς πιο δυνατή ομάδα και αλλού η ΓΕΗ…Δεν υπάρχει κάτι συγκεκριμένο από το οποίο θα κριθεί το παιχνίδι. Θα εξαρτηθεί σε ποια ομάδα θα πάει το παιχνίδι περισσότερο…Θα είναι ένα ακόμη δύσκολο παιχνίδι σε μία σειρά δύσκολων αγώνων. Εμείς είμαστε δυσκολοκατάβλητη ομάδα και αυτό σημαίνει ότι βρισκόμαστε σε καλό σημείο».<br/>Ο Μανώλης Μανωλάκης περιμένει στο κλειστό των Πατελών να βρεθεί αρκετός κόσμος παρότι πολλοί είναι αυτοί που δεν επιλέγουν, όπως τονίζει, το συγκεκριμένο γήπεδο θεωρώντας ότι επειδή είναι μικρό δεν θα βρουν θέσεις ενώ και η ορατότητα είναι σχετικά περιορισμένη. «Ελπίζουμε να τελειώσει σύντομα η ταλαιπωρία μας με το γήπεδο και να επιστρέψουμε στο Λίντο. Κάθε παιχνίδι στο Ηράκλειο είναι και για μας … εκτός έδρας αφού το κλειστό των Πατελών δεν είναι το γήπεδο που κάνουμε προπονήσεις».</p>
      <figure>
        <img src="https://www.neakriti.gr/files/2019-11-28/ATHLESH.jpg"/>
      </figure>
      <p><b>Χαμηλοί τόνοι στη ΓΕΗ</b><br/>Στη ΓΕΗ από την άλλη κρατούν χαμηλούς τόνους καθώς θεωρούν ότι η 1η θέση στον βαθμολογικό πίνακα, δεν τους χρίζει φαβορί, επισημαίνοντας πως το παιχνίδι έχει αρκετές ιδιαιτερότητες που του δίνουν τον χαρακτήρα του ντέρμπι. «Το ότι είμαστε πρωτοπόροι δεν αλλάζει κάτι σε σχέση με τον αγώνα που έχει τη φυσιογνωμία του τοπικού ντέρμπι. Είναι δύο ομάδες από το Ηράκλειο γεγονός που δίνει ιδιαιτερότητες στο παιχνίδι, ανεξάρτητα από τη βαθμολογική θέση των ομάδων. Μπορεί να γνωρίζουμε την ΑΘΛΕΣΗ, να παίξαμε στον τελικό Κρήτης στο κύπελλο και να κερδίσαμε όμως αυτό ήταν κάτι τελείως διαφορετικό…», δηλώνει στη «Ν.Κ.» ο Γιώργος Μενδρινός και συνεχίζει: «Ο αγώνας αυτός θα κριθεί σε μεγάλο μέρος από το ρυθμό που θα έχει η κάθε ομάδα στο σερβίς και την υποδοχή. Όποια καταφέρει να το ελέγξει καλύτερα θα έχει και το προβάδισμα». Ο τεχνικός της ΓΕΗ στέκεται ιδιαίτερα και στον παράγοντα ψυχολογία… «Όποια ομάδα καταφέρει να διατηρήσει την ηρεμία της, όποια θα έχει το ψυχολογικό αβαντάζ του ρυθμού, αυτή θα είναι η νικήτρια».<br/>Σε ότι αφορά στην 1η θέση του πρωταθλήματος, ο Γιώργος Μενδρινός δεν εκπλήσσεται και εξηγεί: «Σίγουρα αναμέναμε ότι θα απέδιδαν οι καρποί της δουλειάς μας. Δεν γνωρίζαμε βέβαια αν τα αποτελέσματα αλλά και οι συγκυρίες θα μας έφερναν στην 1η θέση μετά από έξι παιχνίδια όμως δεν μου φαίνεται παράξενο, δεν με εκπλήσσει… Το σκεπτικό μας ήταν να συνεχίσουμε την δουλειά που ξεκινήσαμε πέρσι. Εκμεταλλευτήκαμε τους αγώνες που δώσαμε χωρίς απώλειες βαθμών και αυτό μας δίνει δύναμη για τη συνέχεια». <br/>Στόχος της ΓΕΗ παραμένει η ταχύτερη διασφάλιση της παραμονής όσο κι αν αυτό μοιάζει οξύμωρο, λόγω της αήττητης πορείας, όμως αφ΄ ενός υπάρχουν ακόμη 16 αγωνιστικές, αφ΄ετέρου είναι πιθανό να υποβιβαστούν ακόμη και τέσσερις ομάδες κάτι που κάνει επισφαλή την θέση αρκετών ομάδων. Το γεγονός επίσης ότι αρκετές αθλήτριες βρίσκονται σε τροχιά Πανελλαδικών εξετάσεων, με ότι αυτό συνεπάγεται, κάνει τον τεχνικό της ΓΕΗ να εμφανίζεται επιφυλακτικός. «Στόχος είναι η ομάδα να μπορέσει να καλύψει έδαφος ώστε να βγει το γρηγορότερο από τις περιπέτειες της παραμονής. Θα πρέπει να κρατάμε μικρό καλάθι. Να δούμε πως θα εξασφαλίσουμε την παραμονή και αν η ομάδα κυνηγήσει κάτι καλύτερο αυτό θα είναι ευχάριστο και θα μας δώσει και το δικαίωμα να αγωνιστούν και μικρότερα κορίτσια, κάτι που θα είναι ωφέλιμο για του χρόνου. <br/>Ο Γιώργος Μενδρινός τέλος εύχεται η ολοκλήρωση της χρονιάς να βρει τη ΓΕΗ, την ΑΘΛΕΣΗ και την Μεσαρά να παραμένουν στην κατηγορία, κάτι που θα ενισχύσει σημαντικά το κρητικό γυναικείο βόλεϊ.</p>
      <figure>
        <img src="https://www.neakriti.gr/files/2019-11-28/geh.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/sports/volei/1561163/apo-niki-se-niki-ta-koritsia-tis-gei/"/>
      </related>
    </article>
  </body>
</html>