<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-donald-tusk-zegna-sie-z-rada-europejska-wykorzystam-ten-czas,nId,3361456"/>
    <meta property="og:site_name" content="RMF24"/>
    <meta property="article:published_time" content="2019-11-29T15:49:47+00:00"/>
    <meta property="og:title" content="Donald Tusk żegna się z Radą Europejską. &quot;Wykorzystam ten czas dla polskich spraw&quot;"/>
    <meta property="og:description" content="Odchodzący szef Rady Europejskiej Donald Tusk pożegnał się ze swoim stanowiskiem. &quot;Będę już nie tylko sercem, ale też coraz bardziej fizycznie obecny w Polsce. Mam pewne zobowiązania, pewne pomysły&quot; - mówił dziennikarzom w Brukseli."/>
  </head>
  <body>
    <article>
      <h1>Donald Tusk żegna się z Radą Europejską. "Wykorzystam ten czas dla polskich spraw"</h1>
      <address><time datetime="2019-11-29T15:49:47+00:00">29 Nov 2019, 15:49</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Odchodzący szef Rady Europejskiej Donald Tusk pożegnał się ze swoim stanowiskiem. "Będę już nie tylko sercem, ale też coraz bardziej fizycznie obecny w Polsce. Mam pewne zobowiązania, pewne pomysły" - mówił dziennikarzom w Brukseli.</b>
      </p>
      <figure>
        <img src="https://i.iplsc.com/donald-tusk/0009FC9UIX4TQBCR-C123-F4.png"/>
        <figcaption>Donald Tusk<cite>/OLIVIER HOSLET /PAP/EPA</cite></figcaption>
      </figure>
      <p>Tusk był szefem Rady Europejskiej w latach 2014-2019. W 2014 zastąpił na tym stanowisku Belga Hermana Van Rompuya. Jego następcą jest również Belg, Charles Michel.</p>
      <p><b><i>Będę już nie tylko sercem, ale też coraz bardziej fizycznie obecny w Polsce. Mam pewne zobowiązania i pewne pomysły</i></b><i>. Będę o tym mówił szerzej, kiedy minie moja kadencja tutaj, bo ona jeszcze jeden dzień trwa. Jako szef Europejskiej Partii Ludowej będę miał obowiązki i odpowiedzialności takie ogólnoeuropejskie, ale <b>będę miał dużo więcej czasu i wykorzystam ten czas bardzo intensywnie dla polskich spraw</b></i> - powiedział Tusk, wychodząc z budynku Rady. Podkreślił też, że będzie trzymał mocno kciuki za swego następcę.</p>
      <h3>"Nie wszystko było idealnie"</h3>
      <figure>
        <img src="https://i.iplsc.com/donald-tusk-wreczajacy-dzwonek-swojemu-nastepcy-charlesowi-m/0009FCCVYM77C71G-C123-F4.png"/>
        <figcaption>Donald Tusk wręczający dzwonek swojemu następcy Charlesowi Michelowi<cite>/OLIVIER HOSLET /PAP/EPA</cite></figcaption>
      </figure>
      <p>Wcześniej w symboliczny sposób przekazał stery w Radzie Michelowi, wręczając mu dzwonek, co zostało nagrodzone oklaskami. Jak powiedział dziennikarzom, jest wzruszony, a serdecznie pożegnanie ułatwia mu rozstanie ze stanowiskiem.<br/><br/><i>Trudne, fajne, no, takie intensywne pięć lat. Rzeczywiście duże wyzwania. <b>Jakoś daliśmy radę</b></i> - powiedział. Jak dodał, jest "chyba ostatnią osobą, którą powinno się pytać o jego błędy, ponieważ człowiek nie lubi się do nich przyznawać". <i>Na pewno nie wszystko było idealnie. Jak porównam sobie mój pierwszy dzień i ten ostatni i to, co udało się zrobić, także dla Polski, ale przede wszystkim utrzymać UE mimo kryzysów w takiej autentycznej solidarności, to jest to na pewno powód do satysfakcji</i> - wskazał.<br/><br/>Powiedział, że <b>jeśli "siedem lat premierostwa minęło jak jeden tydzień, to pięć lat w Radzie - jak jeden dzień".</b></p>
      <h3>"Przynajmniej za mojej kadencji udało się utrzymać pełną jedność i solidarność"</h3>
      <p>Pytany o brexit pozytywnie ocenił fakt, że za jego kadencji nie doszło do wyjścia Wielkiej Brytanii z UE. <i><b>Jestem bardzo zadowolony, że opuszczam Radę Europejską ciągle w momencie, kiedy jest nas "28" </b>(...). Oczywiście mam świadomość, że za kilka miesięcy może to wyglądać inaczej, ale przynajmniej za mojej kadencji udało się utrzymać pełną jedność i solidarność - i wobec Rosji, i w sprawie brexitu. Tych kryzysów można by opisać wiele, ale wszyscy mają to poczucie, że <b>Europa przetrwała je właśnie dzięki solidarności, co jest polską specjalnością</b>. Jestem z tego bardzo zadowolony</i> - podkreślił.</p>
      <figure>
        <video src="https://v-nocdn.iplsc.com/-/0009FD0ZQSRH7HTO-V1.mp4"/>
        <figcaption>Tusk: Jestem bardzo zadowolony, że opuszczam Radę Europejską, gdy ciągle jest nas 28<cite>TVN24/x-news</cite></figcaption>
      </figure>
      <p>Jak powiedział, <b>kryzys migracyjny to były "wielkie emocje, czasami poczucie zagrożenia, czasami niepotrzebne słowa, szczególnie w naszej części kontynentu"</b>. <i>Ale w jakimś sensie też zrozumiałe, bo to poczucie destabilizacji, zagrożenia było dość powszechne. Do tego ataki terrorystyczne. Te pierwsze miesiące były niezwykle dramatyczne i bardzo intensywne, ale wszystko dobre, co się dobrze kończy</i> - wskazał.<br/><br/>Powiedział, że <b>ma poczucie, iż zostawia Radę w dobrych rękach i będzie trzymał kciuki za Michela.</b></p>
      <h3>"Scenariusz jak u Hitchcocka"</h3>
      <p>W przemówieniu Tusk powiedział, że gdy przejmował stanowisko w Radzie Europejskiej, nie podejrzewał, że scenariusz jego kadencji będzie niczym napisany przez Alfreda Hitchcocka, w którym napięcie rośnie cały czas aż do punktu kulminacyjnego. Mówił, że pracując w Radzie, służył nie abstrakcyjnej idei, ale ludziom, narodom i ich wspólnym interesom. <i>Służenie UE to był zaszczyt </i>- powiedział.<br/><br/><b>Europę określił jako "najlepsze miejsce na ziemi"</b>. <i>Unia Europejska i jej Rada przetrwały dzięki pracy tych ludzi, wzajemnej lojalności i profesjonalizmowi. Jesteście unikalni</i> - dodał, kierując się w stronę sali. <i>Dziękuję wszystkim z głębi serca. Bez was nie przetrwałbym nawet tygodnia</i> - powiedział na zakończenie. Jego przemówienie zostało nagrodzone brawami.</p>
      <blockquote>Kadencja przewodniczącego Rady Europejskiej trwa dwa i pół roku, z możliwością przedłużenia do pięciu lat. 20 listopada podczas kongresu Europejskiej Partii Ludowej w Zagrzebiu Tusk został wybrany na funkcję lidera tego ugrupowania; jego trzyletnia kadencja oficjalnie rozpocznie się 1 grudnia.</blockquote>
    </article>
  </body>
</html>