<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/diethni/article/i-teleutaia-leksi-tou-giounker-stin-ee-peinaw"/>
    <meta property="og:site_name" content="The TOC"/>
    <meta property="article:published_time" content="2019-11-29T15:44:26+00:00"/>
    <meta property="og:title" content="Η τελευταία λέξη του Γιούνκερ στην ΕΕ: «Πεινάω»"/>
    <meta property="og:description" content="«Πεινάω!», ήταν η λέξη με την οποία τελείωσε σύντομη συνέντευξη"/>
  </head>
  <body>
    <article>
      <h1>Η τελευταία λέξη του Γιούνκερ στην ΕΕ: «Πεινάω»</h1>
      <h2>«Πεινάω!», ήταν η λέξη με την οποία τελείωσε σύντομη συνέντευξη</h2>
      <address>
        <time datetime="2019-11-29T15:44:26+00:00">29 Nov 2019, 15:44</time>
      </address>
      <p>Ο Λουξεμβούργιος Ζαν-Κλοντ Γιούνκερ δικαίωσε χθες, Πέμπτη, τη φήμη του ως ελεύθερου και δηκτικού πνεύματος με την τελευταία συνέντευξη Τύπου που έδωσε στην έδρα της Ευρωπαϊκής Επιτροπής.</p>
      <p>«Πεινάω!», ήταν η λέξη με την οποία τελείωσε αυτή τη σύντομη συνέντευξη, στη διάρκεια της οποίας επέκρινε το τέλος που έβαλε ο Εμανουέλ Μακρόν στο σύστημα των spitzenkandidaten, που θεσπίσθηκε το 2014 για την επιλογή του προέδρου της Κομισιόν, και αφηγήθηκε ένα περιστατικό σχετικά με την υποκλοπή του κινητού τηλεφώνου του, το 1997, από τις υπηρεσίες των προέδρων των ΗΠΑ Μπιλ Κλίντον και της Γαλλίας Ζακ Σιράκ.</p>
      <p>«Η ιδέα να μην επαναληφθεί ο spitzenkandidat το 2019 ήταν λάθος», δήλωσε. «Ήταν μια μικρή δημοκρατική πρόοδος και την καταργήσαμε για σκοτεινούς λόγους», πρόσθεσε.</p>
      <p>Η μομφή απευθυνόταν άμεσα στον γάλλο πρόεδρο, δηλωμένο αντίπαλο αυτού του συστήματος που θεσπίσθηκε από τις πολιτικές ομάδες του Ευρωπαϊκού Κοινοβουλίου για να επιλέγεται ο πρόεδρος της Ευρωπαϊκής Επιτροπής. Ο Μακρόν αρνήθηκε φέτος αυτό το σύστημα και απέρριψε τον Μάνφρεντ Βέμπερ, τον υποψήφιο που είχε οριστεί από το δεξιό Ευρωπαϊκό Λαϊκό Κόμμα, το οποίο είχε έρθει πρώτο στις ευρωεκλογές.</p>
      <p>Στη συνέχεια ο Ζαν-Κλοντ Γιούνκερ αφηγήθηκε ένα απολαυστικό περιστατικό για το κινητό τηλέφωνό του. «Το Nokia μου είναι σήμερα προστατευμένο, όμως τότε μπορούσε να υποκλαπεί», εξήγησε.</p>
      <p>Όταν είχε φθάσει το 1997 στο Παρίσι για μια ευρωπαϊκή σύνοδο κορυφής για την απασχόληση, είχε υποχρεωθεί να αλλάξει ξενοδοχείο. «Μέσα στη νύχτα, ο Μπιλ Κλίντον μου τηλεφώνησε για να μου μιλήσει για ένα πρόβλημα ανάμεσα στην Airbus και την Boeing. Εξεπλάγην πολύ, επειδή με κάλεσε στη σταθερή γραμμή του νέου ξενοδοχείου μου, ενώ η αντιπροσωπεία μου δεν ήξερε ότι είχα αλλάξει ξενοδοχείο. Και εξεπλάγην πολύ και την επομένη, όταν άκουσα τον Ζακ Σιράκ να μου λέει, όταν με υποδέχθηκε στο Ελιζέ: 'ο τρόπος με τον οποίο μίλησες στον Κλίντον, είναι ο τρόπος με τον οποίο η Ευρώπη οφείλει να μιλάει στους Αμερικανούς'», αφηγήθηκε.</p>
      <p>Ο Ζαν-Κλοντ Γιούνκερ φαινόταν κουρασμένος. Αναρρώνει από μια λεπτή επέμβαση για ανεύρυσμα αορτής και υποχρεώθηκε να αναβάλει για την Τρίτη 3 Δεκεμβρίου την παράδοση καθηκόντων στη γερμανίδα διάδοχό του Ούρσουλα φον ντερ Λάιεν. Στις 9 Δεκεμβρίου θα γιορτάσει τα 65α γενέθλιά του.</p>
      <p>ΠΗΓΗ ΚΑΙ ΦΩΤΟ ΑΠΕ</p>
    </article>
  </body>
</html>