<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58822/wiedzmin-netfliksa-polska-premiera-z-gwiazdami-serialu.html"/>
    <meta property="og:site_name" content="CD-Action"/>
    <meta property="article:published_time" content="2019-10-29T15:25:00+00:00"/>
    <meta property="og:title" content="Wiedźmin Netfliksa: Polska premiera z gwiazdami serialu"/>
    <meta property="og:description" content="A że pierwsze wrażenia krytyków są nad wyraz zachęcające..."/>
  </head>
  <body>
    <article>
      <h1>Wiedźmin Netfliksa: Polska premiera z gwiazdami serialu</h1>
      <address><time datetime="2019-10-29T15:25:00+00:00">29 Oct 2019, 15:25</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>A że pierwsze wrażenia krytyków są nad wyraz zachęcające...</p>
      <p>„Wiedźmin” jest jednym z dwóch najważniejszych wydarzeń popkulturowych tego miesiąca. Drugim są rzecz jasna <a href="https://www.cdaction.pl/news-58816/gwiezdne-wojny-skywalker-odrodzenie--pol-minuty-mieczy-swietlnych-statkow-blasterow-i-emocji-wideo.html"><b>nowe Gwiezdne wojny</b></a>, ale polscy fani trzymają raczej kciuki za sukces produkcji Netfliksa. Co nie znaczy oczywiście, że wszyscy są pewni jej sukcesu – każda <a href="https://www.cdaction.pl/news-58655/wiedzmin-netfliksa-ponad-20-nowych-zdjec-z-serialu-galeria.html"><b>porcja zdjęć</b></a> jest od razu surowo oceniana i niektórym nie przypadły do gustu np. zbroje Nilfgaardczyków.</p>
      <p>Oburzenie wokół tych ostatnich było zresztą tak duże, że głos w ich obronie zabrali sami twórcy – Lauren S. Hissrich oraz Tomasz Bagiński. W rozmowie z Marcinem Zwierzchowskim z Nowej Fantastyki tłumaczyli, że „pomysł stojący za nimi stanie się jasny, gdy widzowie zobaczą je w odpowiednim oświetleniu i obrobione w post-produkcji”. Stwierdzili też, że pancerze Czarnych mają wyglądać tanio, ponieważ ich armia jest masowa i niestawiająca na jednostki. Nie jestem pewien, czy same słowa przekonają fanów, ale zobaczymy, jak całość prezentować się będzie w akcji.</p>
      <p>Zwierzchowski podzielił się również informacją o tym, że <b>18 grudnia</b> w Warszawie na Torze Służewiec odbędzie się polska premiera serialu, w której wezmą udział Henry Cavill (Geralt), Anya Chalotra (Yennefer), Freya Allann (Ciri), Lauren S. Hissrich oraz Tomasz Bagiński. Dwa dni wcześniej podobna impreza odbędzie się w Londynie.</p>
      <figure>
        <iframe data-src="https://twitter.com/MarcinZwierz/status/1200119783649370113?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ponieważ część krytyków miała już okazję zobaczyć 5 odcinków serialu, poznaliśmy ich pierwsze wrażenia (na ostateczne musimy poczekać do 20 grudnia, kiedy zejdzie embargo). Nie ma co ukrywać – przeważnie są zachwyceni. Poniżej kilka przykładów:</p>
      <figure>
        <iframe data-src="https://twitter.com/Wheeljack83/status/1199160264555454465?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Przyznaję, że z początku byłem bardzo sceptyczny, gdy Anya Chalotra dostała rolę Yennefer z Vengerbergu w „Wiedźminie” Netfliksa. Mogę teraz powiedzieć, że rozwiała wszelkie wątpliwości, które miałem. Daje z siebie wszystko tej roli.</blockquote>
      <figure>
        <iframe data-src="https://twitter.com/Garrick_KI/status/1197674569592647680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Choreografia walk jest niesamowita. Pierwsze starcie, w którym bierze udział Geralt, jest cudownie dzikie. Połączenie szermierki i znaków Geralta jest perfekcyjne.</blockquote>
      <figure>
        <iframe data-src="https://twitter.com/SeeWillTweet/status/1198359991549341696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Obejrzałem kopię promocyjną „Wiedźmina”. Przyznaję, że jako wielki fan książek, byłem delikatnie zaniepokojony, ale L. Hissrich wykonała kawał mistrzowskiej roboty, opowiadając tę historię. Pomaga w tym fakt, że obsada jest niesamowita. A Henry Cavill po prostu... wow.<br/><br/>Po obejrzeniu 5 odcinków, które Netflix nam pokazał, chcę powiedzieć jedną rzecz do wszystkich fanów książek – to nie recenzja ani spoiler: jeśli sądzicie, że wszystko potoczy się dokładnie tak, jak w książkach, będzie rozczarowani.<br/><br/>Serial oddaje serce i duszę całej historii. Jest ekstremalnie dobrze zrobiony, ale przygotujcie się na parę różnic. Naprawdę wierzę, że fani książek – a nawet gier – polubią tę adaptację. Ale pamiętajcie, to właśnie to – adaptacja.</blockquote>
      <figure>
        <iframe data-src="https://twitter.com/asher_elbein/status/1197640756284055560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Przeszedłem przez promocyjne odcinki „Wiedźmina” Netfliksa i powiem jedno: całkiem mi się podobało! Będę miał więcej do powiedzenia, gdy zejdzie embargo, ale jest dobrze obsadzony, sprytnie przemyślany i ładnie poprowadzony. Dobry, porządny bzddura pulp-fantasy.</blockquote>
      <p>Premiera „Wiedźmina” na Netfliksie będzie miała miejsce <b>20 grudnia</b>.</p>
      <related>
        <h4>Podobne newsy</h4>
        <a href="https://www.cdaction.pl/news-58705/wiedzmin-netfliksa-tworcy-stawiaja-na-tradycyjne-efekty-specjalne.html"/>
        <a href="https://www.cdaction.pl/news-58662/wiedzmin-netfliksa-drugi-sezon-oficjalnie-potwierdzony.html"/>
        <a href="https://www.cdaction.pl/news-58655/wiedzmin-netfliksa-ponad-20-nowych-zdjec-z-serialu-galeria.html"/>
        <a href="https://www.cdaction.pl/news-58651/wiedzmin-netfliksa-lauren-s-hissrich-i-tomek-baginski-opowiadaja-o-serialu-wideo.html"/>
        <a href="https://www.cdaction.pl/news-58590/wiedzmin-netfliksa-odchodzi-od-fantasy-w-strone-horroru.html"/>
      </related>
    </article>
  </body>
</html>