<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pardubice-Adventne-ladene-trhy-doplni-krasne-ozdobeny-vanocni-strom-605201"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="Pardubice: Adventně laděné trhy doplní krásně ozdobený vánoční strom"/>
    <meta property="og:description" content="Poslední listopadový den se rozzáří Pernštýnské náměstí a Pardubice po roce znovu navážou na tradici oblíbených vánočních trhů. Nádherná atmosféra na starobylém náměstí bude mít i tento rok svou dominantu v podobě svátečně nazdobeného vánočního stromu, který bude rozsvícen o „železné neděli”, tedy 1. prosince 2019 v 17 hodin za účasti zástupců statutárního města Pardubic."/>
  </head>
  <body>
    <article>
      <h1>Pardubice: Adventně laděné trhy doplní krásně ozdobený vánoční strom</h1>
      <address>
        <time datetime="2019-11-29T15:36:00+00:00">29 Nov 2019, 15:36</time>
      </address>
      <p>
        <b>Poslední listopadový den se rozzáří Pernštýnské náměstí a Pardubice po roce znovu navážou na tradici oblíbených vánočních trhů. Nádherná atmosféra na starobylém náměstí bude mít i tento rok svou dominantu v podobě svátečně nazdobeného vánočního stromu, který bude rozsvícen o „železné neděli”, tedy 1. prosince 2019 v 17 hodin za účasti zástupců statutárního města Pardubic.</b>
      </p>
      <p>„Letošní trhy budou otevřeny od soboty 30. listopadu až do 23. prosince, a to každý den od 11 do 18 hodin, v pátek a v sobotu ještě o dvě hodiny déle. Stánky na náměstí budou opět ladit v jednotném tónu a klasický stánkový prodej i letos pořadatelé obohatí o zajímavý kulturní program, jehož jednotlivé akce najdou návštěvníci na facebookové stránce Pardubické vánoční trhy. Novinkou v programu je Ježíškova dílna, v níž budou děti vyrábět různé vánoční výrobky, těšit se můžete také na řadu tanečních a hudebních vystoupení a pohádky pro děti,“ zve na trhy náměstek pro kulturu Jan Mazuch.</p>
      <p>Zástupce pořádající agentury Roman Lípa k letošnímu ročníku dodal: „Trhy nabídnou každý den vedle bohaté nabídky rozličného zboží a občerstvení přímo na stáncích spoustu kulturních vystoupení, konkrétně rozsvícení vánočního stromu bude doprovázet vystoupení populární hudební skupiny O5 a Radeček, zazní také Žesťové harmonie z repertoáru místní umělecké školy. Na místě vizuálně připomínajícím perníkovou chaloupku budou probíhat zajímavé řemeslné workshopy pro dětské návštěvníky, které zveme i na oblíbené Zelenobranské čertoviny, nebo divadelní a filmové pohádky. Věřím, že doprovodný hudební program trhů zaujme i velké návštěvníky trhů.“</p>
      <p>Adventní trhy v Pardubicích budou zahájeny v sobotu 30. listopadu, prvním vrcholem však bude hned následující den rozsvícení vánočního stromu, který již stojí ozdobený na náměstí. „I v letošním roce jsme vyzvali obyvatele Pardubic k tomu, aby nám dali tipy na vhodné stromy, nejlépe přímo v Pardubicích nebo blízkém okolí. Vhodného kandidáta jsme nakonec nalezli v areálu Masarykových kasáren v Pardubicích - byl to poslední smrk v areálu, který nebyl napaden kůrovcem, odborníci nás však ujistili, že by jej tento osud určitě čekal v nadcházejícím roce. Stáří smrku je odhadované na 40 let, jeho výška je přibližně 13 metrů,“ dodala k hlavní vánoční ozdobě historického náměstí Světlana Pozníková ze Služeb města Pardubic.</p>
      <p>Na rozsvícení vánočního stromu stejně jako na další akce letošních trhů vás srdečně zveme. Adventní čas tradičně zakončí Štědrovečerní zpívání Rybovy mše vánoční na schodech radnice, a to 24. prosince ve 23 hodin.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pardubice-Sportovni-areal-na-ZS-Josefa-Ressla-dostane-na-jare-novy-kabat-604811"/>
        <a href="https://www.parlamentnilisty.cz/politika/obce-volicum/Pardubice-Zastupitele-opet-zasednou-nad-letnim-stadionem-603923"/>
        <a href="https://www.parlamentnilisty.cz/politika/obce-volicum/Pardubice-Mesto-ani-letos-nezapomnelo-na-sve-nadane-zaky-a-studenty-603806"/>
        <a href="https://www.parlamentnilisty.cz/politika/obce-volicum/Pardubice-jsou-Mestem-pro-byznys-desetileti-603670"/>
      </related>
    </article>
  </body>
</html>