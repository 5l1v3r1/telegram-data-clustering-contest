<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/procesul-revolutiei-amanat-21-februarie-2020-iccj-s-au-luat-toate-masurile-posibile-putea-asigura-respectarea-dispozitiilor-procedurale-conditiile-create-numarul-mare-participanti-judecarea-cauzei-1922400829002019111519185260"/>
    <meta property="og:site_name" content="News.ro"/>
    <meta property="article:published_time" content="2019-11-29T15:08:00+00:00"/>
    <meta property="og:title" content="Procesul Revoluţiei, amânat pentru 21 februarie 2020/ ICCJ: S-au luat toate măsurile posibile pentru a se putea asigura respectarea dispoziţiilor procedurale, în condiţiile create de numărul mare de participanţi la judecarea cauzei şi de spaţiu"/>
    <meta property="og:description" content="Înalta Curte de Casaţie şi Justiţie (ICCJ) a anunţat, vineri, că a amânat pentru 21 februarie 2020 procesul în Dosarul Revoluţiei şi a făcut precizări cu privire la condiţiile speciale în care s-a derulat primul termen. Reprezentanţii instanţei precizează că s-au luat toate măsurile administrative pentru respectarea procedurii în condiţiile speciale generate de numărul mare de participanţi şi spaţiul insuficient. ”Înalta Curte de Casaţie şi Justiţie reaminteşte public numeroasele demersuri făcute în vederea asigurării unui spaţiu adecvat”, au transmis reprezentanţii instanţei."/>
  </head>
  <body>
    <article>
      <h1>Procesul Revoluţiei, amânat pentru 21 februarie 2020/ ICCJ: S-au luat toate măsurile posibile pentru a se putea asigura respectarea dispoziţiilor procedurale, în condiţiile create de numărul mare de participanţi la judecarea cauzei şi de spaţiu</h1>
      <address><time datetime="2019-11-29T15:08:00+00:00">29 Nov 2019, 15:08</time> by <a rel="author">News.ro</a></address>
      <p>
        <b>Înalta Curte de Casaţie şi Justiţie (ICCJ) a anunţat, vineri, că a amânat pentru 21 februarie 2020 procesul în Dosarul Revoluţiei şi a făcut precizări cu privire la condiţiile speciale în care s-a derulat primul termen. Reprezentanţii instanţei precizează că s-au luat toate măsurile administrative pentru respectarea procedurii în condiţiile speciale generate de numărul mare de participanţi şi spaţiul insuficient. ”Înalta Curte de Casaţie şi Justiţie reaminteşte public numeroasele demersuri făcute în vederea asigurării unui spaţiu adecvat”, au transmis reprezentanţii instanţei.</b>
      </p>
      <p>”Înalta Curte de Casaţie şi Justiţie aduce la cunoştinţa publicului că astăzi, 29 noiembrie 2019, pe rolul Secţiei Penale, în procedura de cameră preliminară, s-a aflat cauza nr.1045/1/2019/a1, cunoscută opiniei publice sub denumirea de «Dosarul Revoluţiei». Conform dispoziţiilor Codului de procedură penală, în cauză au fost emise un număr de aproximativ 5000 de citaţii, iar la sediul Înaltei Curţi de Casaţie şi Justiţie au fost prezente, la termenul din 29 noiembrie 2019, aproximativ 600 de persoane”, a transmis, vineri, ICCJ, printr-un comunicat de presă.</p>
      <p>Potrivit sursei citate, completul de judecată şi conducerea Înaltei Curţi de Casaţie şi Justiţie au luat toate măsurile administrative posibile, pentru a se putea asigura respectarea dispoziţiilor procedurale, accesul persoanelor citate la şedinţa de judecată, respectarea drepturilor procedurale ale acestora şi asigurarea dreptului publicului la o informare corectă prin intermediul instituţiilor media, în condiţiile speciale create de numărul mare de participanţi la judecarea cauzei şi de spaţiul insuficient în care se desfăşoară activitatea instanţei supreme.</p>
      <p>”Pe parcursul desfăşurării procesului au existat două incidente în care s-a asigurat intervenţia echipajelor medicale de urgenţă pentru două persoane. Procedura s-a desfăşurat în condiţii normale, fiind derulate măsurile judiciare şi administrative necesare pentru gestionarea unui dosar de o asemenea amploare. Următorul termen acordat în cauză este 21 februarie 2020”, a mai transmis ICCJ.</p>
      <p>Reprezentanţii instituţiei au precizat că s-au făcut numeroase demersuri pentru identificarea unui spaţiu adecvat.</p>
      <p>”Înalta Curte de Casaţie şi Justiţie reaminteşte public numeroasele demersuri făcute de o lungă perioadă de timp în vederea asigurării unui spaţiu adecvat pentru desfăşurarea activităţii instanţei supreme, care trebuie să fie pregătită din punct de vedere logistic inclusiv pentru administrarea unor dosare cu un număr foarte mare de participanţi la procedurile judiciare. Dificultăţile de ordin material sunt de natură să creeze neplăceri pentru justiţiabili în desfăşurarea procedurilor judiciare aflate pe rolul Înaltei Curţi de Casaţie şi Justiţie şi afectează solemnitatea actului de justiţie”, a mai transmis ICCJ.</p>
      <p>Câteva sute de persoane, din cele 5.000 pentru care instanţa a trimis citaţii, s-au prezentat, vineri, la Înalta Curte de Casaţie şi Justiţie (ICCJ), la primul termen din Dosarul Revoluţiei, în care Ion Iliescu şi Gelu Voican Voiculescu sunt inculpaţi pentru infracţiuni contra umanităţii. Unor persoane li s-a făcut rău, fiind necesară intervenţia echipajelor medicale. Fostul preşedinte Ion Iliescu nu s-a prezentat la instanţă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>