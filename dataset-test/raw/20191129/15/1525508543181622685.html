<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4784016/%D8%A2%D8%BA%D8%A7%D8%B2-%D9%87%D9%81%D8%AA%D9%87-%D8%A8%D8%A7-%D8%AA%D8%B9%D8%B7%DB%8C%D9%84%DB%8C-%D9%85%D8%AF%D8%A7%D8%B1%D8%B3-%D8%AF%D8%B1-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T15:06:40+00:00"/>
    <meta property="og:title" content="استمرار شرایط آلودگی هوا در اصفهان؛ آغاز هفته با تعطیلی مدارس در اصفهان"/>
    <meta property="og:description" content="با تداوم شرایط آلودگی هوا، فردا مدارس برخی مقاطع تحصیلی اصفهان و شهرستان های استان تعطیل است."/>
  </head>
  <body>
    <article>
      <h1>استمرار شرایط آلودگی هوا در اصفهان؛ آغاز هفته با تعطیلی مدارس در اصفهان</h1>
      <address>
        <time datetime="2019-11-29T15:06:40+00:00">29 Nov 2019, 15:06</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از صدا و سیما، مدیر کل مدیریت بحران استان اصفهان گفت: عصر امروز کارگروه هماهنگی شرایط ویژه آلودگی هوا با توجه به استمرار پایداری نسبی هوا و مهیا شدن انباشت آلاینده‌های جوی تشکیل شد.</p>
      <p>منصور شیشه فروش افزود: در این کارگروه برای مدیریت وکنترل افزایش آلاینده ها مقرر شد ، فردا نهم آذر تمامی مهدهای کودک و مقاطع تحصیلی پیش دبستانی و دوره های اول و دوم ابتدایی نواحی شش گانه شهر اصفهان و مناطق آموزش و پرورش زرین شهر ، فولادشهر ، باغ بهادران ، خمینی شهر ،نجف آباد ،شاهین شهر، فلاورجان، پیربکران، برخوار ، مبارکه و شهر سجزی تعطیل است.</p>
      <p>به گفته وی در سایر مقاطع تحصیلی نیز برگزاری برنامه صبحگاهی و درس تربیت بدنی در فضای باز ممنوع است.</p>
      <p>در این نشست بر کنترل دقیق‌تر محدوده طرح ترافیک و تشدید برخورد با خودروهای بدون برگه معاینه فنی با نظارت پلیس راهور و اعمال قانون در محدوده طرح ترافیک زوج و فرد در اصفهان تاکید شد.</p>
      <p>کاهش فعالیت واحدهای آلاینده محیط زیست در محدوده مناطق مسکونی و شهرک های صنعتی پیرامون طرح، نظارت و کنترل مستمر اداره کل حفاظت محیط زیست استان بر فعالیت واحدهای صنعتی محدوده برنامه جامع کاهش آلودگی هوا، ممنوعیت تردد کامیونها و ماشین های سنگین در شب، هم از تصمیم های این نشست بود.</p>
      <p>همچنین روزهای شنبه و یکشنبه هرگونه فعالیت خاکبرداری و ساختمانی و آتش زدن کاه و فعالیت ۳۵۰ واحد تولید آجر تا روز دوشنبه و فعالیت ۱۱ کوره تولید زغال هم ممنوع است.</p>
      <p>خودداری از هرگونه فعالیت های ورزشی در فضای باز، توصیه به بیماران قلبی عروقی و تنفسی و گروههای آسیب پذیر مبنی بر رعایت اصول ایمنی و بهداشتی و خود مراقبتی رعایت الگوی مصرف سوخت در بخش‌های خانگی اداری صنوف و دیگر بخش های مصرف، همکاری عموم در استفاده از ناوگان حمل و نقل عمومی و استفاده نکردن از خودروهای تک سرنشین از توصیه های این کارگروه برای سلامت عمومی به گروه های هدف دراین نشست بود.</p>
    </article>
  </body>
</html>