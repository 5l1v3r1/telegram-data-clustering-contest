<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_tak-vryatuvali-vid-bankrutstva-ekspert-pro-prodazh-zavodu-motor-sich/940628"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T15:03:00+00:00"/>
    <meta property="og:title" content="&quot;Так врятували від банкрутства&quot; - експерт про продаж заводу &quot;Мотор Січ&quot;"/>
    <meta property="og:description" content="Фактично завод &quot;Мотор січ&quot; належить китайським компаніям вже кілька років. Колишній власник В'ячеслав Богуслаєв вже не міг утримувати його на плаву, тож вирішив продати. На той момент покупцями були кілька компаній. Зараз вони консолідуються у єдиний холдинг. Тому потребують дозволу ..."/>
  </head>
  <body>
    <article>
      <h1>"Так врятували від банкрутства" - експерт про продаж заводу "Мотор Січ"</h1>
      <address><time datetime="2019-11-29T15:03:00+00:00">29 Nov 2019, 15:03</time> by <a rel="author">Ангеліна КОВАНДА</a></address>
      <figure>
        <img src="https://static2.gazeta.ua/img2/cache/preview/940/940628_w_300.jpg?v=0"/>
        <figcaption>Борис Кушнірук: нам треба не розсваритись з США, які надають нам військову, фінансову, дипломатичну підтримку. Без неї Україні буде важче вести гібридну війну проти Росії. З іншого боку ми зацікавлені у тому, щоб зберегти підприємство. Це можна зробити тільки за китайські гроші. Фото: Кореспондент</figcaption>
      </figure>
      <p>Фактично завод "Мотор січ" належить китайським компаніям вже кілька років. Колишній власник В'ячеслав Богуслаєв вже не міг утримувати його на плаву, тож вирішив продати. На той момент покупцями були кілька компаній. Зараз вони консолідуються у єдиний холдинг. Тому потребують дозволу Антимонопольного комітету.</p>
      <p>Про це інтерв'ю <a href="https://gazeta.ua/">Gazeta.ua</a> говорить економіст <b>Борис Кушнірук, 53 роки.</b></p>
      <p>У серпні китайська компанія "Скайрайзон" подала на узгодження в Антимонопольний комітет України угоду про купівлю понад 50% акцій "Мотор Січі". Проте тиждень тому АМКУ вирішив відкласти розгляд цього питання на два місяці.</p>
      <p>Радник президента США Джон Болтом приїздив в Україну в кінці літа. Під час зустрічі з Володимиром Зеленським та тодішнім керівником РНБО Олександром Данилюком він говорив про ризики продажу "Мотор Січі" китайцям. Мовляв, що Пекін веде нечесну гру проти Америки й краде військові технології.</p>
      <p>- Після початку війни "Мотор Січ" втратив третину свого ринку. Не могли більше торгувати з Російською Федерацією, - пояснює Борис Кушнірук. - Це сильно вплинуло на економічне становище заводу. Китай натомість дуже зацікавлений у нашій технологій виготовлення двигунів. Вони виробляють власні літаки та гелікоптери, проте двигуни до них вимушені були імпортувати.</p>
      <p>
        <b>Яка у цьому процесі роль Антимонопольного комітету? Він може відмінити факт продажу?</b>
      </p>
      <p>- Зараз цю тему підняли знову, бо на момент продажу Богуслаєв домовлявся з кількома китайськими компаніями. Зараз вони об'єднались в один холдинг, який одноосібно керуватиме заводом. Тобто фактично стане монополістом. Для того, щоб китайська фірма могла управляти заводом на території України, повинна отримати дозвіл Антимонопольного комітету. Тут можуть виникнути певні труднощі та підводні камені. З одного боку це дозвіл - декларативна бюрократична процедура. З іншого - без необхідного рішення АМКУ китайський холдинг буде вимушений продати "Мотор січ". Адже просто не зможе ним керувати. Проте скоріш за все цього не станеться. Китайці будуть м'яко тиснути на українську владу. Пояснювати, що без їх інвестицій підприємство просто закриється і майже 30 тисяч людей залишаться без роботи.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_ukrayinske-pidpriyemstvo-viroblyaye-produkciyu-dlya-rosijskogo-vpk-shemi/940503"/>
      </related>
      <p>
        <b>Яка від продажу користь Україні та заводу?</b>
      </p>
      <p>- Китайський холдинг модернізує виробництво, покращує умови праці. Їх інвестиції фактично врятували стратегічно важливе підприємство від банкрутства. Тепер завод буде працювати і платити податки в український бюджет.</p>
      <p>
        <b>Чи не зіпсуються наші взаємини з США, які наполягали, щоб Україна не продавала завод?</b>
      </p>
      <p>- Головна проблема тут полягає у тому, що навколо "Мотор Січі" розгорнулись справжні геополітичні баталії. Українське керівництво тут має фактично пройти між крапельками. Додаткова складність виникає ще й через недосвідченість нової влади. Президент та його команда мають діяти дуже обережно у ситуації, що склалась.</p>
      <p>Нам треба не розсваритись з США, які надають нам військову, фінансову, дипломатичну підтримку. Без неї Україні буде важче вести гібридну війну проти Росії. З іншого боку ми зацікавлені у тому, щоб зберегти підприємство. Це можна зробити тільки за китайські гроші. Американці не бажають купувати наш завод "Мотор Січ" - мають свої потрібні потужності для вироблення двигунів.</p>
      <p>Нам потрібно переконати американських союзників, що українська технологія створення двигунів не буде вивезена у Китай та потім використана проти Вашингтону. Саме цього більш за все побоюються в адміністрації президента Дональда Трампа. Можливо, варто запровадити якусь спеціальну Раду, яка б слідкувала за цим. Треба намагатися шукати компроміс.</p>
      <p>
        <b>Укроборонпром проводить аудит взаємин конструкторського бюро "Івченко прогрес" і "Мотор січі"? Про які взаємини ідеться?</b>
      </p>
      <p>- "Мотор Січ" зараз має деякі економічні контакти з іншими українськими державними підприємствами, що входять до концерну Укроборонпром. Мова йде про те же конструкторське бюро "Прогрес" ім. академіка Івченка. Зараз вони і досі діють. Це пояснюється тим, що В'ячеслав Богуслаєв досі має вплив на заводі, там лишилось багато українського менеджменту. Китайці ще фактично не почали ним керувати. Поки більше просто використовують вироблену продукцію. Мету аудиту важко пояснити. Очевидно, Укроборонпром хоче спрогнозувати для себе, на яких умовах державні підприємства будуть далі співпрацювати з китайською "Мотор Січчю".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_navischo-derzhava-vede-movu-pro-reprivatizaciyu-yakscho-u-neyi-nemaye-na-ce-groshej/940452"/>
      </related>
      <p>
        <b>Айварас Абромавичус говорить про введення закону, який дозволив би державі ветувати продаж таких стратегічних підприємств як "Мотор січ". Це вдала ідея?</b>
      </p>
      <p>- Така практика діє у багатьох європейських країнах. Але навіть якщо її затвердять, вона не поширюватиметься на конкретно цей завод. Його вже продали і не могли зробити інакше, бо підприємство було на межі банкрутства. Якщо вже й приймати офіційно процедуру ветування з боку держави продажу приватних підприємств, то треба конкретно прописати, на які саме заводи та компанії може поширюватись імовірна заборона.</p>
      <blockquote>- Китайці хочуть консолідувати більше 50 відсотків акцій заводу "Мотор Січ", - сказав керівник державного концерну Укроборонпром 43-річний Айварас Абромавичус у <a href="https://www.epravda.com.ua/news/2019/11/28/654261/?fbclid=IwAR12h0b8vx7xgSo6AsOhEBNxxL0J49tq19r7PB_lqqnA01L0Ye6-R8hNd8Q">інтерв'ю "Економічній правді"</a>. - Проводимо аудит взаємин конструкторського бюро "Івченко прогрес" (державне підприємство, що виробляє двигуни авіаційного й промислового застосування. - <a href="https://gazeta.ua/">Gazeta.ua</a>) і "Мотор Січі".<br/>Не знаю, яке рішення прийме АМКУ, але компанію "Мотор Січ" повинна контролювати держава. Варто прийняти такий же закон, як і в інших розвинених країнах, коли при купівлі іноземними інвесторами таких критично важливих підприємств держава має право вето.</blockquote>
    </article>
  </body>
</html>