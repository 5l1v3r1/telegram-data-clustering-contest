<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/cybertruck-se-zalibil-dubajske-policii-zaradi-ho-do-sveho-vozoveho-parku/sc-870-a-201422/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Cybertruck se zalíbil dubajské policii. Zařadí ho do svého vozového parku"/>
    <meta property="og:description" content="Dubajská policie má v úmyslu rozšířit svůj vozový park – do nějž v současnosti patří kousky jako Bugatti Veyron či Lamborghini Aventador – o Cybertruck od Tesly. Upozornil na to server Arabian Business. Na oficiálním twitterovém účtu"/>
  </head>
  <body>
    <article>
      <h1>Cybertruck se zalíbil dubajské policii. Zařadí ho do svého vozového parku</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">Jiří Černý</a></address>
      <p>Dubajská policie má v úmyslu rozšířit svůj vozový park – do nějž v současnosti patří kousky jako Bugatti Veyron či Lamborghini Aventador – o Cybertruck od Tesly. Upozornil na to server <a href="https://www.arabianbusiness.com/transport/434429-dubai-polices-next-supercar-tesla-cybertruck">Arabian Business.</a></p>
      <p>Na oficiálním twitterovém účtu policie se v úterý objevil snímek Cybertrucku s titulkem „2020“. Její vrchní velitel Abdullah Khalifa Al Marri v této souvislosti později prohlásil, že nová auta pomohou posílit bezpečnost v turistických destinacích.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=765525742"/>
        <figcaption>
          <a href="https://vtm.zive.cz/clanky/cybertruck-vytahl-ford-f-150-na-kopec-podle-mnohych-vsak-slo-o-nespravedlive-porovnani/sc-870-a-201393/default.aspx">Cybertruck vytáhl Ford F-150 na kopec. Podle mnohých však šlo o nespravedlivé porovnání</a>
        </figcaption>
      </figure>
      <p>Tato zpráva přichází krátce poté, co se generální ředitel Tesly Elon Musk <a href="https://twitter.com/elonmusk/status/1199526897887195136">pochlubil</a> tím, že futuristický pick-up si předobjednalo již 250 000 zájemců.</p>
      <figure>
        <iframe data-src="https://twitter.com/DubaiPoliceHQ/status/1199379704266014735?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Není těžké odhadnout, co strážce zákona na Cybertrucku asi tak zaujalo: šasi z ultra pevné nerezové oceli a „neprůstřelná“ okna (toto téma je po <a href="https://vtm.zive.cz/clanky/elon-musk-vysvetlil-proc-se-behem-prezentace-podarilo-rozbit-nerozbitna-okna-cybertrucku/sc-870-a-201356/default.aspx">nepovedené prezentaci</a> stále předmětem diskusí).</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=423824296"/>
        <figcaption>
          <a href="https://vtm.zive.cz/clanky/uz-i-lego-si-utahuje-z-tesly-cybertruck-predstavilo-sve-vlastni-hranate-nerozbitne-auto/sc-870-a-201407/default.aspx">Už i Lego si utahuje z Tesly Cybertruck. Představilo své vlastní hranaté „nerozbitné auto“</a>
        </figcaption>
      </figure>
      <p>V případě nejdražší třímotorové verze je k tomu navíc nutné připočíst působivé zrychlení (z nuly na stovku za zhruba 3 sekundy) i dojezd na jedno nabití (přes 800 kilometrů).</p>
      <p>Zahájení dodávek Cybertrucků je nicméně naplánováno až na konec roku 2021. Výše citovaný titulek tedy vyvolává otázku, zda dubajští policisté „dostanou protekci“.</p>
    </article>
  </body>
</html>