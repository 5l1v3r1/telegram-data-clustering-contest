<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179972/commissari-da-stasera-pino-rinaldi-e-sulle-tracce-del-male-si-parte-dallomicidio-di-dina-dore"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="Commissari: Pino Rinaldi torna sulle tracce del male. Si parte dall’omicidio di Dina Dore"/>
    <meta property="og:description" content="Rai3 si tinge di giallo tra insospettabili assassini e vittime in cerca di giustizia. Torna questa sera, dalle 23.05, Commissari – Sulle Tracce del Male, il programma condotto da Pino Rinaldi e realizzato in collaborazione con la Polizia di Stato. Dodici nuove puntate che avranno come focus altrettante indagini su alcuni casi di cronaca giudiziaria raccontate dalla prospettiva di chi le ha condotte. Come accaduto nella scorsa stagione, il protagonista è il commissario che si è occupato della vicenda, impegnato nella ricerca della verità, della giustizia e del colpevole."/>
  </head>
  <body>
    <article>
      <h1>Commissari: Pino Rinaldi torna sulle tracce del male. Si parte dall’omicidio di Dina Dore</h1>
      <address><time datetime="2019-11-29T15:40:00+00:00">29 Nov 2019, 15:40</time> by <a rel="author">Saverio Capobianco</a></address>
      <figure>
        <img src="https://images.davidemaggio.it/pics3/2019/11/commissari.jpg"/>
        <figcaption>Commissari - Sulle Tracce del Male</figcaption>
      </figure>
      <p>Rai3 si tinge di giallo tra insospettabili assassini e vittime in cerca di giustizia. Torna questa sera, <b>dalle 23.05</b>, <b><a href="https://www.davidemaggio.it/tag/commissari-sulle-tracce-del-male">Commissari – Sulle Tracce del Male</a></b>, il programma condotto da <b><a href="https://www.davidemaggio.it/tag/pino-rinaldi">Pino Rinaldi</a></b> e realizzato in collaborazione con la Polizia di Stato. <b>Dodici nuove puntate</b> che avranno come focus altrettante indagini su <b>alcuni casi di cronaca giudiziaria</b> raccontate dalla prospettiva di chi le ha condotte. Come accaduto nella scorsa stagione, <b>il protagonista è il commissario</b> che si è occupato della vicenda, impegnato nella ricerca della verità, della giustizia e del colpevole.</p>
      <p>Il programma, giunto alla terza edizione, approfondirà non soltanto l’attività investigativa svolta nei diversi episodi balzati alla cronaca – attraverso <b>materiale documentaristico di repertorio ed inedito</b> – ma lascerà trasparire anche <b>il coinvolgimento emotivo</b> che i casi hanno lasciato nelle vite dei commissari, i ricordi ad essi legati. Con i loro occhi il telespettatore si ritroverà immerso in vicende molto spesso misconosciute, ma intense per il modo stesso in cui sono raccontate.</p>
      <p>È il 26 marzo 2008, una giovane donna, Dina Dore, mamma di una bimba di 8 mesi sembra essere scomparsa nel nulla. Il marito, quando rientra a casa, trova l’auto della moglie parcheggiata nel garage. Accanto a terra, il seggiolino con la bimba che dorme. Ci sono delle tracce di sangue, la borsetta della donna è in terra, gli oggetti sono sparpagliati sul pavimento. Siamo a Gavoi, un piccolo paese in provincia di Nuoro, nella Barbagia, terra dai panorami mozzafiato ma tristemente nota per i sequestri di persona. Pino Rinaldi e il dirigente della Polizia di Stato Fabrizio Mustaro ripercorrono le fasi di questa indagine intricata e ricca di colpi scena.</p>
      <p><i>Commissari – Sulle tracce del male</i> è un programma di Giuseppe Rinaldi prodotto da Rai in collaborazione con Banijay Italia e la Polizia di Stato, scritto con Fabrizio Berruti, Daniela Bricca, Dean Buletti con la collaborazione di Chiara Grigoletto.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/159198/commissari-sulle-tracce-del-male-rai3-pino-rinaldi"/>
        <a href="https://www.davidemaggio.it/archives/136191/vertigo-spostato-in-seconda-serata-al-sabato-per-flop-ma-pino-rinaldi-la-pensa-diversamente-rai3-difende-questo-prodotto-non-saro-piu-autore-a-chi-lha-visto"/>
      </related>
    </article>
  </body>
</html>