<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/sud_pomyakshyv_zhurnalistu_muravyckomu_domashniy_aresht"/>
    <meta property="og:site_name" content="espreso.tv"/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Суд пом’якшив журналісту Муравицькому домашній арешт"/>
    <meta property="og:description" content="Корольовський районний суд Житомира дозволив підозрюваному у державній зраді журналісту Василю Муравицькому нічний домашній арешт замість цілодобового"/>
  </head>
  <body>
    <article>
      <h1>Суд пом’якшив журналісту Муравицькому домашній арешт</h1>
      <address>
        <time datetime="2019-11-29T15:22:00+00:00">29 Nov 2019, 15:22</time>
      </address>
      <p>Корольовський районний суд Житомира дозволив підозрюваному у державній зраді журналісту Василю Муравицькому нічний домашній арешт замість цілодобового</p>
      <p>Про це повідомляє <a href="https://www.ukrinform.ua/rubric-society/2827949-sud-pomaksiv-zurnalistu-muravickomu-domasnij-arest.html">Укрінформ.</a></p>
      <p>Прокурор Вадим Левченко наполягав на зміні запобіжного заходу на тримання під вартою з можливістю внесення грошової застави у розмірі 570 тисяч гривень.</p>
      <p>Натомість адвокат Муравицького Світлана Новицька заявила клопотання про незастосування жодного запобіжного заходу до підсудного.</p>
      <p>Під цілодобовим домашнім арештом Муравицький перебував із червня 2018 року. До того він був під вартою. Домашній арешт у нічну пору триватиме з 22.00 до 6.00. Запобіжний захід діятиме до 27 січня 2020 року.</p>
      <p>Муравицького, якого підозрюють у державній зраді, заарештували у серпні 2017 року. Журналіст із 2014 року активно публікував антиукраїнські матеріали та коментував події в Україні для проросійських ЗМІ. За чинним законодавством Муравицькому загрожує до 15 років позбавлення волі.</p>
      <p>Підозрюваний перебував під вартою, а 27 червня 2018 року суд замінив йому <a href="https://espreso.tv/news/2019/06/18/pidozryuvanomu_u_derzhzradi_zhurnalistu_podovzhyly_domashniy_aresht_na_60_dib">запобіжний захід</a> на домашній арешт.</p>
      <p>Замість трьох адвокатів, які представляли інтереси Муравицького, у нього нині одна захисниця Світлана Новицька.</p>
      <p> </p>
    </article>
  </body>
</html>