<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-iban-kristiansen%E2%80%A6ntol"/>
    <meta property="og:site_name" content="24sports.com.cy"/>
    <meta property="article:published_time" content="2019-11-29T15:56:00+00:00"/>
    <meta property="og:title" content="ΑΠΟΕΛ: Ιβάν, Κρίστιανσεν…Ντόλ!"/>
    <meta property="og:description" content="Ο ΑΠΟΕΛ πανηγυρίζει από χτες την πρόκριση του στους «32» του Γιουρόπα Λιγκ. Οι «γαλαζοκίτρινοι» κατάφεραν να προκριθούν για τρίτη φορά στην ιστορία τους από ευρωπαϊκό όμιλο και το ταξίδι τους στην Ευρώπη θα συνεχιστεί και το 2020."/>
  </head>
  <body>
    <article>
      <h1>ΑΠΟΕΛ: Ιβάν, Κρίστιανσεν…Ντόλ!</h1>
      <h2>Πολύ σπουδαίο το επίτευγμα του Γερμανού</h2>
      <address><time datetime="2019-11-29T15:56:00+00:00">29 Nov 2019, 15:56</time> by <a rel="author">Σάββας Λαζανιάς</a></address>
      <p>
        <b>Ο ΑΠΟΕΛ πανηγυρίζει από χτες την πρόκριση του στους «32» του Γιουρόπα Λιγκ. Οι «γαλαζοκίτρινοι» κατάφεραν να προκριθούν για τρίτη φορά στην ιστορία τους από ευρωπαϊκό όμιλο και το ταξίδι τους στην Ευρώπη θα συνεχιστεί και το 2020.</b>
      </p>
      <p>Το χθεσινό αποτέλεσμα ισχυροποίησε ακόμα περισσότερο τη θέση του Τόμας Ντολ στον πάγκο της ομάδας. Ο Γερμανός πέρασε από χίλια μύρια κύματα τους τελευταίους μήνες όμως άντεξε στην πίεση, σημειώνοντας άλλη μια μεγάλη επιτυχία για τον ΑΠΟΕΛ επί των ημερών του στον γαλαζοκίτρινο πάγκο.</p>
      <p>Ο Τόμας Ντολ κατάφερε να οδηγήσει την ομάδα του σε πρόκριση από ευρωπαϊκό όμιλο, κάτι που κατάφεραν να πετύχουν μόλις δυο προκάτοχοι του. Ο Ιβάν Γιοβάνοβιτς το 2011-12 και ο Τόμας Κρίστιανσεν το 2016-17. Αξίζει να σημειώσουμε ότι οι Κρίστιανσεν και Γιοβάνοβιτς δεν είχαν αμφισβητηθεί στο βαθμό που αμφισβητήθηκε τους τελευταίους μήνες ο Τόμας Ντολ κάτι που δίνει ακόμη μεγαλύτερη αξία στο επίτευγμα του Γερμανού, το όνομα του οποίου θα γραφτεί σε περίοπτη θέση δίπλα από τους προαναφερθέντες στις «χρυσές» σελίδες της ευρωπαϊκής ιστορίας του ΑΠΟΕΛ.</p>
      <p>Ο Γερμανός έδειξε μεγάλη ανθεκτικότητα στην πίεση και στη σκληρή κριτική που του ασκήθηκε το τελευταίο διάστημα και με τα αποτελέσματα που πέτυχε έκλεισε τα στόματα πολλών. Ο προπονητής του ΑΠΟΕΛ κατάφερε να φέρει εις πέρας όλες τις σημαντικές αποστολές μέχρι τώρα στη σεζόν και αυτό είναι που μετρά στην τελική. Κανείς δεν θα θυμάται ότι ο ΑΠΟΕΛ έκανε κάποια άσχημα παιχνίδια μέσα στη σεζόν. Αντίθετα, αυτό που θα θυμούνται όλοι είναι ότι η ομάδα κατάφερε να προκριθεί από τον όμιλο έχοντας στο τιμόνι τον Τόμας Ντολ. </p>
      <p>Βάσει αριθμών και επιτευγμάτων, η μέχρι τώρα παρουσία του Ντολ στον πάγκο είναι απόλυτα επιτυχημένη, ενώ η εικόνα της ομάδας έχει βελτιωθεί σημαντικά στα τελευταία παιχνίδια και αυτό πιστώνεται στον Γερμανό.</p>
      <p>Με τον 53χρονο στο τιμόνι ο ΑΠΟΕΛ κατάφερε να εξασφαλίσει την πρόκριση στους ομίλους του Γιουροπα Λιγκ και εν συνεχεία την πρόκριση στους «32». Στο πρωτάθλημα δε, η ομάδα της Λευκωσίας έχει ένα ικανοποιητικό απολογισμό με 17 βαθμούς σε εφτά ματς και βρίσκεται στο -4 από την κορυφή, έχοντας μάλιστα και τρία παιχνίδια στο χέρι. Ο Γερμανός οδήγησε επίσης την ομάδα του στην κατάκτηση του Σούπερ Καπ μετά από αρκετά χρόνια.</p>
      <p>Ο Τόμας Ντολ αμφισβητήθηκε από αρκετούς και δέχτηκε σκληρή κριτική, η οποία ήταν δικαιολογημένη σε κάποιες περιπτώσεις, ωστόσο οι αριθμοί και τα αποτελέσματα είναι εκεί και δεν επιδέχονται παρερμηνειών.</p>
      <p>Με τα καλά του και τα κακά του οδηγεί τον ΑΠΟΕΛ από επιτυχία σε επιτυχία και βαδίζει στον «χρυσό» δρόμο που χάραξαν στην Ευρώπη οι Ιβάν Γιοβάνοβιτς και Τόμας Κρίστιανσεν.</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/apoel/thelei-na-meinei-gia-panta-ston-apoel"/>
        <a href="https://www.24sports.com.cy/gr/sports/podosfairo/kypros/a-katigoria/apoel/apoel-black-friday%E2%80%A6"/>
        <a href="https://www.24sports.com.cy/gr/sports/podosfairo/kypros/a-katigoria/apoel/apoel-makis-gia-prokrisi-merki-kai-omonoia-vid"/>
        <a href="https://www.24sports.com.cy/gr/stiles/hot-spot/fun-bet-gia-to-wpa-wpa"/>
        <a href="https://www.24sports.com.cy/gr/sports/podosfairo/kypros/a-katigoria/apoel/apoel-psifise-merki-i-uefa-pic"/>
      </related>
    </article>
  </body>
</html>