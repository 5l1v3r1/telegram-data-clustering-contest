<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/nemecko-statni-rozpocet-deficit-2020_1911291500_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Německo bude mít v roce 2020 rekordní rozpočet, posedmé za sebou bez deficitu"/>
    <meta property="og:description" content="Koaliční vláda konzervativní unie CDU/CSU a sociální demokracie vedená kancléřkou Angelou Merkelovou počítá s tím, že vyrovnaný rozpočet bude i v letech 2021 až 2023."/>
  </head>
  <body>
    <article>
      <h1>Německo bude mít v roce 2020 rekordní rozpočet, posedmé za sebou bez deficitu</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">ČTK</a></address>
      <p>
        <b>Německo bude mít příští rok rekordní státní rozpočet. Příjmy i výdaje mají dosáhnout 362 miliard eur, tedy 9,2 bilionu korun, což je o 5,6 miliardy eur víc než letos. Rozpočet bez deficitu, který v pátek schválil německý parlament, bude mít spolková republika už posedmé v řadě. Koaliční vláda konzervativní unie CDU/CSU a sociální demokracie vedená kancléřkou Angelou Merkelovou počítá s tím, že vyrovnaný rozpočet bude i v letech 2021 až 2023.</b>
      </p>
      <p>„Je to třetí rozpočet této vlády a stejně jako ty dva předtím je to solidní rozpočet, který nedělá žádné nové dluhy,“ zdůraznil už dříve ministr financí Olaf Scholz z SPD.</p>
      <p>Rozpočet z dílny jeho ministerstva počítá třeba s tím, že na investice půjde v příštím roce rekordních 42,9 miliardy eur, tedy 1,1 bilionu korun. Směřovat budou zejména do rozvoje dopravní a digitální infrastruktury, školství nebo boje proti klimatickým změnám. Na ty má jít v příštím roce sedm miliard eur.</p>
      <related>
        <h4>Číst článek</h4>
        <a href="https://www.irozhlas.cz/ekonomika/nemecka-ekonomika-vzrostla_1911140932_elev"/>
      </related>
      <p>Nejvyšší jednotlivý rozpočet má tradičně ministerstvo práce a sociálních věcí s více než 150 miliardami eur.</p>
      <p>Následuje ministerstvo obrany se 45,1 miliardy eur, což je sice nárůst o 1,9 miliardy, zároveň to ale ani zdaleka neodpovídá očekáváním Spojených států a některých dalších spojenců v rámci Severoatlantické aliance, podle nichž by se Berlín měl výrazně rychleji přiblížit výdajům na obranu dohodnutým na dvě procenta hrubého domácího produktu. Příští rok dosáhnou 1,42 procenta HDP.</p>
      <p>Německo má vyrovnané či přebytkové rozpočty od 2014, kdy se jich podařilo dosáhnout poprvé od roku 1969.</p>
      <p>Za exministra financí Wolfganga Schäubleho z CDU se státní rozpočty s takzvanou černou nulou staly ve spolkové republice v podstatě normou, jejíž prosazování teď pokračuje i za ministra Scholze.</p>
      <p>Rozpočty bez schodku byly v Německu v uplynulých letech možné mimo jiné díky velmi dobré situaci na pracovním trhu a díky rekordním daňovým příjmům. V květnu ale německá vláda oznámila, že bude mít kvůli zpomalování tempa hospodářského růstu do roku 2023 k dispozici o 74,1 miliardy eur, tedy 1,9 bilionu korun, daňových příjmů méně, než ještě na podzim loňského roku očekávala. Udržení rozpočtové černé nuly tak může být stále složitější.</p>
      <related>
        <h4>Související články</h4>
        <a href="https://www.irozhlas.cz/zpravy-svet/zastropovani-najmu-berlin-poruseni-ustavy-dokument-ministerstva-vnitra_1911182116_vtk"/>
        <a href="https://www.irozhlas.cz/zivotni-styl/auto/nemecko-elektromobily-dotace-merkelova-telekomunikace_1911181728_elev"/>
      </related>
    </article>
  </body>
</html>