<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/un-gest-cat-o-viata-in-bihor-o-fetita-de-doi-ani-salvata-de-un-pompier-militar-care-trecea-pe-strada_1408219.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T15:13:31+00:00"/>
    <meta property="og:title" content="Un gest cât o viață în Bihor: O fetiţă de doi ani, salvată de un pompier militar care trecea pe stradă"/>
    <meta property="og:description" content="Un pompier bihorean, Ciprian Petruţ, a salvat o fetiţă de doi ani din comuna Tămăşeu, în timp ce se deplasa spre domiciliul său, din..."/>
  </head>
  <body>
    <article>
      <h1>Un gest cât o viață în Bihor: O fetiţă de doi ani, salvată de un pompier militar care trecea pe stradă</h1>
      <address><time datetime="2019-11-29T15:13:31+00:00">29 Nov 2019, 15:13</time> by <a rel="author">Denisa Miron</a></address>
      <p>Un pompier bihorean, Ciprian Petruţ, a salvat o fetiţă de doi ani din comuna Tămăşeu, în timp ce se deplasa spre domiciliul său, din municipiul Marghita, a anunţat vineri, într-un comunicat, <a href="https://www.stiripesurse.ro/personalitati/isu_1913.html">ISU</a> Crişana al Judeţului Bihor.</p>
      <p>"Sâmbătă, 23 noiembrie, în jurul orei 17, în timp ce se întorcea de la Oradea, deplasându-se cu autoturismul spre casă (situată în Marghita), trecând prin localitatea Tămăşeu, pompierul militar Petruţ Ciprian a observat un grup de oameni agitaţi, adunaţi în jurul unui copil întins pe jos. Militarul a oprit imediat maşina, îndreptându-se rapid spre micuţa victimă, care era în stare de inconştienţă", a transmis, în comunicat, maiorul Camelia Roşca, purtător de cuvânt al ISU Crişana.<br/><br/>Militar în cadrul staţiei de pompieri Săcueni, plutonierul major i-a acordat primul ajutor micuţei, reuşind să o salveze.<br/><br/>"Evaluând numaidecât situaţia, plutonier major Petruţ a constatat că fetiţa nu mai putea respira, astfel că a luat-o pe micuţă în braţe şi i-a acordat măsurile de prim ajutor care se impuneau, reuşind în câteva secunde să o salveze, readucând-o în stare de conştienţă. După sosirea echipajului Serviciului de Ambulanţă Judeţean la faţa locului, Petruţ Ciprian a continuat, împreună cu cadrele medicale, să-i acorde fetiţei îngrijiri de specialitate, până în momentul transportării acesteia la spital", se mai precizează în comunicatul ISU Crişana.<br/><br/>ISU Bihor precizează că, după ce a ajuns acasă, primul lucru pe care l-a făcut pompierul salvator a fost acela de a-şi strânge în braţe cele două fiice în vârstă de 2, respectiv de 6 ani, fiind recunoscător, după cum a mărturisit, că i s-a dat şansa de a oferi părinţilor fetiţei imensa bucurie de a o strânge vie la piept.<br/><br/>La începutul lunii noiembrie, o fetiţă de doar şapte zile, care a intrat în stop cardio-respirator, a fost salvată de un alt pompier bihorean şi de un medic SMURD Bihor, chiar în sediul ISU Crişana.</p>
    </article>
  </body>
</html>