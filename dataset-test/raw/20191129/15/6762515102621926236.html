<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/motosporty/formula-1/f1-george-russell-pojedzie-w-gp-abu-zabi/x1yep38"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-29T15:26:49+00:00"/>
    <meta property="og:title" content="Start Russella był zagrożony, ale zmiany nie będzie"/>
    <meta property="og:description" content="F1: George Russell pojedzie w Grand Prix Abu Zabi mimo choroby. Gotowy był już jego ewentualny zastępca."/>
  </head>
  <body>
    <article>
      <h1>Start Russella był zagrożony, ale zmiany nie będzie</h1>
      <address><time datetime="2019-11-29T15:26:49+00:00">29 Nov 2019, 15:26</time> by <a rel="author" href="https://www.przegladsportowy.pl/autorzy/aldona-marciniak" target="_blank">Aldona Marciniak</a></address>
      <p>
        <b>F1: George Russell pojedzie w Grand Prix Abu Zabi mimo choroby. Gotowy był już jego ewentualny zastępca.</b>
      </p>
      <p>
        <i>Korespondencja z Abu Zabi</i>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Kolega z ekipy Roberta Kubicy jest w Abu Zabi przeziębiony. Blady i pokasłujący wyszedł w piątek wieczorem z bolidu, w którym udało mu się przejechać jednak obie sesje treningowe. – Nie czuję się na 100 procent zdrowy. Nie jest dobrze, ale wystarczająco, by pojechać – zapewnił George Russell.</p>
      <p>Zespół miał już plan B. Wieczorem do kokpitu Brytyjczyka przymierzał się Esteban Ocon – o tyle naturalny wybór, że Francuz – tuż przed przejściem do Renault – pozostaje jeszcze pod skrzydłami Mercedesa, czyli dostawcy silników dla Williamsa. Ocon, choć jedynie o centymetr wyższy od Russella, ma za długie nogi, by zmieścić się do jego bolidu. Tego problemu nie miał niższy o centymetr od George’a Siergiej Sirotkin, który wprawdzie jest trzecim kierowcą Renault, ale doskonale zna zespół, w którym spędził cały zeszły sezon.</p>
      <p>Pytany, czy fakt, że do jego bolidu przymierzał się już inny kierowca, nie okazał się cudownym lekiem, Russell tylko się uśmiechnął. – Priorytet to moje zdrowie. Od początku plan był taki, że ocenimy sytuację po treningu, a jest oczywiste, że zespół musiał mieć wyjście awaryjne – stwierdził. – To różnica między tym jak się czujesz, gdy leżysz w łóżku w pokoju hotelowym, a jak się czujesz, gdy prowadzisz samochód. Czułem się nieźle wczoraj, ale nie wiedziałem, jak będzie dziś – dodawał.</p>
      <p>W porannym treningu był 20., w popołudniowym 19.</p>
      <related>
        <a href="http://onet.tv/s/sport/pole-position-ostatni-wyscig-w-sezonie-wyjatkowy-tor/j9je1x"/>
      </related>
    </article>
  </body>
</html>