<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1703732-tsunami-democratic-convoca-una-jornada-de-mobilitzacio-el-18-d.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-29T15:57:23+00:00"/>
    <meta property="og:title" content="Tsunami Democràtic convoca una “jornada de mobilització” el 18-D"/>
    <meta property="og:description" content="La plataforma anima la ciutadania a &quot;reservar-se la data&quot; i &quot;venir a la ciutat de Barcelona&quot; el dia del clàssic Barça-Madrid Justifica fer una acció coincidint amb el partit perquè &quot;el moment polític, judicial i repressiu és excepcional&quot;"/>
  </head>
  <body>
    <article>
      <h1>Tsunami Democràtic convoca una “jornada de mobilització” el 18-D</h1>
      <address><time datetime="2019-11-29T15:57:23+00:00">29 Nov 2019, 15:57</time> by <a rel="author">Redacció</a></address>
      <ul>
        <li>
          <b>La plataforma anima la ciutadania a “reservar-se la data” i “venir a la ciutat de Barcelona” el dia del clàssic Barça-Madrid</b>
        </li>
        <li>
          <b>Justifica fer una acció coincidint amb el partit perquè “el moment polític, judicial i repressiu és excepcional”</b>
        </li>
      </ul>
      <p>Tsunami Democràtic ha convocat aquest divendres una acció per al proper 18 de desembre, coincidint amb el partit de futbol entre el FC Barcelona i el Real Madrid que es jugarà el mateix dia al Camp Nou.</p>
      <p>En un breu comunicat difós aquest migdia, a través de les xarxes socials, la plataforma ha anunciat la “posada en marxa” d’una “jornada de mobilització” amb motiu del clàssic. Tsunami convida la ciutadania a “reservar-se la data” i a “venir a la ciutat de Barcelona” .</p>
      <figure>
        <iframe data-src="https://twitter.com/tsunami_dem/status/1200415781915414528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El col·lectiu ha activat una opció de la seva aplicació mòbil per “confirmar l’assistència” a l’acció, especialment als qui tinguin previst assistir al matx. En aquest sentit, demana als “socis o aficionats amb entrada del partit” que enviïn “un missatge intern de confirmació mitjançant l’aplicació”.</p>
      <p>Tsunami Democràtic assegura que “és conscient de la transcendència d’un partit com el Barça-Madrid per als aficionats a l’esport”. No obstant això, justifica la necessitat de mobilitzar-se coincidint amb la cita futbolística perquè “el moment polític, judicial i repressiu és excepcional”. “S’ha d’entendre que cal seure i parlar sobre llibertat, drets fonamentals i l’autodeterminació de Catalunya”, afegeix.</p>
      <p>“Amb presos, exiliats, sense autodeterminació ni plenitud de drets fonamentals, no hi ha normalitat. El 18, el clàssic el jugarem tots”, conclou.</p>
      <p>El clàssic s’havia de jugar inicialment el 26 d’octubre però va ser ajornat al 18 de desembre per evitar els actes de protesta convocats arran de la sentència del Tribunal Suprem.</p>
      <p>El passat 21 de novembre Tsunami va difondre un altre comunicat en el qual demanava als dos clubs de futbol que permetessin l’exhibició d’una pancarta amb el lema <i>Spain, sit and talk</i> (Espanya, seu i parla) durant el clàssic. El col·lectiu els reclamava implicació per fer “evident” durant el partit el moment de “anormalitat política”. Poc després, va precisar que no proposava “l’exhibició d’una pancarta, sinó fer evident, a les grades de camp, la situació d’excepcionalitat” que viu Catalunya.</p>
    </article>
  </body>
</html>