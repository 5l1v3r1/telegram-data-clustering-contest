<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/economic/plecare-de-la-varful-brd-308306.html"/>
    <meta property="og:site_name" content="B1 TV"/>
    <meta property="article:published_time" content="2019-11-29T15:24:45+00:00"/>
    <meta property="og:title" content="BRD se desparte de directorul de HR, Adela Jansen, după autodenunțul la Parchet privind oferirea de cadouri unor funcționari din CNAS"/>
    <meta property="og:description" content="Adela Jansen și BRD-Groupe Societe Generale au decis să încheie amiabil contractul prin care aceasta îndeplinea funcția de director de HR în cadrul băncii. Cu toate acestea, Jansen rămâne în consiliul de..."/>
  </head>
  <body>
    <article>
      <h1>BRD se desparte de directorul de HR, Adela Jansen, după autodenunțul la Parchet privind oferirea de cadouri unor funcționari din CNAS</h1>
      <address><time datetime="2019-11-29T15:24:45+00:00">29 Nov 2019, 15:24</time> by <a rel="author">Sebastian Pricop</a></address>
      <p>Adela Jansen și BRD-Groupe Societe Generale au decis să încheie amiabil contractul prin care aceasta îndeplinea funcția de director de HR în cadrul băncii. Cu toate acestea, Jansen rămâne în consiliul de administrație al Camerei de Comerț Franceze, dar nu va mai ocupa pozițiile de coordonare deținute în cadrul Coaliției pentru Dezvoltarea României (CDR).</p>
      <p>"Plecarea a fost una amiabilă, convenită cu conducerea băncii. După 16 ani în care am contribuit cu echipa mea la construirea unei organizații performante, am decis să mă dedic unui nou proiect pe care îl voi anunța la momentul potrivit. Rămân în contact cu BRD pentru proiectele în curs", a declarat, pentru profit.ro, Adela Jansen.</p>
      <p>"După mai bine de un deceniu și jumătate de implicare deplină și contribuție importantă la dezvoltarea BRD, atât din poziția de Secretar General, cât mai ales din cea de Director Executiv Resurse Umane,  Adela Jansen a hotărât să aleagă un nou drum, urmând să se dedice unor noi provocări profesionale. Alături de o echipă de profesioniști motivați, Adela a îndeplinit un rol important în toate proiectele de transformare ale băncii, activitatea de resurse umane fiind unul dintre pilonii de dezvoltare ai Grupului BRD. Îi mulțumim Adelei pentru toată implicarea și devotamentul său arătat Grupului BRD și îi dorim succes în proiectele viitoare!”, a afirmat și François Bloch, Directorul General al BRD.</p>
      <p>Această evoluție vine după ce BRD și 7 angajați din echipa Adelei Jansen au depus un autodenunț la Parchet în care semnalează oferirea de diverse cadouri unor funcționari CNAS pentru a grăbi restituirea sumelor datorate de stat băncii în contul plății concediilor medicale ale angajaților.</p>
      <p>Aceștia arată că pentru a grăbi recuperarea de la stat a banilor pe care CNAS îi datora băncii, Adela Jansen și colegi din departamentul de HR au organizat oferirea, cu diverse ocazii, de cadouri unor funcționari ai Casei.</p>
      <p>Autodenunțul în astfel de situații poate înlătura răspunderea penală sau o poate atenua, reducând limitele pedepsei.<br/> </p>
    </article>
  </body>
</html>