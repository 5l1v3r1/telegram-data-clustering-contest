<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/allileggyi-se-gynaikes-prosfyges-paidia-anoichti-agkalia-xenona-filoxenias-kakopoiimenon-gynaikon-dimoy-agrinioy/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-29T15:14:37+00:00"/>
    <meta property="og:title" content="Ανοιχτή η αγκαλιά του Ξενώνα Φιλοξενίας Κακοποιημένων Γυναικών του Δήμου Αγρινίου – Αλληλεγγύη σε γυναίκες πρόσφυγες με παιδιά"/>
    <meta property="og:description" content="Αλληλεγγύη σε γυναίκες πρόσφυγες με παιδιά! - Ανοιχτή η αγκαλιά του Ξενώνα Φιλοξενίας Κακοποιημένων Γυναικών του Δήμου Αγρινίου"/>
  </head>
  <body>
    <article>
      <h1>Ανοιχτή η αγκαλιά του Ξενώνα Φιλοξενίας Κακοποιημένων Γυναικών του Δήμου Αγρινίου – Αλληλεγγύη σε γυναίκες πρόσφυγες με παιδιά</h1>
      <address><time datetime="2019-11-29T15:14:37+00:00">29 Nov 2019, 15:14</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Πρόκειται για θύματα βίας προερχόμενες από Ιράν και Αφγανιστάν</b>
        </i>
      </p>
      <p>Σχολιάζοντας το ενδεχόμενο μετατροπής του στρατιωτικού αεροδρομίου Αγρινίου, σε ελεγχόμενο κέντρο μεταναστών, στην πρόσφατη συνεδρίαση του δημοτικού συμβουλίου, ο δήμαρχος Γιώργος Παπαναστασίου αποκάλυψε κάτι που δεν ήταν ευρέως γνωστό. Ο Δήμος στον Ξενώνα Φιλοξενίας Κακοποιημένων Γυναικών, φιλοξενεί αυτή την περίοδο τρεις γυναίκες – πρόσφυγες με έξι παιδιά.</p>
      <p>Η αποκάλυψη αυτή έγινε προκειμένου να καταδειχθεί ότι ο δήμος μέσω των κοινωνικών του δομών δείχνει μεν αλληλεγγύη στο προσφυγικό – μεταναστευτικό πρόβλημα, όμως «άλλο πρόσφυγες και άλλο μετανάστες» όπως χαρακτηριστικά ειπώθηκε.</p>
      <p>Από το 2016 η Γενική Γραμματεία Ισότητας των Φύλων και το Υπουργείο Εσωτερικών με έγγραφό τους προς τους δήμους που διαθέτουν τέτοιες δομές είχαν ζητήσει τη συνδρομή τους, ώστε να χρησιμοποιηθούν 19 δημοτικοί ξενώνες κακοποιημένων γυναικών -ανάμεσά τους και αυτός του Αγρινίου- για γυναίκες – πρόσφυγες. Ακολούθησαν συνεννοήσεις και η δέσμευση της κυβερνητικής πλευράς πως η φιλοξενία θα αφορά γυναίκες – πρόσφυγες θύματα ή εν δυνάμει θύματα βίας και τα παιδιά τους ή σε γυναίκες πρόσφυγες αρχηγούς μονογονεϊκών οικογενειών. Έτσι η διαδικασία, όπως πληροφορείται η <b>«Σ»</b>, τελεσφόρησε στα μέσα του 2018 οπότε και στον Ξενώνα Φιλοξενίας Κακοποιημένων Γυναικών του δήμου Αγρινίου φιλοξενήθηκε η πρώτη γυναίκας – πρόσφυγας. Έκτοτε ακολούθησαν και άλλες περιπτώσεις γυναικών θυμάτων βίας και σήμερα φιλοξενούνται τρεις γυναίκες με έξι παιδιά.</p>
      <p>Αξίζει να σημειωθεί ότι οι γυναίκες αυτές προέρχονται από χώρες, όπου δρα το φονταμενταλιστικό Ισλάμ ή με θεοκρατικά καθεστώτα, όπως το Αφγανιστάν και το Ιράν, όπου η γυναίκα βρίσκεται σε δεινή θέση και ο… κανόνας είναι ότι όχι μόνο δεν κατέχει καμία θέση, αλλά υφίσταται αδιαμαρτύρητα τη βία ως δεδομένη.</p>
      <p>Συνολικά στον Ξενώνα Φιλοξενίας Κακοποιημένων Γυναικών του Αγρινίου την τελευταία διετία έφτασαν 25 αιτήματα για φιλοξενία γυναικών – προσφύγων, όμως δεν έγιναν όλα δεκτά και αυτό γιατί ανέκυψαν διαδικαστικά προβλήματα, λόγω έλλειψης διερμηνέα. Τελικά και αυτό το θέμα λύθηκε καθώς ορίστηκε διερμηνέας από το <b>Κέντρο Ερευνών για Θέματα Ισότητας (ΚΕΘΙ) και έτσι ξεκίνησε η φιλοξενία γυναικών προσφύγων στον Ξενώνα.</b></p>
      <p><b>Οι φιλοξενούμενες γυναίκες – πρόσφυγες και τα παιδιά τους, που έχουν γίνει δεκτά σε σχολείο της περιοχής, απολαμβάνουν όλες τις</b> υπηρεσίες που παρέχονται από το εξειδικευμένο προσωπικό (κοινωνικό λειτουργός, ψυχολόγος, παιδοψυχολόγος), που υπάρχει στον Ξενώνα.</p>
      <p>
        <b>Δημήτρης Παπαδάκης – Εφημερίδα “Συνείδηση”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/aytopsia-stin-amfilochia-tin-kataskeyi-kentroy-filoxenias-prosfygon/"/>
        <a href="http://sinidisi.gr/antirrio-anemostrovilos-katestrepse-katastima-sti-paralia/"/>
        <a href="http://sinidisi.gr/agrinio-ekdromi-4oy-dimotikoy-scholeioy-stin-athina-deite-to-programma/"/>
        <a href="http://sinidisi.gr/pyrgos-charopaleyei-18chroni-egkyos-sothike-to-moro/"/>
        <a href="http://sinidisi.gr/tis-10-oi-synallages-koinoy-ti-dyo-agrinioy-tin-tetarti-4-dekemvrioy/"/>
        <a href="http://sinidisi.gr/tin-tetarti-synedriasi-dimotikoy-symvoylioy-ta-panepistimiaka-tmima-agrinioy/"/>
      </related>
    </article>
  </body>
</html>