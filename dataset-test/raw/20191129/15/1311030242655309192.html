<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626925/%E0%A6%AE%E0%A6%BE%E0%A6%A8%E0%A6%BF%E0%A6%95%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%95%E0%A7%8D%E0%A6%B2%E0%A6%BF%E0%A7%9F%E0%A6%BE%E0%A6%B0%E0%A7%87%E0%A6%A8%E0%A7%8D%E0%A6%B8%E0%A7%87%E0%A6%B0-%E0%A6%A4%E0%A6%A5%E0%A7%8D%E0%A6%AF-%E0%A6%96%E0%A7%81%E0%A6%A6%E0%A7%87-%E0%A6%AC%E0%A6%BE%E0%A6%B0%E0%A7%8D%E0%A6%A4%E0%A6%BE%E0%A7%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T15:01:00+00:00"/>
    <meta property="og:title" content="মানিকগঞ্জে পুলিশ ক্লিয়ারেন্সের তথ্য খুদে বার্তায়"/>
    <meta property="og:description" content="পাসপোর্ট ভেরিফিকেশন ও পুলিশ ক্লিয়ারেন্স সম্পন্ন হয়েছে কি না, তা জানতে এখন থেকে আবেদনকারীকে হয়রানি হতে হবে না। পুলিশ আবেদনকারীর মুঠোফোনে খুদে বার্তার মাধ্যমে তা জানিয়ে দেবে। ২৭ নভেম্বর থেকে মানিকগঞ্জ জেলা পুলিশ এই উদ্যোগ নিয়েছে। জেলা পুলিশের বিশেষ শাখা (ডিএসবি) ভেরিফিকেশনের এই কাজটি করে আসছে।"/>
  </head>
  <body>
    <article>
      <h1>মানিকগঞ্জে পুলিশ ক্লিয়ারেন্সের তথ্য খুদে বার্তায়</h1>
      <address><time datetime="2019-11-29T15:01:00+00:00">29 Nov 2019, 15:01</time> by <a rel="author">প্রতিনিধি, মানিকগঞ্জ</a></address>
      <p>পাসপোর্ট ভেরিফিকেশন ও পুলিশ ক্লিয়ারেন্স সম্পন্ন হয়েছে কি না, তা জানতে এখন থেকে আবেদনকারীকে হয়রানি হতে হবে না। পুলিশ আবেদনকারীর মুঠোফোনে খুদে বার্তার মাধ্যমে তা জানিয়ে দেবে। ২৭ নভেম্বর থেকে মানিকগঞ্জ জেলা পুলিশ এই উদ্যোগ নিয়েছে। জেলা পুলিশের বিশেষ শাখা (ডিএসবি) ভেরিফিকেশনের এই কাজটি করে আসছে।</p>
      <p>আজ শুক্রবার দুপুরে পুলিশ সুপারের কার্যালয়ে এক সভা করে সাংবাদিকদের এসব তথ্য জানানো হয়। এ সময় জেলা পুলিশের বিশেষ শাখার (ডিএসবি) জ্যেষ্ঠ সহকারী পুলিশ হামিদুর রহমান সিদ্দিকী, ডিআইও-১ রবিউল ইসলাম, মানিকগঞ্জ প্রেসক্লাবের সভাপতি গোলাম ছারোয়োর, সাধারণ সম্পাদক বিপ্লব চক্রবর্তী প্রমুখ উপস্থিত ছিলেন।</p>
      <p>সভায় বলা হয়, আবেদনকারী পাসপোর্ট কিংবা পুলিশ ক্লিয়ারেন্স আবেদন করার পর আবেদনটি কোন পর্যায়ে রয়েছে তিনি তা জানতে পারতেন না। জেলা পুলিশের ডিএসবি শাখায় গিয়ে খোঁজ নিতে হতো। কোন স্মারক নম্বরে তাঁর ভেরিফিকেশনটি পাসপোর্ট কার্যালয়ে গেছে। এরপর সেখানে গিয়ে যোগাযোগ করতে হয়। এখন থেকে আর এসব হয়রানির মধ্যে পড়তে হবে না আবেদনকারীকে। পাসপোর্ট ভেরিফিকেশন ও পুলিশ ক্লিয়ারেন্স সম্পন্ন হলেই মুঠোফোনে খুদে বার্তা পাঠিয়ে জানিয়ে দেওয়া হবে। এরপরও যদি কেউ হয়রানি করে তবে ০১৭৬৯৬৯১৩৪৫ নম্বরে যোগাযোগ করতে বলা হয়েছে।</p>
      <p>ডিএসবির জ্যেষ্ঠ সহকারী পুলিশ সুপার হামিদুর রহমান সিদ্দিকী বলেন, পুলিশ ভেরিফিকেশন সম্পন্ন হওয়ার সঙ্গে সঙ্গে প্রার্থীকে খুদে বার্তার মাধ্যমে তাঁর মুঠোফোনে জানিয়ে দেওয়া হচ্ছে। এতে আবেদনকারী জানতে পারবেন কোন তারিখে, কত স্মারক নম্বরে তাঁর ভেরিফিকেশনটি পাঠানো হয়েছে। এতে আবেদনকারীর হয়রানি থাকবে না।</p>
    </article>
  </body>
</html>