<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/jak-dziala-telewizja-internetowa-cyfrowego-polsatu-z-dekoderem-evobox-stream-test/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="Testujemy telewizję Cyfrowego Polsatu bez anteny. Jak działa telewizja internetowa z dekoderem EVOBOX STREAM?"/>
    <meta property="og:description" content="Testujemy telewizję internetową Cyfrowego Polsatu z wykorzystaniem dekodera EVOBOX STREAM."/>
  </head>
  <body>
    <article>
      <h1>Testujemy telewizję Cyfrowego Polsatu bez anteny. Jak działa telewizja internetowa z dekoderem EVOBOX STREAM?</h1>
      <address><time datetime="2019-11-29T15:15:00+00:00">29 Nov 2019, 15:15</time> by <a rel="author" href="https://www.tabletowo.pl/author/tszwast/" target="_blank">Tomasz Szwast</a></address>
      <p>
        <b>Rozpoczęcie sprzedaży dekodera EVOBOX STREAM to dla Cyfrowego Polsatu szansa na zyskanie nowych klientów telewizji, którzy dotychczas nie mieli możliwości korzystania z ich usług TV. Brak możliwości montażu anteny satelitarnej czy odpowiedniego łącza światłowodowego skutecznie utrudniał dostęp do oferty największej platformy telewizyjnej w Europie Środkowej. Dzięki możliwości oglądania kanałów telewizyjnych Cyfrowego Polsatu przy pomocy dostępu do internetu od dowolnego dostawcy, problem właśnie został rozwiązany. My przetestowaliśmy, na ile proponowane rozwiązanie ma szansę sprostać wymaganiom docelowej grupy odbiorców.</b>
      </p>
      <p>Jakiś czas temu, zupełnie przypadkowo, natrafiłem w telewizji na reklamę Cyfrowego Polsatu, informującą o możliwości korzystania z oferty telewizyjnej przy pomocy łącza internetowego od dowolnego dostawcy. Od razu przypomniały mi się czasy studenckie, kiedy to dostęp do oferty komercyjnych platform cyfrowych był właściwie niemożliwy. Mało który (o ile któryś w ogóle) akademik oferuje dostęp do anteny satelitarnej w pokojach studenckich. Bardzo podobnie wygląda sytuacja w typowych mieszkaniach pod wynajem, zwłaszcza w starszym budownictwie. W przypadku, z którym osobiście miałem styczność, poza zgodą właściciela nieruchomości, wymagane było uzyskanie stosownego pozwolenia od zarządcy nieruchomości – w przypadku jego braku montaż anteny nie był możliwy. Praktycznie, oznaczało to skazanie na ofertę telewizji naziemnej (i to przed wdrożeniem technologii nadawania cyfrowego) albo szukanie dostępu do kanałów w internecie, w różny, mniej lub bardziej legalny sposób. Gdyby wówczas istniało rozwiązanie, które dziś proponuje Cyfrowy Polsat, nikt nie musiałby się mierzyć z takimi problemami. Chęć sprawdzenia, czy w istocie udało się wyeliminować niegdysiejsze niedogodności spowodowała, że niedługo po obejrzeniu reklamy do drzwi zapukał kurier z testowym egzemplarzem dekodera EVOBOX STREAM.</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-tabletowo-1.jpg"/>
      </figure>
      <h3>Telewizja internetowa (OTT) od Cyfrowego Polsatu – jak działa, komu to potrzebne?</h3>
      <p>OTT (ang. over-the top) oznacza udostępnienie sygnału telewizyjnego poza siecią, czyli z udziałem pośredników zewnętrznych. To właśnie za pośrednictwem łącza internetowego strumieniowane są dane od nadawcy do użytkownika końcowego, który zyskuje do nich dostęp przy pomocy stosownego dekodera. W przypadku Cyfrowego Polsatu jest to testowany EVOBOX STREAM. Najprościej rzecz ujmując, platforma telewizji cyfrowej zaczyna działać bardzo podobnie do typowego serwisu streamingowego. Najważniejszą różnicą jest to, że zamiast zainstalowanej aplikacji, wymaga dedykowanego urządzenia, a poza biblioteką treści VOD otrzymujemy dostęp do regularnych kanałów.</p>
      <p>Kto może zainteresować się takim rozwiązaniem? Na poczekaniu wymyśliłem kilka różnych grup docelowych, a z pewnością jest ich znacznie więcej. Po pierwsze, osoby, które lubią zmiany, podróżują i prowadzą aktywny tryb życia i nie chcą przywiązywać się do wybranej jednej oferty z kanałami. Mając internet o minimalnej prędkości 8 Mb/s mogą podłączyć dekoder w dowolnym miejscu, nawet poza granicami kraju na terenie UE (pierwszy raz trzeba dekodera użyć w Polsce), a także włączać czasowo (na 30 dni) wybrane pakiety i oglądać to, co chcą w zależności od sytuacji i potrzeby. Po drugie, studenci mieszkający w akademikach. Ci, co do zasady, w swoich studenckich apartamentach, nie mają dostępu do anteny satelitarnej, a za dostęp do internetu odpowiada sieć akademicka. Po trzecie, osoby decydujące się na wynajem mieszkania. Dla nich jakikolwiek montaż uzależniony jest od dobrej woli właściciela i decyzji administracji budynku. Po czwarte, osoby, które po prostu nie chcą wiązać się umową na telewizję i cenią elastyczność w podejmowaniu decyzji, kiedy i co chcą oglądać, co pozwala im płacić tylko za to, czego potrzebują w danym momencie. We wszystkich wymienionych przypadkach rozwiązanie OTT eliminuje barierę w dostępie do jakiejkolwiek innej telewizji cyfrowej niż tej nadawanej nieodpłatnie z nadajników naziemnych.</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-tabletowo-7.jpg"/>
      </figure>
      <h3>EVOBOX STREAM – jak wygląda, do czego służy?</h3>
      <p>Kluczem do korzystania z telewizji internetowej Cyfrowego Polsatu jest dekoder EVOBOX STREAM. Jest to niezwykle małe urządzenie, które wielkością przypomina typowe przystawki do telewizora, pracujące w oparciu o system Android TV. Wykonano je z białego plastiku ozdobionego estetycznym wzorem. Na froncie urządzenia znajduje się dioda informująca o aktualnym stanie dekodera, z kolei z tyłu znajdziemy kilka podstawowych wejść: zasilanie, HDMI, internet przewodowy oraz gniazdo służące do podłączenia anteny telewizji naziemnej. Możliwość podłączenia popularnej skrętki oznacza, że z urządzenia można korzystać zarówno po kablu, jak i z wykorzystaniem sieci Wi-Fi. Wejście na antenę naziemną sugeruje zaś, że dekoder przystosowany jest również do odbioru bezpłatnej telewizji cyfrowej DVB-T. Jak dowiadujemy się tuż po włączeniu urządzenia – oba przypuszczenia okazały się prawdziwe.</p>
      <p>EVOBOX STREAM, poza dostępem do telewizji internetowej Cyfrowego Polsatu oraz kanałów naziemnych, oferuje również możliwość korzystania z dwóch popularnych serwisów VOD: autorskiego Cyfrowy Polsat GO oraz HBO GO. Ma także nowe funkcje, które pozwalają na wygodne korzystanie z telewizji: reStart (pozwala na oglądanie wybranych programów od początku do 3 godzin), CatchUP (oglądanie wybranych programów do 7 dni od ich emisji) i TimeShift (zatrzymywanie i przewijanie programów do 3 godzin).</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-tabletowo-3.jpg"/>
      </figure>
      <h3>Telewizja internetowa – jak to działa w praktyce?</h3>
      <p>Zacznijmy od instalacji i konfiguracji sprzętu. Ta jest banalna – wystarczy podłączyć dekoder do telewizora kablem HDMI, wpiąć kabel od internetu (jeżeli chcemy korzystać z połączenia przewodowego) lub włączyć Wi-Fi oraz zasilanie. To… właściwie wszystko. Dekoder uruchomi się automatycznie, a z racji obecności technologii HDMI CEC, razem z nim włączy się telewizor. Pierwsze uruchomienie wiąże się z bardzo prostą konfiguracją, polegającą na wskazaniu sposobu dostępu do internetu i wpisaniu hasła do Wi-Fi (jeśli wybierzemy tą opcję), ustaleniu hasła blokady rodzicielskiej i pobrania aktualizacji oprogramowania. Całość zajmuje dosłownie kilka minut, po których można przejść do oglądania telewizji.</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-evobox-stream-13-scaled.jpg"/>
      </figure>
      <p>I tutaj przechodzimy do stabilności połączenia, która spełniła moje oczekiwania. Telewizja internetowa nadal może się kojarzyć z przerwami na buforowanie obrazu, zrywaniem połączenia i problemami z przepustowością serwera nadawcy, zwłaszcza przy bardziej popularnych transmisjach. W przypadku Cyfrowego Polsatu i ich dekodera EVOBOX STREAM, niczego takiego nie uświadczyłem. Owszem, przełączanie kanałów trwa nieco dłużej niż w przypadku IPTV czy satelity, ale cały czas mówimy o transmisji internetowej, gdzie przynajmniej początkowe buforowanie chwilę trwa. Z racji zastosowanej technologii po prostu nie da się tego uniknąć i jest to całkowicie wytłumaczalne. Muszę też dodać, że żadne problemy z połączeniem u mnie nie występowały. Jeśli chcecie mieć pewność odpowiedniej jakości, Cyfrowy Polsat rekomenduje skorzystanie z internetu światłowodowego od Plusa.</p>
      <h3>VoD i DVB-T? Obecne!</h3>
      <p>Jak wcześniej wspominałem, do dyspozycji dostajemy dostęp do dwóch serwisów VOD – Cyfrowy Polsat GO oraz HBO GO. Oferta tego drugiego nie wymaga przedstawienia – jest doskonale znana wszystkim miłośnikom filmów i seriali. Z kolei CP GO oferuje możliwość oglądania, w dowolnym czasie tysięcy materiałów na życzenie: filmów, seriali i programów, a także ponad 90 kanałów online nawet na trzech urządzeniach mobilnych jednocześnie.</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-evobox-stream-2-scaled.jpg"/>
      </figure>
      <p>Dostęp do kanałów telewizji naziemnej nie wymaga większego komentarza. EVOBOX STREAM umożliwia podłączenie anteny chociażby po to, by użytkownik, oglądając telewizję, nie musiał przełączać się między dekoderem Cyfrowego Polsatu, a listą kanałów na telewizorze. To również świetne rozwiązanie dla studentów mieszkających w akademikach, którzy nie mają do dyspozycji nazbyt wiele przestrzeni, przez co nie mogą sobie pozwolić na rozmieszczenie monitora komputerowego i telewizora na raz. Dzięki możliwości odbioru telewizji naziemnej wystarczy podłączyć dekoder do monitora (który ma HDCP) kablem HDMI, a do dostępnego w pokoju gniazda antenowego kablem koncentrycznym. Jeden dodatkowy kabelek i można cieszyć się telewizją naziemną.</p>
      <h3>Jak skorzystać z oferty? Ile to kosztuje?</h3>
      <p>Do skorzystania z oferty telewizji internetowej Cyfrowego Polsatu wymagane jest posiadanie dekodera EVOBOX STREAM. Można go nabyć na własność w cenie 299 złotych lub skorzystać z opcji udostępnienia i podpisać umowę na 24 miesiące, w ramach której korzystanie z dekodera wynosi 10 złotych miesięcznie (plus 1 zł na start).</p>
      <p>Gdy tylko zainstalujemy dekoder, uzyskamy dostęp do pełnej oferty programowej platformy internetowej, liczącej obecnie ponad 100 kanałów. I to całkowicie bez opłat. Z tego dostępu można korzystać przez pierwsze 3 miesiące, po czym, by dalej korzystać z usługi, należy zdecydować się na jeden z trzech pakietów podstawowych. Można do nich również dobierać pakiety dodatkowe. Ceny pakietów podstawowych wynoszą odpowiednio 20 zł za uprawniający do oglądania 25 kanałów, 30 zł za 42 kanały oraz 60 zł za możliwość korzystania z oferty prezentowanej na 92 kanałach.</p>
      <figure>
        <img src="https://www.tabletowo.pl/wp-content/uploads/2019/07/Cyfrowy-Polsat-telewizja-internetowa-OTT-Cyfrowy-Polsat.jpg"/>
        <figcaption>Cyfrowy Polsat – telewizja internetowa OTT (Cyfrowy Polsat)</figcaption>
      </figure>
      <p>Ofertę podstawową uzupełnia sześć pakietów dodatkowych. Trzy spośród nich dedykowane są miłośnikom sportowych zmagań (Eleven Sports, Polsat Sport Premium oraz Sport), dwa dla chętnie sięgających po filmy i seriale (Filmy i Seriale oraz HBO i HBO GO) oraz jeden z bajkami dla dzieci (Dzieci). Dodatkowe kanały to koszt od 10 zł za bajki do 45 zł za dostęp do dziesięciu kanałów sportowych.</p>
      <p>Najważniejszą zaletą oferty jest jednak jej elastyczność. Pakiety można włączać w dowolnie wybranym momencie na 30 dni, dzięki czemu możemy dostosować ofertę do np. pory roku, kiedy akurat nie są emitowane nowe odcinki ulubionego serialu albo trwa przerwa w rozgrywkach piłkarskich. Co istotne, edycja pakietów i dokonywanie płatności dostępne są bezpośrednio z poziomu dekodera, a konkretnie z dedykowanej zakładki Sklep. Co istotne, Cyfrowy Polsat udostępnia szybkie płatności internetowe, w tym płatności Blikiem lub kartą – także z poziomu dekodera. To bardzo wygodne i praktyczne rozwiązanie.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/DSC02839-850x567.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/DSC02846-850x567.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/DSC02847-850x567.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/DSC02848-850x567.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/DSC02850-850x567.jpg"/>
        </figure>
      </slideshow>
      <p>Krótka wzmianka należy się również o tym, jak i gdzie powstał EVOBOX STREAM. Ten produkowany jest przez Cyfrowy Polsat, w tej samej, mieleckiej fabryce, co cała linia EVOBOX, czyli dekodery do odbioru telewizji satelitarnej oraz dekoder EVOBOX IP dedykowany telewizji kablowej IPTV. Dzięki temu można dostrzec spore podobieństwa do starszego brata. Ten sam pilot, bardzo podobny układ i kolorystyka menu, to tylko kilka przykładów.</p>
      <figure>
        <img src="https://www.tabletowo.pl/wp-content/uploads/2019/11/cyfrowy-polsat-ott-tabletowo-5.jpg"/>
      </figure>
      <h3>Czy telewizja internetowa z dekoderem od Cyfrowego Polsatu spełnia moje oczekiwania?</h3>
      <p>Pora zatem odpowiedzieć na pytanie, czy  oferta Cyfrowego Polsatu spełnia wymagania i potrzeby współczesnego konsumenta? Zdecydowanie tak. Dekoder EVOBOX STREAM i elastyczna oferta programowa to zalety nie do przecenienia. Można zatem pokusić się o stwierdzenie, że studenci mieszkający w akademikach, najemcy lokali skazani niejednokrotnie na jednego dostawcę, osoby ceniące niezależność w dostępie do treści TV i wszyscy inni zainteresowani tą formą dostępu do telewizji, zyskali możliwość nabycia rozwiązania dostosowanego do ich potrzeb.</p>
      <p>Jako że sezon świąteczny zbliża się nieuchronnie, warto rozważyć obdarowanie bliskiej osoby prezentem w postaci dekodera i darmowego, trzymiesięcznego dostępu do telewizji cyfrowej. W końcu dzięki niemu nikt nie będzie musiał przeżywać świąt bez Kevina ;).</p>
      <p><b>9</b> Ocena (1-10) Bardzo potrzebne uzupełnienie oferty Cyfrowego Polsatu</p>
      <p>Telewizja internetowa z dekoderem to oferta, której największą zaletą jest dostępność za pośrednictwem łącza od dowolnego dostawcy internetu. Nie mniej istotnym elementem jest możliwość elastycznego włączania pakietów tylko na 30 dni - bez umów i długoterminowych zobowiązań. Dodatkowo cechuje się ciekawą ofertą programową i możliwością realizowania zakupów bezpośrednio w dekoderze, co tylko dodaje jej atrakcyjności.</p>
      <h4>Plusy</h4>
      <ul>
        <li>dostępność za pośrednictwem dowolnego dostawcy internetu</li>
        <li>elastyczność w zarządzaniu pakietami</li>
        <li>zarządzanie ofertą bezpośrednio z poziomu dekodera</li>
        <li>na start ponad 100 kanałów, 3 miesiące bez opłat</li>
        <li>bogata oferta programowa</li>
        <li>wbudowany moduł DVB-T</li>
        <li>niewielkie wymiary</li>
        <li>łatwość instalacji</li>
      </ul>
      <h4>Minusy</h4>
      <ul>
        <li>brak wyświetlacza, choć nie utrudnia to nawigacji po menu</li>
        <li>port USB, który nie jest aktywny w tej wersji oprogramowania</li>
      </ul>
      <p>Kategorie <a href="https://www.tabletowo.pl/category/recenzje-2/">Recenzje</a><a href="https://www.tabletowo.pl/category/sprzet-2/tv/">TV</a> Powiązane tematy <a href="https://www.tabletowo.pl/tag/cp-go/">cp go</a><a href="https://www.tabletowo.pl/tag/cyfrowy-polsat/">Cyfrowy Polsat</a><a href="https://www.tabletowo.pl/tag/cyfrowy-polsat-go/">Cyfrowy Polsat GO</a><a href="https://www.tabletowo.pl/tag/cyfrowy-polsat-ott/">cyfrowy polsat ott</a><a href="https://www.tabletowo.pl/tag/hbo-go/">HBO GO</a><a href="https://www.tabletowo.pl/tag/ott/">OTT</a><a href="https://www.tabletowo.pl/tag/polsat/">Polsat</a><a href="https://www.tabletowo.pl/tag/telewizja-internetowa/">telewizja internetowa</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/jak-dziala-telewizja-internetowa-cyfrowego-polsatu-z-dekoderem-evobox-stream-test/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>