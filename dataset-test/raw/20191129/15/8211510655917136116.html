<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/hulkenberg-il-futuro-renault-sara-interessante-speranze-2020-ricciardo-ocon-469624.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-29T15:00:10+00:00"/>
    <meta property="og:title" content="Hülkenberg: “Il futuro Renault sarà interessante”"/>
    <meta property="og:description" content="The Hulk sta per uscire dalla Formula 1 ma nonostante ciò ha augurato al deluso team Renault il miglior futuro possibile"/>
  </head>
  <body>
    <article>
      <h1>Hülkenberg: “Il futuro Renault sarà interessante”</h1>
      <h2>The Hulk sta per uscire dalla Formula 1 ma nonostante ciò ha augurato al deluso team Renault il miglior futuro possibile</h2>
      <address><time datetime="2019-11-29T15:00:10+00:00">29 Nov 2019, 15:00</time> by <a rel="author">Samuele Prosino</a></address>
      <p>Il <b>team Renault</b> non ha colto i risultati che avrebbe voluto nel corso del 2019. Invece di avvicinarsi ai tre top team, ha indietreggiato in classifica, con il sorpasso di McLaren e molte gare anonime. Nel 2020 la sostituzione di <b>Hülkenberg con Ocon</b> potrà dare la spinta necessaria per fare il salto di qualità richiesto anche dal consiglio d’amministrazione a Parigi? La speranza di Ricciardo e pure di Hülkenberg, che non ha particolari rancori verso i francesi, è che ci sia una risposta positiva a questa domanda.</p>
      <blockquote>
        <a href="https://www.formulapassion.it/motorsport/formula-1/f1-team/renault-ultima-di-hulkenberg-gp-abu-dhabi-ricciardo-469313.html">Renault, l’ultima di Hulkenberg</a>
      </blockquote>
      <p>“<i>La squadra ha dovuto affrontare tanti problemi quest’anno. Tutto cambierà nel 2021, ma Renault dovrà davvero fare un passo avanti anche nel 2020. C’è un futuro interessante di fronte al team e auguro a loro tutto il meglio</i>“, ha detto il pilota tedesco che dovrà trovare un <b>impiego</b> nei mesi a venire. “<i>Sono curioso per ciò che mi riserveranno i prossimi capitoli della mia vita, ma ora non so davvero cosa succederà. Vorrei solo fare una pausa, così da capire dove il mio cuore e la mia testa mi porteranno. Non ho mai riposato da quando ho cominciato a correre, cioè da quando avevo sette anni. Ora mi aspetta qualcosa di diverso. Avrò dei progetti personali a cui badare, ma sicuramente continuerò a correre, più avanti</i>“.</p>
      <blockquote>
        <a href="https://www.formulapassion.it/motorsport/formula-1/f1-piloti/ferrari-vettel-ad-abu-dhabi-inizia-il-2020-469309.html">Vettel: “Ad Abu Dhabi inizia il 2020”</a>
      </blockquote>
      <p>Mentre Hülkenberg ha negato la possibilità di diventare un <b>opinionista televisivo</b> (a gentile richiesta, ha risposto con un secco ‘no’), <b>Daniel Ricciardo</b> gli ha fatto eco sulle opportunità Renault in vista del 2020: “<i>Non è stata una stagione fallimentare, ma non abbiamo comunque raggiunto gli obiettivi prefissati. Volevamo essere i migliori a centro gruppo, ma ci è riuscita la McLaren. Ho visto segnali incoraggianti che mi danno una grande speranza per il prossimo anno, dunque non mi farò demoralizzare ora. La cosa importante è mettere al sicuro il 5° posto del team, mentre alla mia posizione in campionato non sono assolutamente interessato. Arrivare ottavo, nono o decimo è uguale, non perdo certo il sonno</i>“.</p>
      <footer>RIPRODUZIONE RISERVATA</footer>
    </article>
  </body>
</html>