<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221421/uvod-sezony-ako-zo-zleho-sna-slovaci-totalne-vybuchli-nepresli-ani-len-kvalifikaciou"/>
    <meta property="og:site_name" content="Športky.sk"/>
    <meta property="article:published_time" content="2019-11-29T15:55:00+00:00"/>
    <meta property="og:title" content="Úvod sezóny ako zo zlého sna: Slováci totálne vybuchli, neprešli ani len kvalifikáciou"/>
    <meta property="og:description" content="RUKA - Nóri Maiken Caspersen Fallová a Johannes Hösflot Kläbo triumfovali v úvodných pretekoch nového ročníka Svetového pohára v behu na lyžiach. Vo fínskom stredisku Ruka dominovali v šprinte ..."/>
  </head>
  <body>
    <article>
      <h1>Úvod sezóny ako zo zlého sna: Slováci totálne vybuchli, neprešli ani len kvalifikáciou</h1>
      <address>
        <time datetime="2019-11-29T15:55:00+00:00">29 Nov 2019, 15:55</time>
      </address>
      <p>RUKA - Nóri Maiken Caspersen Fallová a Johannes Hösflot Kläbo triumfovali v úvodných pretekoch nového ročníka Svetového pohára v behu na lyžiach. Vo fínskom stredisku Ruka dominovali v šprinte klasickou technikou na 1,4 km. Slovenskí reprezentanti Alena Procházková a Ján Koristek nepostúpili z kvalifikácie.</p>
      <p>Fallová v mrazivom počasí zaútočila v ženskom finále približne v polovici trate a v závere jej tempu nestačila žiadna zo súperiek. V cieli mala výrazný náskok 2,33 sekundy pred Švédkou Jonnou Sundlingovou, tretia skončila Američanka Sadie Maubetová Bjornsenová (+2,77). Polovicu finálovej zostavy tvorili reprezentantky Nórska. <b><i>"Táto trať patri medzi moje obľúbené. Je veľmi náročná, takže v cieli som vždy na konci so silami. Som rada, že mi to dnes vyšlo," </i></b>povedala Fallová po svojom 20. víťazstve v SP.</p>
      <p>Ešte suverénnejšie si prišiel po víťazstvo Kläbo, obhajca veľkého glóbusu za celkové prvenstvo v SP i malého za šprint. Vo finále nadelil súperom viac ako štyri sekundy. Druhé miesto obsadil jeho krajan Paal Golberg s odstupom 4,17 s, tretí bol Francúz Richard Jouve (+4,62). Tesne za stupňami víťazov dobehol druhý muž celkového poradia seriálu v minulej zime Rus Alexander Boľšunov. <b><i>"Vlani som tu vyhrať nedokázal, takže teraz musím byť spokojný. Som šťastný, že mi úvod pohára vyšiel na jednotku,"</i></b> vyhlásil v cieli.</p>
      <figure>
        <img src="https://sportky.zoznam.sk/cacheImg/obr/1200px/johannes-hosflot-klabo-532187.jpg"/>
        <figcaption>Johannes Hösflot Kläbo vyhral úvodné preteky sezóny<cite><b>Zdroj:</b> SITA/AP/Heikki Saukkomaa</cite></figcaption>
      </figure>
      <p>Slovenským reprezentantom vstup do sezóny nevyšiel, keď v kvalifikácii skončili ďaleko za postupujúcou tridsiatkou najlepších. Procházková obsadila až 67. priečku, jej manko na najrýchlejšiu Luciu Scardoniovú z Talianska narástlo na 18,19 sekundy. Na postup jej chýbalo viac ako osem sekúnd. Na štart sa postavilo spolu 92 bežkýň, v kvalifikácii stroskotali napríklad aj Nórka Heidi Wengová, či Švédky Charlotte Kallová a Frida Karlssonová.</p>
      <p>Koristek skončil v kvalifikácii takmer na chvoste štartového poľa na 103. mieste. Na prvého Kläba stratil priepastných 28,8 sekundy a za sebou nechal iba troch súperov. Na severe Európy ešte slovenskú dvojicu čakajú v sobotu dištančné preteky klasicky a v nedeľu stíhačka voľne na 10, resp. 15 km.</p>
      <p>SP v behu na lyžiach - Ruka<br/><u>šprint klasicky (1,4 km):</u><br/><b>ženy:</b> 1. Maiken Caspersen Fallová (Nór.) 3:07,09 min, 2. Jonna Sundlingová (Švéd.) +2,33, 3. Sadie Maubetová Bjornsen (USA) +2,77, 4. Ane Appelkvist Stensethová (Nór.) +2,78, 5. Stina Nilssonová (Švéd.) +7,00, 6. Tiril Udnes Wengová (Nór.) +17,61, v semifinále: 7. Natalja Neprjajevová (Rus.), 8. Katja Višnarová (Slovin.), 9. Anamarija Lampičová (Slovin.), 10. Astrid Uhrenholdt Jacobsenová (Nór.),... v kvalifikácii: 67. Alena PROCHÁZKOVÁ (SR)<br/><b>muži:</b> 1. Johannes Hösflot Kläbo (Nór.) 2:39,47 min, 2. Paal Golberg (Nór.) +4,17, 3. Richard Jouve (Fr.) +4,62, 4. Alexander Boľšunov (Rus.) +5,24, 5. Emil Iversen (Nór.) +5,96, 6. Oskar Svensson (Švéd.) +9,50, v semifinále: 7. Johan Häggström (Švéd.), 8. Calle Halfvarsson (Švéd.), 9. Teodor Peterson (Švéd), 10. Iľja Semikov (Rus.)</p>
      <footer><b>Zdroj:</b> TASR<br/><b>Foto:</b> SITA/AP/Vesa Moilanen</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221399/vlhova-do-toho-ide-naplno-ma-najvyssie-ciele-dvoje-preteky-za-24-hodin-a-v-oboch-chce"/>
        <a href="https://sportky.zoznam.sk/c/221341/biatlonove-sialenstvo-konecne-zacina-jednoznacny-kral-j-t-boe-moze-mat-problem-obhajit"/>
        <a href="https://sportky.zoznam.sk/c/221333/vlhova-sa-pusta-do-boja-s-domacou-superstar-shiffrinovej-specialne-miesto-teraz-pojde-o-vela"/>
        <a href="https://sportky.zoznam.sk/c/221307/sezona-sa-zacina-slovensko-ma-v-ohni-dve-zeliezka-zaujimavy-krok-nas-priblizi-ku-konkurencii"/>
      </related>
    </article>
  </body>
</html>