<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/kzd-proveryava-sluchaya-s-medsestrata-tormozela-dete-v-detska-gradina.html"/>
    <meta property="og:site_name" content="News.bg"/>
    <meta property="article:published_time" content="2019-11-29T15:44:45+00:00"/>
    <meta property="og:title" content="КЗД проверява случая с медсестрата, тормозела дете в детска градина"/>
    <meta property="og:description" content="Ще бъде образувано производство и наложени санкции"/>
  </head>
  <body>
    <article>
      <h1>КЗД проверява случая с медсестрата, тормозела дете в детска градина</h1>
      <address>
        <time datetime="2019-11-29T15:44:45+00:00">29 Nov 2019, 15:44</time>
      </address>
      <p>
        <b>Комисията за защита от дискриминация се самосезира по случая с детска градина "Детска китка" в столичния кв. "Надежда".</b>
      </p>
      <p>Припомняме, в началото на ноември <b><a href="https://news.bg/society/taen-zapis-ulichi-meditsinska-sestra-ot-detska-gradina-v-nasilie-nad-detsa.html">медицинска сестра беше записана със скрита камера да обижда и напада дете </a></b>от яслената група. Заради случая в детската градина бяха <b><a href="https://news.bg/crime/postavyat-kameri-v-detskata-gradina-kadeto-medsestra-tormozela-detsata.html">поставени камери за наблюдение.</a></b></p>
      <p>В доклад на зам.-председателя на КЗД доц. д-р Баки Хюсеинов се посочва, че се е информирал от медиите за поведението на медицинска сестра. От направения от родителите запис се чуват <b>груби реплики към детето, от които по-късно медицинската сестра не се е отрекла.</b></p>
      <p>Родителите виждат <b>разлика в поведението на детето</b>, след като то започва да посещава детската ясла, което според тях е в резултат на стрес.</p>
      <p>Хюсеинов посочва, че в практиката по прилагането на Закона за защита от дискриминация е утвърдено разбирането, че <b>вербалното и физическото насилие накърняват достойнството на потърпевшите</b> и създават унизителна и застрашителна среда. По тази причина той е на мнение, че <b>разпространените кадри съдържат данни за осъществен тормоз.</b></p>
      <p>Хюсеинов <b>предлага да бъде образувано производство пред Комисият</b>а по случая, в което да се установят нарушителите и да бъдат наложени предвидените в закона санкции.</p>
    </article>
  </body>
</html>