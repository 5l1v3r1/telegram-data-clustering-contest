<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a316000-Barani-pred-Buducnost-Mozemo-svakoga-da-pobedimo.html"/>
    <meta property="og:site_name" content="Sport Klub"/>
    <meta property="article:published_time" content="2019-11-29T15:06:00+00:00"/>
    <meta property="og:title" content="Barani pred Budućnost: Možemo svakoga da pobedimo"/>
    <meta property="og:description" content="Košarkaši Mornara igraju sa mnogo oscilacija u sezoni koja je u toku. A ABA ligi imaju skor 4-4, a dok u FIBA Ligi šampiona posle šest mečeva nisu osetili slast pobede."/>
  </head>
  <body>
    <article>
      <h1>Barani pred Budućnost: Možemo svakoga da pobedimo</h1>
      <h2>Košarkaši Mornara igraju sa mnogo oscilacija u sezoni koja je u toku. A ABA ligi imaju skor 4-4, a dok u FIBA Ligi šampiona posle šest mečeva nisu osetili slast pobede.</h2>
      <address><time datetime="2019-11-29T15:06:00+00:00">29 Nov 2019, 15:06</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170665/jpeg/Sead-Sehovic"/>
        <figcaption>
          <cite>KK Mornar/MEDIA Pro</cite>
        </figcaption>
      </figure>
      <p>  Igra nije na željenom nivou, od atmoske i brze košarke, sa mnogo atraktivnih poteze i preciznih pogodaka sa distance, za sada uglavnom nismo videli mnogo. Bilo je utakmica u kojima su Barani nagovestili i pokazali da mogu i vrede mnogo. Pobedili su Cibonu u Zagrebu, Cedevita Olimpiju na svom parketu, sa Partizanom i Tenerifama su igrali utakmice na jednu loptu.</p>
      <p>Bilo je i mečeva u kojima se pitanje pobednika nije postavljalo gotovo ni jednog trenutka, u kojima su Barani delovali bez energije u oba pravca, a ono što sigurno raduje navijače Mornara uoči velikog crnogorskog derbija u regionalnom takmičenju je činjenica da Mornar za sada u ABA ligi nema ni jedan veliki kiks.</p>
      <p>Pobeda nad ekipom Budućnosti u meču koji se igra u subotu sa početkom u 20 časova, po mišljenju mnogih bi mogao da bude preloman kada je nastavak sezone u ABA ligi u pitanju.</p>
      <p>„<i>U ABA ligi ove sezone nema lakih protivnika. Kao što vidite, ko je god pomislio da ga čeka laka utakmica platio je skup račun. Nema favorita, svako je spreman svakoga da dobije. Za ovu utakmicu se pripremamo kao i za svaku drugu, potpuno isto kao da igramo protiv Partizana, Zvezde, Krke ili Primorske. Kažu, ovo je crnogorski derbi i to je istina, radi se o jedinom derbiju u crnogorskom sportu već godinama i ima svoju draž. Meni je drago da to sportsko rivalstvo postoji i lepo je da se tradicija nastavi i podigne na još veći nivo.</i>” rekao je trener Mornara<b> Mihailo Pavićević</b> i nastavio:</p>
      <p>“<i>Gledajući tabelu i rezultate, normalno je da je Budućnost, u ovom trenutku, favorit. To je ekipa sastavljena od proverenih igrača. Sad su se pojačani sa novim Amerikancem. Njihove su ambicije najveće i tu ne treba ništa više dodati. Mi smo još u fazi traženja igre i navikavanja jedih na druge i to ide dosta sporo. Već sam mnogo puta rekao da smo mi ekipa koja može od svakog da izgubi, ali može svakog i da dobije. Imamo problema sa formom, kao i malih zdrastvenih problema, ali nisam trener koji to stavlja u prvi plan. Dolazi nam ekipa koja je vodeća na tabeli, koja je u seriji dobrih rezultata i sa velikim samopouzdanjem. Ali, i mi imamo svoje adute. Važno je da igrači daju sve od sebe. Nadamo se da će biti dobra košarkaška predstava u lepoj atmosferi kao što je uvek u Baru. Očekujem da pružimo svoj maksimum, a neka pobedi bolji.</i>”</p>
      <p>Da bi Barani stigli do željene pobede u derbiju, a izvesno je da žele pobedu, moraće da odigraju na izuzetno visokom nivou, sa mnogo energije u oba pravca. Posebno se to odnosi na obavljanje defanzivnih zadataka, a momak koji bi mogao da pruži ogroman doprinos na putu ka ostvarenju cilja je sigurno Sead Šehović koji je tokom leta iz Budućnosti prešao u Mornar iz Bara.</p>
      <p>„<i>Očekuje nas teška utakmica. Budućnost drži lidersku poziciju na tabeli i u jako dobroj  je formi. Međutim, dolaze kod nas, a u „Topolici“ je tradicionalnio težek meč za Podgoričane. Očekujem da mi malo podignemo formu pred domaćom publikom i suprotstavimo se Budućnosti na pravi način. Ponavljam, neće biti lako, ali naša obaveza je da damo sve od sebe i da pokušamo da ih savladamo.</i>“, naglasio je<b> Sead Šehović</b>.</p>
      <p>Budućnost u Bar stiže posle serije od četiri uzastopne pobede, od čega su tri ostvarili na gostujućem terenu. Izabranici Petra Mijovića, slavili su protiv Trenta, Igokee, Arke i Partizana. Imaju skor od 7-1 u ABA ligi, a pobedama nad Trentom i Arkom su sačuvali izglede da mogu u TOP 16 fazu Evrokupa.</p>
      <p>Veliki crnogorski derbi i jedan od velikih derbija devetog kola ABA lige igra se u subotu sa početkom u 20 časova u Baru.</p>
    </article>
  </body>
</html>