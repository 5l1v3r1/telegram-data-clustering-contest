<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/ulica-emila-perske-preimenovana-u-taraisku-ulicu/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:02:00+00:00"/>
    <meta property="og:title" content="Ulica Emila Perške preimenovana u Taraišku ulicu"/>
    <meta property="og:description" content="BEOGRAD - Odbornici Skupštine grada Beograda usvojili su danas izmenu Odluke o utvrđivanju naziva ulica i drugih delova naseljenih mesta na teritoriji"/>
  </head>
  <body>
    <article>
      <h1>Ulica Emila Perške preimenovana u Taraišku ulicu</h1>
      <address><time datetime="2019-11-29T15:02:00+00:00">29 Nov 2019, 15:02</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/522369-750x430.jpg"/>
        <figcaption>Foto: Tanjug/R.Prelić, arhiva</figcaption>
      </figure>
      <p>BEOGRAD – Odbornici Skupštine grada Beograda usvojili su danas izmenu Odluke o utvrđivanju naziva ulica i drugih delova naseljenih mesta na teritoriji opštine Čukarica prema kojoj je krak Ulice Stevana Filipovića promenjen i ubuduće će se zvati Taraiška ulica, po jednom delu naselja Železnik.</p>
      <p>Komisija za spomenike i nazive trgova i ulica Skupštine grada Beograda je odlučila da se po hitnom postupku promeni ime tog kraka, koji je početkom ove godine nazvan po Emilu Perški, nakon što se u medijima pojavila vest da je reč o nekadašnjem zvaničniku režima Nezavisne Države Hrvatske.</p>
      <p>Predsednica te komisije Andrea Radulović je na sednici gradskog parlamenta rekla da je inicijativa građana Čukarice da se imenuje Taraiška ulica usvojena na sednici Komisije.<br/>“U obrazloženju inicijative građana se navodi da je Taraiš deo naselja Železnik na opštini Čukarica, u čijoj se blizini i nalazi predložena ulica koja bi ponela to ime”, rekla je ona.</p>
      <p>Ulica kojoj je dodeljen naziv po Emilu Perški imenovana je u okviru projekta “Ažuriranje adresnog registra” zbog postojanja potrebe da se ulica imenuje, s obzirom na to da je postojala kao krak postojeće Ulice Stevana Filipovića.</p>
      <p>Ulica narodnog heroja Stevana Filipovića ostala je nepromenjena, dok su poprečni kraci, između ostalog i pomenuta ulica, morali da dobiju zvanične nazive. Krak koji je prvobitno nazvan po Emilu Perški preimenovan je u Taraišku ulicu, a glavni deo Ulice Stevana Filipovića zadržao je nepromenjen naziv.</p>
      <p>Zamenik gradonačelnika Beograda Goran Vesić je rekao da je Komisija za spomenike i nazive trgova i ulica uradila ogroman posao s obzirom na to da je prema projektu Vlade Srbije skoro 5.000 ulica na teritoriji glavnog grada dobilo nazive.</p>
      <p>“U pitanju su sokaci i ulice koji su bile bez naziva, a tokom rada na tom velikom poslu potkrale su se određene greške, od kojih je jedna danas ispravljena”, rekao je Vesić.</p>
      <p>Naveo je da je danas kao građanin podneo inicijativu da jedna ulica u Beogradu ponese ime Blagoja Jovovića – srpskog heroja koji je izvršio atentat na Antu Pavelića.</p>
      <p>“Pavelić je najveći zlotvor prema srpskom narodu u istoriji, osnivač logora u Jasenovcu, dečijeg logora, čovek koji je odgovoran za smrt stotine hiljada Srba. Vreme je da se Beograd i Srbija oduže Blagoju Jovoviću i da dobije ulicu u Beogradu”, poručio je Vesić.</p>
      <p>(Tanjug)</p>
    </article>
  </body>
</html>