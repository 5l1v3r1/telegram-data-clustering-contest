<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/cultura/il-black-friday-delle-polemiche-come-non-farsi-fregare-dalle-offerte-ingannevoli/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T15:08:47+00:00"/>
    <meta property="og:title" content="Il Black Friday delle polemiche: come non farsi fregare dalle offerte ingannevoli"/>
    <meta property="og:description" content="Nonostante il Black Friday abbia tanti sostenitori, quest'anno le polemiche sembrano essere maggiori degli elogi: dalle associazioni di consumatori fino al giornale di finanza Bloomberg, in molti considerano il venerdì nero 'poco sostenibile' per diversi motivi. Per sopravvivere al pomeriggio del Black Friday e non farsi fregare da sconti ingannevoli, ecco alcune regole e una guida alle offerte verificate, su siti sicuri."/>
  </head>
  <body>
    <article>
      <h1>Il Black Friday delle polemiche: come non farsi fregare dalle offerte ingannevoli</h1>
      <h2>Nonostante il Black Friday abbia tanti sostenitori, quest’anno le polemiche sembrano essere maggiori degli elogi: dalle associazioni di consumatori fino al giornale di finanza Bloomberg, in molti considerano il venerdì nero “poco sostenibile” per diversi motivi. Per sopravvivere al pomeriggio del Black Friday e non farsi fregare da sconti ingannevoli, ecco alcune regole e una guida alle offerte verificate, su siti sicuri.</h2>
      <address><time datetime="2019-11-29T15:08:47+00:00">29 Nov 2019, 15:08</time> by <a rel="author" href="https://www.fanpage.it/author/sdirosa/" target="_blank">Quale Compro Team</a></address>
      <p>È iniziato da qualche ora, e sugli store impazzano gli sconti su migliaia di prodotti di tantissime categorie: <b>stiamo chiaramente parlando del Black Friday</b>, l'evento di offerte e sconti nato su Amazon ed espanso a macchia d'olio su tutte le categorie. Oggi ci sono offerte su viaggi, elettronica (con gli smartphone a farla da padrone), elettrodomestici da cucina, musica, libri e chi più ne ha più ne metta. <b>Ma siamo sicuri che gli sconti siano reali</b>?</p>
      <p>A meno che non si tengano d'occhio i prodotti da tempo, <b>non sempre il Black Friday conviene</b>: spesso, infatti, si rischia di spendere anche di più di quanto si sarebbe speso in un periodo non di offerte. Non è raro infatti trovare siti che aumentano i loro prezzi prima del Black Friday e poi li ribassano in concomitanza con l'evento: per esempio capita che ci sia un rincaro del 50% nei giorni precedenti, seguito da uno sconto del 40% durante il venerdì nero. In questo modo <b>il consumatore finisce per pagare di più</b> rispetto al periodo precedente, un po' come accade anche durante i saldi. Una pratica che può sembrare allucinante, ma che è così diffusa da essere diventata normale: è compito del consumatore, quindi, tutelarsi da queste truffe.</p>
      <p>Ecco quindi <b>una guida per non farsi fregare dagli sconti</b> e una lista ragionata delle <b>migliori offerte di oggi</b>, selezionate in base all'effettiva convenienza dello sconto, alla media delle recensioni e alla sicurezza dei siti coinvolti.</p>
      <h3>Black Friday: come non farsi fregare dalle offerte ingannevoli</h3>
      <p>Come fare, quindi, a capire se le offerte sono effettivamente convenienti? Utilizzando un sito che permetta di conoscere lo storico dei prezzi di un prodotto, come nel caso di <b>Camelcamelcamel</b>. Anche nelle <b>recensioni dei clienti,</b> soprattutto su Amazon, è abbastanza frequente trovare delle informazioni sui prezzi precedenti, che possono essere comparati con il prezzo scontato per capire l'effettivo vantaggio dell'offerta.</p>
      <p>Anche il <b>Codacons</b>, che tutela i diritti dei consumatori, ha formulato con il tempo una lista di <b>regole d'oro</b> da seguire nel periodo di saldi: tra queste, le più importanti sono acquistare da venditori sicuri, confrontare sempre i prezzi, tenersi alla larga dalle percentuali di sconto troppo alte, accertarsi che sia possibile il reso o la sostituzione del prodotto, evitare il pagamento con bonifico o carta di credito, preferendo l'utilizzo di Paypal o delle carte prepagate.</p>
      <h3>Black Friday: quali sono gli sconti davvero convenienti?</h3>
      <p>A partire da questo pomeriggio sono arrivate <b>nuove offerte del Black Friday,</b> oltre a quelle già previste la mattina. Per quanto riguarda i <b>viaggi</b>, gli sconti più attesi erano quelli sul sito di <b>Ryanair,</b> che effettivamente non ha scontentato i consumatori grazie a una lunga lista di biglietti aerei a partire da sette euro: la compagnia low cost è tuttavia una delle peggiori in relazione al servizio al cliente, ed è importante ricordare che al prezzo del biglietto va aggiunto il prezzo per il <b>posto a sedere</b> (4 euro a tratta) e quello per il <b>bagaglio</b> (10 euro a tratta).</p>
      <p>Per quanto riguarda le <b>offerte Amazon</b>, le più interessanti sono quelle a tempo, come nel caso della <b>scopa a traino Hoover</b> proposta a 39,99€, con il 67% di sconto; effettivamente questo è il prezzo più basso in assoluto per il modello attualmente in offerta, ma è vero anche che la scopa a traino Hoover aveva già raggiunto il prezzo di 39,99€ a maggio 2019, quando non c'era nessun evento di offerte.</p>
      <p>I prodotti con gli sconti più veritieri sullo store di Jeff Bezos sono proprio i <b>dispositivi Amazon</b>, in particolare <b>Echo Dot</b>, l'altoparlante intelligente per la casa che integra Alexa. Tuttavia, su <b>Unieuro</b> c'è l'assistente vocale per la casa di Google a un prezzo leggermente più basso rispetto a quello mostrato da Amazon per i suoi Echo Dot, quindi chi ci tiene a risparmiare tutto il possibile può anche optare per questo modello.</p>
      <p>Anche sugli altri store bisogna stare molto attenti: percentuali di sconto altissime, come ad esempio l'80 e il 90%, sono quasi sempre poco veritiere e nascondono delle truffe. Quando non è così, vuol dire che il negozio o lo store ci sta effettivamente perdendo: una prospettiva non così utopistica, se quest'anno il Black Friday è stato criticato anche da Bloomberg. A meno che non si tratti di prodotti molto economici e pensati esclusivamente per il venerdì nero, oppure dei classici "fine serie", proporre delle promozioni così forti su prodotti di qualità vuol dire irrimediabilmente svalutarli, diminuendo il margine di guadagno. E se le critiche arrivano anche da Bloomberg, un giornale che si occupa di finanza e si rivolge principalmente a un pubblico altospendente, c'è da farsi sul serio qualche domanda.</p>
    </article>
  </body>
</html>