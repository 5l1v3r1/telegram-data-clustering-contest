<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216246/Rechter-tegen-overvalverdachte-Weet-u-zeker-dat-u-geen-advocaat-wilt"/>
    <meta property="og:site_name" content="RTV Noord"/>
    <meta property="article:published_time" content="2019-11-29T15:07:00+00:00"/>
    <meta property="og:title" content="Rechter tegen overvalverdachte: 'Weet u zeker dat u geen advocaat wilt?'"/>
    <meta property="og:description" content="Moet een 56-jarige dakloze man die wordt verdacht van een overval op coffeeshop De Schavuit in Groningen onderzocht worden in het Pieter Baan Centrum? Die vraag blijft nog even onbeantwoord."/>
  </head>
  <body>
    <article>
      <h1>Rechter tegen overvalverdachte: 'Weet u zeker dat u geen advocaat wilt?'</h1>
      <address>
        <time datetime="2019-11-29T15:07:00+00:00">29 Nov 2019, 15:07</time>
      </address>
      <p>De rechtbank bepaalde vrijdagmiddag dat de man eerst een advocaat moet hebben. </p>
      <h3>Geen vertrouwen</h3>
      <p>De Stadjer, die op Curaçao geboren is, verscheen zonder advocaat op de pro forma-zitting. De zaak werd niet inhoudelijk behandeld, omdat het onderzoek nog niet is afgerond.</p>
      <p>Volgens de rechter heeft de man al twee advocaten gehad, maar hebben die allebei aangegeven niet verder te willen met de zaak. De verdachte vindt dat hij geen advocaat nodig heeft. 'Ik hoef geen advocaat, ik heb geen vertrouwen in het rechtssysteem.'</p>
      <h3>Gewapende overval</h3>
      <p>De 56-jarige dakloze man wordt ervan verdacht dat hij op 12 augustus coffeeshop De Schavuit aan het Zuiderdiep <a href="https://www.rtvnoord.nl/nieuws/211804/Gewonde-bij-gewapende-overval-op-coffeeshop">heeft overvallen</a>. Daarbij raakte een persoon gewond. De verdachte ging er na de overval op een fiets vandoor en werd even later aangehouden. Hij zou gestolen wiet en geld bij zich hebben.</p>
      <p>De verdachte ontkent dat hij iets met de zaak te maken heeft. 'Er is geen dna van mij gevonden, ik heb het niet gedaan.'</p>
      <p>Toch liggen de feiten voor de rechter iets anders. 'Uw dna is gevonden op een mes, een pet en een bril en u bent herkend op camerabeelden. Het zijn wel ernstige feiten waar u van verdacht wordt, weet u zeker dat u geen advocaat wilt?' </p>
      <h3>'Niet in staat eigen belangen te behartigen' </h3>
      <p>De verdachte houdt voet bij stuk en loopt zelfs midden in de zitting de zaal uit. Ondanks dat zal de man op de volgende zitting met een advocaat verschijnen. De vraag of de man onderzocht moet worden door het Pieter Baan Centrum mag niet zonder advocaat beantwoord worden, vindt de rechter. </p>
      <p>'In onze beleving kan meneer niet zelf zijn belangen behartigen. Wij vinden dat de beslissing niet genomen kan worden zonder dat er een advocaat aanwezig is. Da man krijgt nu, al dan niet gedwongen, een advocaat.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/211812/Dakloze-aangehouden-na-overval-op-coffeeshop"/>
        <a href="https://www.rtvnoord.nl/nieuws/211804/Gewonde-bij-gewapende-overval-op-coffeeshop"/>
      </related>
    </article>
  </body>
</html>