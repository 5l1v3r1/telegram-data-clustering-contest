<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/rukomet/srpkinje-spremne-za-pocetak-svetskog-prvenstva-prvi-rival-im-je-klub-reprezentacija-394066.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-29T15:57:00+00:00"/>
    <meta property="og:title" content="Srpkinje spremne za početak Svetskog prvenstva, prvi rival im je ''klub-reprezentacija''!"/>
    <meta property="og:description" content="Selektor ženske rukometne reprezentacije Srbije Ljubomir Obradović rekao je danas da je zadovoljan uradjenim tokom priprema i da veruje da je njegova ekipa spremna za start Svetskog prvenstva."/>
  </head>
  <body>
    <article>
      <h1>Srpkinje spremne za početak Svetskog prvenstva, prvi rival im je ''klub-reprezentacija''!</h1>
      <h2>Selektor ženske rukometne reprezentacije Srbije Ljubomir Obradović rekao je danas da je zadovoljan uradjenim tokom priprema i da veruje da je njegova ekipa spremna za start Svetskog prvenstva.</h2>
      <address><time datetime="2019-11-29T15:57:00+00:00">29 Nov 2019, 15:57</time> by <a rel="author">Beta</a></address>
      <p><i>"Moramo da budemo zadovoljni da su sve devojke zdrave, da se Jovana Stoiljković oporavila i da ćemo biti kompletni na startu. To je ono što nas raduje. U Koreji je bilo dosta dobrih stvari, odradili smo i tri treninga posle turnira",</i> rekao je Obradović, prenosi Rukometni savez Srbije.<br/><br/>Rukometašice Srbije odradile su prvi trening u "Akva domu" u Kumamotu, ujedno i poslednji pred start Svetskog prvenstva sa Angolom.<br/><br/><i>"Angola je praktično klub-reprezentacija. Treniraju svakodnevno, imaju svoje takmičenje, Ligu šampiona, ulažu mnogo. Mnogo više ulažu u ženski nego u muški rukomet. Dobro selektirana reprezentacija, mala su nepoznanica, ali nadam se najboljem. Evropski rukomet je ipak ispred afričkog. Nadam se pobedi",</i> rekao je Obradović.<br/><br/>Jelena Lavko, koja će prvi put nositi kapitensku traku na velikom takmičenju, kazala je da su rukometašice Angole brze i jake, "netipične za naše prostore".<br/><br/><i>"Sigurna sam da im rukomet koji mi igramo ne odgovara i to će ići u našu korist. Dugo nismo bili na Olimpijskim igrama. Ova ekipa ima veliki potencijal i šansu za Tokio. To je životni san svakog sportiste, ujedno i cilj svih nas",</i> rekla je ona.<br/><br/>I srednji bek Kristina Liščević istakla je da njena ekipa želi plasman na Olimpijske igre.<br/><br/><i>"Sigurna sam 100 odsto da ćemo grabiti za najbolji mogući rezultat. Angola je jedna snažna reprezentacija, dosta trče. Imaju ogromnu liniju, dosta guraju na tu stranu. Dogovor je napravljen. Želimo dobro da startujemo. Svaki poen je važan, kao i samopouzdanje",</i> rekla je Kristina Liščević.<br/><br/>Desno krilo Željka Nikolić navela je da su prvi utisci iz Kumamota pozitivni i da je njena ekipa spremna za početak šampionata.<br/><br/><i>"Idemo na pobedu. Moramo da odigramo dobru odbranu i ako to bude tako pobeda će doći. Naš cilj je plasman u kvalifikacije za Olimpijske Igre. Idemo prvo na dva boda protiv Angole, pa polako dalje"</i>, kazala je Željka Nikolić.<br/><br/>Selektor Obradović prijavio je sastav sa 16 igračica za početak turnira. Na njemu nema golmana Kristine Graovac i srednjeg beka Aleksandre Vukajlović.<br/><br/>Najbolji plasman reprezentacije Angole na Svetskim prvenstvima bio je sedmo mesto 2007. godine. Na prošlom SP završile su kao 19, a na poslednjim Olimpijskim Igrama ta selekcija je igrala u četvrtfinalu (osmo mesto u konačnom plasmanu).<br/><br/>Utakmica Srbija - Angola igra se sutra od 7.00.</p>
      <p>Izvor: Beta</p>
    </article>
  </body>
</html>