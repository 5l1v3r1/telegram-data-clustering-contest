<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/zivot/magazin/sara-jo-na-otvaranju-ledene-sume-u-novom-sadu_1071634.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:38:00+00:00"/>
    <meta property="og:title" content="Сара Јо на отварању &quot;Ледене шуме&quot; у Новом Саду"/>
    <meta property="og:description" content="И ове зимске сезоне Дунавски парк у Новом Саду постаће Ледена шума. Та манифестација одржаће се четврту годину заредом, а свечано отварање заказано је за 6. децембар, када ће наступити поп певачица Сара Јо."/>
  </head>
  <body>
    <article>
      <h1>Сара Јо на отварању "Ледене шуме" у Новом Саду</h1>
      <h2>НОВИ САД - И ове зимске сезоне Дунавски парк у Новом Саду постаће Ледена шума. Та манифестација одржаће се четврту годину заредом, а свечано отварање заказано је за 6. децембар, када ће наступити поп певачица Сара Јо.</h2>
      <address>
        <time datetime="2019-11-29T15:38:00+00:00">29 Nov 2019, 15:38</time>
      </address>
      <p>Четврту годину за редом Манифестација "Ледена шума“ у Дунавском парку понудиће богат бесплатан садржај: бројне извођаче, Снежни град са гастрономским производима, Дечју Нову годину, хуманитарне акције и наравно клизалиште на 1300 квадратних метара.</p>
      <figure>
        <img src="http://www.rtv.rs/sr_ci/zivot/magazin/slike/2017/12/22/ledena-suma-1-jpg_660x330.jpg"/>
        <figcaption>РТВ</figcaption>
      </figure>
      <p>"Оно што је значајно за клизалиште јесте то да је оно по последњој технологији и упркос овим високим температурама ми ћемо моћи да се клизамо", саопштила је Душица Љубојевић, пројектна менаџерка манифестације „Ледене шуме“.</p>
      <p>На Свечаном отварању заказаном за 6. децембар пре ватромета представиће се новосадски клизачи и хокејаши.</p>
      <p>"Што се музичког дела програма тиче биће Сара Јо. Гледали смо шта то воле млади, а шта је то што је квалитет“, казао је Јован Марјановић, продуцент манифестације „Ледена шума“.</p>
      <p>Програм је, кажу организатори, тематски подељен по недељама, а прва је Опенс недеља.</p>
      <p>"У тој Опенс недељи имаћемо прилике да видимо младе уметнике, младе бендове, младе DJ-еве, перформансе и важно да покажемо ту сарадњу и синергију", изјавио је Вукашин Гроздановић, ОПЕНС.</p>
      <p>Прошле године Ледена шума је привукла 40 хиљада посетилаца различитих генерација из земље и иностранства због чега заузима значајно место у туристичкој понуди Новог Сада.</p>
      <p>"У редовном годишњем календару где постоји више од 200 манифестација ми свакако истичемо и манифестације у децембру месецу као разлог за дужи боравак у Новом Саду", рекла је Тихана Путин, Туристичка организација Новог Сада.</p>
      <p>Ледена шума трајаће до 19. јануара, односно 45 дана што је чини најдужом зимском манифестацијом у Србији.</p>
      <figure>
        <iframe src="https://www.youtube.com/embed/5x1mXacO52o" width="560" height="314" data-service="Youtube" scrolling="no"/>
      </figure>
    </article>
  </body>
</html>