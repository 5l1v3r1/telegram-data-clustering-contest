<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a548110/Vesic-Iz-budzeta-za-gondolu-420-miliona-za-jarbol-56-miliona-dinara.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-29T15:18:00+00:00"/>
    <meta property="og:title" content="Vesić: Iz budžeta za gondolu 420 miliona, za jarbol 56 miliona dinara"/>
    <meta property="og:description" content="Zamenik gradonačelnika Beograda Goran Vesić rekao je da je u budžetu Grada za 2020. godinu izdvojeno 420 miliona..."/>
  </head>
  <body>
    <article>
      <h1>Vesić: Iz budžeta za gondolu 420 miliona, za jarbol 56 miliona dinara</h1>
      <address>
        <time datetime="2019-11-29T15:18:00+00:00">29 Nov 2019, 15:18</time>
      </address>
      <p>Zamenik gradonačelnika Beograda Goran Vesić rekao je da je u budžetu Grada za 2020. godinu izdvojeno 420 miliona dinara za izgradnju gondole koja povezuje Beogradsku tvrđavu i parka Ušće, koja će se na upravljenje predati javnom preduzeću Skijališta Srbije.</p>
      <p>"Beograd će, nakon predaje gondole Skijalištima Srbije, ostati vlasnik u srazmeri sa uloženim sredstvima", rekao je Vesić novinarima u Skupštini Grada posle usvajanja budžeta za 2020. godinu.</p>
      <p>Gondola će biti dužine oko kilometar, stanica će se na jednoj strani nalaziti u blizini pristaništa i Beton hale, a na drugoj na mestu gde je sada skejt park.</p>
      <p>Skijališta Srbije su krajem 2016. raspisala tender za izradu tehničke dokumentacije za izgradnju gondole-žičare radi povezivanja atraktivnih lokaliteta savskih obala, odnosno Beogradske tvrđave i parka Ušće.</p>
      <p>Gondola treba da prevozi 3.000 ljudi na sat u oba smera brzinom od dvadesetak kilometara na čas, a vreme putovanja sa jedne strane reke na drugu iznosilo bi pet minuta.</p>
      <p>U planu je da žičara bude opremljena sa 30-35 kabina, svaka od njih mogla bi da primi izmedju 10 i 35 putnika, a biće omogućen i prevoz bicikala i pristup osobama sa invaliditetom.</p>
      <p>U budžetu su predviđena i sredstva za izgradnju jarbola na beogradskom Ušću, gde se spajaju Sava i Dunav, u iznosu od 327 miliona dinara od čega je 56 miliona predvidjeno iz budžeta, a "oko 270 miliona pribaviće se iz sredstava ostalih budžetskih korisnika".</p>
      <p>Prvobitno je bilo planirano da novi simbol Beograda bude visok čak 120 metara, a onda je odlučeno da ipak bude nešto manjih dimenzija, "samo" 80 metara, sa zastavom od 30 metara, koji bi bio vidljiv praktično iz svih delova prestonice.</p>
      <p>Smanjena je i njegova cena, umesto ranije najavljenih 407 miliona dinara, u budžetu je predvidjeno 327, a ideju za postavljanje jarbola je dao predsednik Srbije Aleksandar Vučić.</p>
      <p>Šef odbornika Saveza za Srbiju u Skupštini Beograda Nikola Jovanović pozvao je zamenika gradonačelnika Gorana Vesića da građanima objasni <b><a href="http://rs.n1info.com/Vesti/a548068/Jovanovic-Za-gradnju-novih-vrtica-manje-novca-nego-za-gondolu.html">"da li je normalno" da u gradskom budžetu za 2020. godinu za "nelegalnu" gondolu bude predviđeno 420 miliona dinara</a></b>, a za gradnju novih vrtića 410 miliona.</p>
    </article>
  </body>
</html>