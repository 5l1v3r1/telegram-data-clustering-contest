<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%80%ce%ac%ce%bd%cf%84%ce%b7%cf%83%ce%b7-%cf%80%ce%b9%cf%84%ce%af%ce%bd%ce%bf-%cf%83%ce%b5-%cf%80%ce%b1%ce%af%ce%ba%cf%84%ce%b5%cf%82-%ce%bf%ce%bb%cf%85%ce%bc%cf%80%ce%b9%ce%b1%ce%ba%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T15:15:13+00:00"/>
    <meta property="og:title" content="Απάντηση Πιτίνο σε παίκτες Ολυμπιακού: “Η Εθνική ομάδα δεν έχει σχέση με αντιπαλότητες!”"/>
    <meta property="og:description" content="Ο Ρικ Πιτίνο τοποθετήθηκε πάνω στο ζήτημα που προέκυψε με την επιστολή των παικτών του Ολυμπιακού που έθεσαν τους εαυτούς τους εκτός Εθνική ομάδας, με τον Αμερικανό τεχνικό να ξεκαθαρίζει τη στάση του τονίζοντας ότι η συμμετοχή στο αντιπροσωπευτικό συγκρότημα πρέπει να μείνει μακριά από αντιπαλότητες."/>
  </head>
  <body>
    <article>
      <h1>Απάντηση Πιτίνο σε παίκτες Ολυμπιακού: “Η Εθνική ομάδα δεν έχει σχέση με αντιπαλότητες!”</h1>
      <address>
        <time datetime="2019-11-29T15:15:13+00:00">29 Nov 2019, 15:15</time>
      </address>
      <p>Ο Ρικ Πιτίνο τοποθετήθηκε πάνω στο ζήτημα που προέκυψε με την επιστολή των <a href="https://www.pentapostagma.gr/2019/11/%CE%B2%CF%8C%CE%BC%CE%B2%CE%B1-%CE%B1%CF%80%CF%8C-%CE%BF%CE%BB%CF%85%CE%BC%CF%80%CE%B9%CE%B1%CE%BA%CF%8C-%CE%B3%CE%B9%CE%B1-%CF%80%CE%B9%CF%84%CE%AF%CE%BD%CE%BF-%CE%B5%CE%BA%CF%84.html">παικτών του Ολυμπιακού που έθεσαν τους εαυτούς τους εκτός Εθνική ομάδας</a>, με τον Αμερικανό τεχνικό να ξεκαθαρίζει τη στάση του τονίζοντας ότι η συμμετοχή στο αντιπροσωπευτικό συγκρότημα πρέπει να μείνει μακριά από αντιπαλότητες.</p>
      <p>Επίσημη θέση πήρε ο Ρικ Πιτίνο μετά την επιστολή των παικτών του Ολυμπιακού προς την ΕΟΚ, σύμφωνα με την οποία αποχωρούν από την Εθνική ομάδα καθώς με βάση όσα αναφέρουν, ο νέος προπονητής της “γαλανόλευκης” είχε διαβεβαιώσει και τους ίδιους, ότι δεν πρόκειται να αναλάβει παράλληλα και κάποια ομάδα, γεγονός που τους φέρνει σε δύσκολη θέση, από τη στιγμή που επέστρεψε στον Παναθηναϊκό.</p>
      <p>Ο 67χρονος Αμερικανός τεχνικός τοποθετήθηκε πάνω στο ζήτημα, επιβεβαιώνοντας τη συνάντησή του με τους παίκτες του Ολυμπιακού αλλά υπογραμμίζοντας ότι εκείνη τη χρονική στιγμή δεν υπήρχε άλλη πρόταση για δουλειά προς το πρόσωπό του.</p>
      <p>Δήλωσε επίσης ότι η Εθνική ομάδα δεν πρέπει να έχει σχέση με αντιπαλότητες σε επίπεδο συλλόγων αλλά με το να τιμάς τη χώρα σου ενώ τόνισε ότι θα επιλέξει 12 παίκτες που θα τα δώσουν όλα για πετύχει η “επίσημη αγαπημένη” τους στόχους της.</p>
      <h3>Η δήλωση του Ρικ Πιτίνο</h3>
      <p>«<i>Όταν συναντήθηκα με τους δύο παίκτες του Ολυμπιακού – δεν υπήρχαν “ανοιχτές” θέσεις εργασίας για εμένα, ώστε να κοουτσάρω. Έχω μεγάλο σεβασμό για όλες τις ομάδες στην Ελλάδα. Η Εθνική Ομάδα δεν έχει σχέση με μία αντιπαλότητα, αλλά με το να αγωνίζεσαι και να τιμάς τη χώρα σου. Θα επιλέξω 12 παίκτες που θα μου δώσουν σπουδαία προσπάθεια για να μας βοηθήσουν να φτάσουμε στη νίκη</i>».</p>
    </article>
  </body>
</html>