<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724581/sadat-vav-vratsa-ostavi-v-aresta-37-godishniya-mazh-ubil-priyatelkata-si-pri-bitov-skandal-v-selo-glozhene.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T15:10:00+00:00"/>
    <meta property="og:title" content="Съдът във Враца остави в ареста 37-годишния мъж, убил приятелката си при битов скандал в село Гложене"/>
    <meta property="og:description" content="Враца. Съдът във Враца остави в ареста 37-годишния мъж, убил жена си при битов скандал в село Гложене. Това съобщиха от пресцентъра на съда. Състав на Врачанския окръжен съд днес остави без уважение искането за изменение на мярката за неотклонение „задържане под стража“ на обвиняемия Г. Г. От събраните до момента доказателства може да се направи обосновано предположение, че"/>
  </head>
  <body>
    <article>
      <h1>Съдът във Враца остави в ареста 37-годишния мъж, убил приятелката си при битов скандал в село Гложене</h1>
      <address><time datetime="2019-11-29T15:10:00+00:00">29 Nov 2019, 15:10</time> by <a rel="author">Агенция "Фокус"</a></address>
      <p><b><i>Враца. </i></b>Съдът във Враца остави в ареста 37-годишния мъж, убил жена си при битов скандал в село Гложене. Това съобщиха от пресцентъра на <b>съда</b>.<br/><br/>Състав на Врачанския окръжен съд днес остави без уважение искането за изменение на мярката за неотклонение „задържане под стража“ на обвиняемия Г. Г. От събраните до момента доказателства може да се направи обосновано предположение, че той на 9 юли т.г., във врачанско село, умишлено е умъртвил чрез множество удари с нож Д. С., с която живеел на семейни начала. В молбата си за изменение на мярката за неотклонение обвиняемият е написал, че иска по-лека мярка, защото не се чувства добре със сърцето. В съдебната зала Г. Г. заяви, че се е оплакал за това на лекаря в следствения арест, той го е прегледал и му е назначил лечение. Лекарят е преценил, че не е необходимо да се прави консултация с кардиолог.<br/><br/>Съдът, след като разгледа материалите по делото, счете че макар да е процесуално допустимо, искането на обвиняемия е неоснователно. „Обвиняемият признава, че са му били осигурени медицински грижи и му е било предписано медикаментозно лечение. Ако е необходимо, същият може да бъде настанен в стационарни условия. И към настоящия момент може да се направи обосновано предположение за авторството на Г. Г. в инкриминираното деяние и това по никакъв начин не е разколебано от събраните доказателствени материали. <br/><br/>В подкрепа на този извод са и обясненията на обвиняемия, дадени на проведеното досъдебно производство в присъствието на служебния му защитник. В тях, той подробно, логично, детайлно и безпротиворечиво е описал фактологията преди, по време и след деянието, както и механизма на убийството. Наред с това е дал насоки и е показал на органите на разследването конкретни факти, свързани с убийството, към което, ако той не беше съпричастен, нямаше как да му бъдат известни. На следващо място, макар да е с постоянен адрес и да не съществува опасност от укриване, съдът прие че има опасност той да извърши престъпление, тъй като събраните доказателства са в насока, обуславяща високата обществена опасност на деянието. На този етап от разследването липсват обстоятелства, които да дадат основание за смекчаване на взетата по отношение на обвиняемия мярка за неотклонение“ – се казва в мотивите на Врачанския окръжен съд.<br/>Определението на Окръжен съд - Враца може да се обжалва или протестира в тридневен срок от днес пред Апелативен съд - София.</p>
    </article>
  </body>
</html>