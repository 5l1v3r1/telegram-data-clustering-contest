<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/cinema/gli-anni-piu-belli-gabriele-muccino-trailer/"/>
    <meta property="og:site_name" content="Panorama"/>
    <meta property="article:published_time" content="2019-11-29T15:36:18+00:00"/>
    <meta property="og:title" content="Gli anni più belli di Gabriele Muccino: il trailer"/>
    <meta property="og:description" content="Quattro amici lungo quarant'anni di vita, dal 1980 ad oggi. Con Pierfrancesco Favino, Micaela Ramazzotti, Kim Rossi Stuart e Claudio Santamaria"/>
  </head>
  <body>
    <article>
      <h1>Gli anni più belli di Gabriele Muccino: il trailer</h1>
      <h2>Quattro amici lungo quarant'anni di vita, dal 1980 ad oggi. Con Pierfrancesco Favino, Micaela Ramazzotti, Kim Rossi Stuart e Claudio Santamaria</h2>
      <address><time datetime="2019-11-29T15:36:18+00:00">29 Nov 2019, 15:36</time> by <a rel="author">Simona Santoni</a></address>
      <p>Dopo il successo al botteghino di <i>A casa tutti bene</i> (è stato <a href="https://www.panorama.it/cinema/incassi-film-italiani-2018/">il film italiano dai migliori incassi del 2018</a>), <b>Gabriele Muccino</b> torna e ancora una volta con un film made in Italy,<b> Gli anni più belli</b>, che uscirà al cinema il 13 febbraio 2020. </p>
      <p>Dopo l'esperienza americana che l'ha fatto lavorare con divi internazionali come Will Smith, Russell Crowe e Jane Fonda, Muccino dirige attori italiani: <b>Pierfrancesco Favino</b> (che era anche in <i>A casa tutti bene</i>),<b> Micaela Ramazzotti, Kim Rossi Stuart, Claudio Santamaria</b>.</p>
      <p><i>Gli anni più belli</i>, il cui titolo riprende il <b>brano inedito di Claudio Baglioni </b>che percorre anche il trailer, è la storia di quattro amici, Giulio (Favino), Gemma (Ramazzotti), Paolo, (Rossi Stuart) e Riccardo (Santamaria), raccontata nell’arco di quarant’anni, dal 1980 ad oggi, dall’adolescenza all’età adulta. Le loro speranze, le loro delusioni, i loro successi e fallimenti sono l’intreccio di una storia di amicizia e amore attraverso cui si narrano anche l’Italia e gli italiani. <br/>È il grande cerchio della vita che si ripete con le stesse dinamiche nonostante sullo sfondo scorrano anni e anche epoche differenti.</p>
      <p>La colonna sonora del film è di <b>Nicola Piovani</b>. </p>
      <p>Ecco il trailer ufficiale:</p>
      <figure>
        <iframe src="https://www.youtube.com/embed/X5KHk6SGOEU" width="640" height="360" data-service="Youtube" scrolling="no"/>
      </figure>
      <p>© Riproduzione Riservata</p>
    </article>
  </body>
</html>