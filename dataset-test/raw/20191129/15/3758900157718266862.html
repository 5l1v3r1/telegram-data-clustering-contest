<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-stoltenberg-nato-nie-musi-wybierac-miedzy-terroryzmem-i-rosj,nId,3361333"/>
    <meta property="og:site_name" content="RMF24"/>
    <meta property="article:published_time" content="2019-11-29T15:12:04+00:00"/>
    <meta property="og:title" content="Stoltenberg: NATO nie musi wybierać między terroryzmem i Rosją"/>
    <meta property="og:description" content="&quot;NATO nie musi wybierać, czy koncentrować się na walce z terroryzmem, czy zająć się zagrożeniem związanym z bardziej asertywną polityką Rosji&quot; - oświadczył sekretarz generalny Sojuszu Jens Stoltenberg."/>
  </head>
  <body>
    <article>
      <h1>Stoltenberg: NATO nie musi wybierać między terroryzmem i Rosją</h1>
      <address><time datetime="2019-11-29T15:12:04+00:00">29 Nov 2019, 15:12</time> by <a rel="author" href="https://www.rmf24.pl/tylko-w-rmf24/justyna-lasota-krawczyk" target="_blank">Justyna Lasota-Krawczyk</a></address>
      <p>
        <b>"NATO nie musi wybierać, czy koncentrować się na walce z terroryzmem, czy zająć się zagrożeniem związanym z bardziej asertywną polityką Rosji" - oświadczył sekretarz generalny Sojuszu Jens Stoltenberg.</b>
      </p>
      <figure>
        <img src="https://i.iplsc.com/sekretarz-generalny-nato-jens-stoltenberg-podczas-konferencj/0009FBPZRO7W2HAY-C123-F4.jpg"/>
        <figcaption>Sekretarz generalny NATO Jens Stoltenberg podczas konferencji prasowej<cite>/STEPHANIE LECOCQ /PAP/EPA</cite></figcaption>
      </figure>
      <p>To reakcja na słowa prezydenta Francji Emmanuela Macrona, który tłumacząc swoje wcześniejsze wypowiedzi o "śmierci mózgowej" NATO podkreślał, że organizacja musi się zastanowić nad swoimi priorytetami, <b>czy jej wrogiem jest Rosja, czy raczej powinna się skupić na walce z terroryzmem</b>.<br/><br/><i>Musimy być gotowi, by odpowiedzieć na jakiekolwiek potencjalne zagrożenie z jakiegokolwiek kierunku</i> - oznajmił na konferencji prasowej sekretarz generalny Sojuszu Północnoatlantyckiego.<br/><br/>Jak zaznaczył - z tego powodu <b>NATO inwestuje w siły wysokiej gotowości</b>, bo mogły zostać rozmieszczone, gdy będzie taka potrzeba. Zwrócił uwagę, że nie są one przypisane do jakiejkolwiek konkretnej sytuacji, ale są elastyczne i mogą być wykorzystane gdziekolwiek. </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-szef-msz-turcji-macron-popiera-terroryzm%2CnId%2C3359666%3Fparametr%3Dembed_linki">Szef MSZ Turcji: Macron popiera terroryzm</a>
        </li>
      </ul>
      <h4>Dialog z Rosją musi być prowadzony</h4>
      <p>Przypomniał, że <b>Sojusz uzgodnił swoją politykę wobec Rosji</b>, która opera się na dwutorowym podejściu: z jednej strony odstraszania i obrony, a z drugiej podejmowania z nią dialogu.<br/><br/><i>Rosja jest i będzie naszym sąsiadem. Chcemy z nią lepszych relacji, ale nawet bez tego musimy z nią rozmawiać (...)</i> - mówił.<br/><br/>Po agresji na Ukrainę przez dwa lata nie obywały się posiedzenia komisji NATO-Rosja, jednak od 2016 roku do nich wrócono. W czasie spotkań przekazywane są informacje dotyczące ćwiczeń, poruszane są również tematy jak kwestia traktatu rozbrojeniowego INF.</p>
      <p><b><i>Dialog nie jest oznaką słabości</i></b><i>. Musimy być silni i zjednoczeni i w ten sposób angażować się w dialog z Rosją</i> - oświadczył Stoltenberg przypominając, że bardzo ważna była jedność sojuszu ws. traktatu INF.<br/><br/>Te słowa również odnoszą się do postawy Macrona, który przesłał do prezydenta Rosji Władimira Putina list sygnalizując gotowość "wnikliwego przeanalizowania" zaproponowanego przez Kreml wprowadzenia moratorium na <b>rozmieszczenie rakiet pośredniego i średniego zasięgu w Europie</b>.<br/><br/>Pismo ujawnione przez niemiecki "FAZ" pokazywało odejście przez Paryż od ustalonej przez NATO linii ws. traktatu INF. <b>Macron zapewniał, że jego kraj nie zaakceptował rosyjskiego moratorium,</b> ale - jak zaznaczył - ważne jest, aby NATO odbyło "konkretne, stanowcze i rozsądne" rozmowy z Rosją.</p>
      <h4>"NATO musi zapewniać odstraszanie i obronę"</h4>
      <p>Stoltenberg mówił, że Sojusz nie dostrzega bliskiego zagrożenia militarnego ze strony Rosji przeciw któremukolwiek krajowi, który należy do NATO, ale widzi strategiczne zagrożenie.<br/><br/><i>Widzimy, że Rosja bardzo dużo inwestuje w nowe, nowoczesne zdolności wojskowe, włączając w to siły nuklearne. Rosja łamie będące kamieniem węgielnym porozumienie o kontroli zbrojeń - INF, <b>rozmieszcza pociski, które mogą osiągnąć europejskie miasta w kilka minut.</b> Rosja jest odpowiedzialna za agresywne działania przeciw swoim sąsiadom - Gruzji, Ukrainy; ma też siły w Mołdawii bez zgody rządu tego kraju</i> - wymieniał.<br/><br/>Odpowiadając na pytanie rosyjskiego dziennikarza przyznał, że faktycznie nie ma żadnych agresywnych działań Rosji wobec krajów NATO, ale Sojusz musi dalej zapewniać wiarygodne odstraszanie i obronę w nieprzewidywalnym świecie.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-macron-chce-chronic-polske-proponuje-nowe-uklady-z-rosja%2CnId%2C3359484%3Fparametr%3Dembed_linki">Macron chce chronić Polskę? Proponuje nowe układy z Rosją</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-macron-lagodzi-swoje-stanowisko-w-sprawie-nato%2CnId%2C3331233%3Fparametr%3Dembed_linki">Macron łagodzi swoje stanowisko w sprawie NATO</a>
        </li>
      </ul>
    </article>
  </body>
</html>