<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/29/erdogan-pros-makron-pigaine-prota-na-koitakseis-ton-diko-sou-egkefaliko-thanato-nato"/>
    <meta property="og:site_name" content="euronews"/>
    <meta property="article:published_time" content="2019-11-29T15:43:58+00:00"/>
    <meta property="og:title" content="Ερντογάν προς Μακρόν: «Πήγαινε πρώτα να κοιτάξεις τον δικό σου εγκεφαλικό θάνατο»"/>
    <meta property="og:description" content="Διπλωματικός «πόλεμος» μεταξύ Γαλλίας και Τουρκίας με τον Ερντογάν να λέει σκληρά λόγια για τον Γάλλο πρόεδρο. Εγκαλεί τον πρέσβη της Τουρκίας το Παρίσι."/>
  </head>
  <body>
    <article>
      <h1>Ερντογάν προς Μακρόν: «Πήγαινε πρώτα να κοιτάξεις τον δικό σου εγκεφαλικό θάνατο»</h1>
      <address><time datetime="2019-11-29T15:43:58+00:00">29 Nov 2019, 15:43</time> by <a rel="author">EURONEWS </a></address>
      <figure>
        <img src="https://static.euronews.com/articles/stories/04/33/43/64/773x435_cmsv2_0f1049b0-eb65-552f-8588-59063889e1b5-4334364.jpg"/>
      </figure>
      <p>Ο τούρκος πρόεδρος Ταγίπ Ερντογάν δήλωσε σήμερα πως τα σχόλια του γάλλου προέδρου Εμανουέλ Μακρόν για το ΝΑΤΟ αντανακλούν μια «άρρωστη και ρηχή» κατανόηση και πως ο γάλλος πρόεδρος θα πρέπει «να πάει να κοιτάξει τον δικό του εγκεφαλικό θάνατο».</p>
      <p>Σε ομιλία του στην Κωνσταντινούπολη, ο Ερντογάν σχολίασε μια παρατήρηση που είχε κάνει νωρίτερα αυτόν τον μήνα ο Μακρόν λέγοντας πως το ΝΑΤΟ βρίσκεται σε κατάσταση «εγκεφαλικού θανάτου».</p>
      <p>«Απευθύνομαι από την Τουρκία στον γάλλο πρόεδρο Εμανουέλ Μακρόν και θα το ξαναπώ στο ΝΑΤΟ. Πήγαινε πρώτα να κοιτάξεις τον δικό σου εγκεφαλικό θάνατο».</p>
      <p>«Αυτές οι δηλώσεις δεν ταιριάζουν παρά σε αυτούς του είδους σου που είναι σε κατάσταση εγκεφαλικού θανάτου», επέμεινε ο τούρκος πρόεδρος στην ομιλία του στην Κωνσταντινούπολη.</p>
      <p>Αυτές οι σφοδρές δηλώσεις έγιναν μετά τις επικρίσεις που εξέφρασε χθες, Πέμπτη, ο Μακρόν σχετικά με την επίθεση που εξαπέλυσε τον περασμένο μήνα η Τουρκία στη Συρία εναντίον κουρδικής πολιτοφυλακής που υποστηρίζεται από τις δυτικές χώρες.</p>
      <p>Τα σχόλια του Ερντογάν ενισχύουν τις εντάσεις πριν από μια κρίσιμη σύνοδο κορυφής της Συμμαχίας που θα πραγματοποιηθεί την ερχόμενη εβδομάδα στο Λονδίνο.</p>
      <p>Οι Ερντογάν και Μακρόν, καθώς και η γερμανίδα καγκελάριος Άγγελα Μέρκελ και ο βρετανός πρωθυπουργός Μπόρις Τζόνσον πρόκειται εξάλλου να συνεδριάσουν στο περιθώριο αυτής της συνόδου κορυφής για να συζητήσουν για τη Συρία.</p>
      <p>«Κανένας δεν σου δίνει προσοχή. Έχεις ακόμα μια πλευρά ερασιτέχνη, άρχισε κάνοντας κάτι γι' αυτό», είπε ο Ερντογάν απευθυνόμενος στον Μακρόν. «Όταν είναι να κομπάσεις, ξέρεις πολύ καλά να το κάνεις. Αλλά όταν είναι να δώσεις στο ΝΑΤΟ τα χρήματα που του οφείλεις, αυτό είναι κάτι άλλο».</p>
      <p>«Είναι τόσο άπειρος! Δεν ξέρει τι είναι ο αντιτρομοκρατικός αγώνας, γι' αυτό τα κίτρινα γιλέκα έχουν κυριεύσει τη Γαλλία», είπε ακόμη ο τούρκος πρόεδρος. «Χειρονομήστε όσο θέλετε, στο τέλος θα αναγνωρίσετε την ορθότητα του αγώνα μας εναντίον της τρομοκρατίας».</p>
      <p><b>Ο πρεσβευτής της Τουρκίας στη Γαλλία</b> θα κληθεί στο γαλλικό υπουργείο Εξωτερικών για να δώσει εξηγήσεις μετά τα προσβλητικά σχόλια του προέδρου Ρετζέπ Ταγίπ Ερντογάν, ανακοίνωσε σήμερα αξιωματούχος της γαλλικής προεδρίας.</p>
      <p>"Να είμαστε σαφείς, στις τελευταίες (χρονικά) υπερβολές του Τούρκου προέδρου, δεν υπάρχουν δηλώσεις, υπάρχουν προσβολές", αντέδρασε η γαλλική προεδρία. "Αναμένουμε ο πρόεδρος Ερντογάν να δώσει διευκρινίσεις. Ο πρεσβευτής θα κληθεί στο υπουργείο για να δώσει εξηγήσεις", υπογράμμισε ο Γάλλος αξιωματούχος.</p>
    </article>
  </body>
</html>