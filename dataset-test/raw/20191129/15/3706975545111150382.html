<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/my-zeny/1983610_ak-prekonate-tychto-pat-prekazok-vasa-plet-bude-zdrava-ako-nikdy"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T15:11:00+00:00"/>
    <meta property="og:title" content="Ak prekonáte týchto päť prekážok, vaša pleť bude zdravá ako nikdy"/>
    <meta property="og:description" content="Hlavne pri jej ošetrovaní si nezameňte kroky."/>
  </head>
  <body>
    <article>
      <h1>Ak prekonáte týchto päť prekážok, vaša pleť bude zdravá ako nikdy</h1>
      <h2>Hlavne pri jej ošetrovaní si nezameňte kroky.</h2>
      <address><time datetime="2019-11-29T15:11:00+00:00">29 Nov 2019, 15:11</time> by <a rel="author">BRATISLAVA/tvnoviny.sk</a></address>
      <p>Starostlivosť o pleť je celá veda. To vám potvrdí každá kozmetička, ktorá sa tomuto povolaniu venuje. Možno sa aj vám stalo, že ste sa pozerali do zrkadla a zľakli ste sa sama seba.</p>
      <p>Možno je to tým, že kozmetika, ktorú používate, nestačí uspokojovať potreby vašej pleti. Ale problém môže byť aj niekde inde. Odborníci vytypovali päť vecí, ktoré môžu za vašu zle vyzerajúcu tvár.</p>
      <h3>Milujete nezdravé jedlo</h3>
      <p>Pravdou je, že zdravo vyzerajúca pokožka úzko súvisí so zdravým spôsobom stravovania. Iste nám dáte za pravdu, že ak budete jesť veľa nezdravého jedla, môže sa to prejaviť aj na nej.</p>
      <p>Ako si teda pomôcť? Jedzte zdravú stavu, pretože pomáha vašej pleti mať mladistvý vzhľad. Podľa odborníkov by ste mali zaradiť do jedálnička viac čerstvého ovocia a zeleniny, vyhýbať sa vyprážaným potravinám, polotovarom a v neposlednom rade aj sladkostiam. Aj príliš veľa mastného jedla nie je dobré pre vaše telo. A v neposlednom rade neprospieva ani vašej pleti.</p>
      <h3>Čistenie pleti od mejkapu a špirály</h3>
      <p>Kto sa stará pravidelne o pleť, má svoj ranný i večerný rituál. Každý typ pleti potrebuje iné ošetrenie. Základ je, aby ste sa pri čistení neponáhľali. Mali by ste si poriadne napeniť tvár a poriadne ju opláchnuť A to hlavne vtedy, ak ste boli namaľovaná. Možno vás prekvapí pohľad na vatový čistiaci tampón alebo hubku, koľko špiny ostalo po očistení. A tu je malý test, ako zistíte, či ste si dokonale očistili pleť. Stačí si ju osušiť čistým bielym uterákom. Ak na ňom ešte stále vidíte stopy mejkapu alebo špirály, viete, kde ste urobili chybu.</p>
      <blockquote>
        <b>
          <a href="https://www.tvnoviny.sk/my-zeny/1900343_damy-na-tieto-dve-veci-musite-v-zime-intenzivne-mysliet">TIP: Dámy, na tieto dve veci musíte v zime intenzívne myslieť</a>
        </b>
      </blockquote>
      <p>Ak si dávate na tvár vode odolný mejkap, asi si budete musieť kúpiť kvalitný odstraňovač. Len tak sa ubezpečíte, že ste odstránili všetok make-up predtým, ako ste si ľahli do postele. Niektoré mejkapy sú navrhnuté tak, aby vydržali celý deň. A to môže znamenať problém umyť ich. Tu musíte byť trpezlivé a venovať čisteniu tváre dlhší čas. Vaša pleť vám za to poďakuje.</p>
      <h3>Idete sa zblázniť z vyrážky</h3>
      <p>Aj pri tej najdokonalejšej pleti sa môže stať, že sa vám občas vyhodí vyrážka, resp. zapáli sa pór. Nebuďte zúfalé a „nerýpte" si do neho. Nechajte ho vyzrieť a potom ho vytlačte. Dnes si už môžete v takmer každej drogérii kúpiť lepky na akné. Obsahujú účinné látky, ktoré vyrážku buď vysušia alebo je pomôžu dozrieť, aby ste si ju mohli odstrániť. Aplikujú sa iba lokálne.</p>
      <figure>
        <img src="https://static.markiza.sk/media/a501/image/file/2/1675/hQUH.acne_jpg.jpg"/>
        <figcaption>Ilustračná snímka. Foto: George Rudy /shutterstock.com  </figcaption>
      </figure>
      <p>Ak začnete používať krémy proti akné na celú tvár, riskujete narušenie prirodzenej rovnováhy pokožky. To by mohlo spôsobiť, že vaša pokožka bude tvoriť prebytočný olej, čo povedie k upchatiu pórov a ďalším vyrážkam. Zapamätajte si - ošetrujte si len nedokonalosti na pleti, aby pokožka vyzerala čo najlepšie.</p>
      <h3>Zradný peeling</h3>
      <p>Aj príliš veľa dobrého môže škodiť. Nadmerný peeling pokožky by mohol narušiť ochrannú bariéru. Tá udržiava jej vlhkosť a je nevyhnutná pre zachovanie mladistvého vzhľadu pokožky.</p>
      <p>No sú aj takí, ktorí peeling nie veľmi používajú. Keď necháte odumreté kožné bunky hromadiť, vaša pleť bude vyzerať matne a fádne. A práve pre to vám nemusia „pomáhať" k dobrej pleti vaše kozmetické výrobky.</p>
      <figure>
        <img src="https://static.markiza.sk/media/a501/image/file/2/0229/PrWN.shutterstock_414925504_jpg.jpg"/>
        <figcaption>Ilustračná snímka. Foto: Nikirov/shutterstock.com  </figcaption>
      </figure>
      <p>Ideálne je dať si peeling raz až dvakrát týždeň, samozrejme v závislosti od typu pleti. Nemusíte to s ním preháňať, ale nemali by ste naň zabúdať. Je monžo dobré, aby ste si vytvorili raz do týždňa rituál a aj tu vám vaša pleť poďakuje.</p>
      <h3>Kroky čistenia nikdy nezamieňajte</h3>
      <p>Režim je preto režim, že má svoje pravidlá. A aj pri čistení pleti by ste ich mali dodržiavať, aby ste mali čo najlepšie výsledky. Je dôležité riadiť sa uvedenými pokynmi na kozmetických produktoch a aplikovať ich v odporúčanom poradí.</p>
      <p>Čistenie je prvým a najzásadnejší krok v celom procese starostlivosti o pleť. Druhá je pleťová voda, nasleduje sérum, ak si ho dávate a posledný je pleťový krém. Dôležité je nezamieňať si nočný s denným a opačne. Ak poradie nedodržíte, aplikované produkty nebudú mať vôbec žiadny efekt na pokožku.</p>
      <p>Napríklad sérum má schopnosť preniknúť hlbšie do pokožky ako hydratačné krémy, preto sa musí aplikovať ako prvé. Ak použijete sérum po hydratačnom kréme, nebude schopné účinne preniknúť do pokožky a urobiť čo má.</p>
    </article>
  </body>
</html>