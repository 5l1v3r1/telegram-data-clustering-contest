<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/11/29/obradovic-opleo-po-vucicu-sns-funkcionise-kao-zaverenicka-druzina-politicara-sa-kupljenim-diplomama-i-plagiranim-doktoratima/"/>
    <meta property="og:site_name" content="www.pravda.rs"/>
    <meta property="article:published_time" content="2019-11-29T15:57:00+00:00"/>
    <meta property="og:title" content="ОБРАДОВИЋ ОПЛЕО ПО ВУЧИЋУ: СНС функционише као завереничка дружина политичара са купљеним дипломама и плагираним докторатима"/>
    <meta property="og:description" content="Лидер покрета Двери Бошко Обрадовић изјавио је да су сви најближи сарадници председника Србије Александра Вучића купили дипломе или плагирали докторате."/>
  </head>
  <body>
    <article>
      <h1>ОБРАДОВИЋ ОПЛЕО ПО ВУЧИЋУ: СНС функционише као завереничка дружина политичара са купљеним дипломама и плагираним докторатима</h1>
      <address><time datetime="2019-11-29T15:57:00+00:00">29 Nov 2019, 15:57</time> by <a rel="author">Фонет</a></address>
      <p>
        <b>Лидер покрета Двери Бошко Обрадовић изјавио је да су сви најближи сарадници председника Србије Александра Вучића купили дипломе или плагирали докторате.</b>
      </p>
      <p>Он је на конференцији за медије у Скупштини Србије казао да је Српска напредна странка формирана и функционише као завереничка дружина политичара са купљеним дипломама и плагираним докторатима, који никада не би могли да дођу на државне функције да нису учинили та кривична дела.</p>
      <p>Као пример је навео бившег председника Србије Томислава Николића, министра финансија Синишу Малог и гувернерку Народне банке Србије Јорговаку Табаковић.</p>
      <p>“У Влади седи неколико министра са више него упитном основном факултетском дипломом - Александар Вулин, Зоран Ђорђевић и Александар Антић”, рекао је Обрадовић.</p>
      <p>Он је позвао истраживачке новинаре да испитају како су они стекли факултетске дипломе, а истакао је да би требало да се преиспитају све дипломе и докторати запослених у јавном сектору.</p>
      <p>Обрадовић је рекао и да је директорка “Службеног гласника” Јелена Триван за докторску дисертацију, коју је одбранила 2013. године на Филолошком факултету у Београду, из његове књиге “Српски завет” украла два пасуса без навођења аутора и извора.</p>
      <p>Он је рекао да је површним прегледом само једног поглавља докторске дисертације Триван потврдио да су два пасуса из његове књиге дословно преузета на страни 117. Обрадовић је рекао да је исти чланак “Српско коло” “из његове књиге преузиман на још два места, на странама 122 и 123 доктората”.</p>
      <p>“На тај начин Јелена Триван преузела је већи део текста из мог чланка ‘Српско коло’, из књиге ‘Српски завет – српско национално питање данас’, који је објавио Српски сабор Двери 2007. године у Београду”, рекао је Обрадовић.</p>
      <p>Он сматра да Јелелена Триван, или аутор њене докторске дисертације, није директно “покрала његову књигу”, већ је делове преузела са једног сајта на коме је јасно написано одакле је преузет текст. Обрадовић је рекао да је интересантно што још нико није тражио смену Јелене Триван са места директорке “Службеног гласника”, “на коју ју је поставила БИА преко СНС”.</p>
      <p>Прочитајте <b><a href="http://www.pravda.rs/2019/11/29/vucic-samo-mi-na-balkanu-mislimo-da-je-trka-za-teritorijama-vazna/">ОВДЕ</a></b> шта је Александар Вучић рекао о тренутној ситуацији на Балкану.</p>
    </article>
  </body>
</html>