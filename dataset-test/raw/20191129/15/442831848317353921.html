<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rainews.it/dl/rainews/articoli/omicidio-caruana-media-malta-dimissioni-premier-muscat-imminenti-1df367e1-b376-43a6-aae0-faf45b51e611.html"/>
    <meta property="og:site_name" content="rainews"/>
    <meta property="article:published_time" content="2019-11-29T15:16:00+00:00"/>
    <meta property="og:title" content="Omicidio Caruana, media Malta: dimissioni premier Muscat imminenti"/>
    <meta property="og:description" content="Il premier maltese Joseph Muscat ha informato i propri collaboratori dell'intenzione di annunciare le proprie dimissioni in modo imminente. Lo ha riferito Times of Malta, citando come causa della decisione la crisi politica legata all'assassinio della giornalista Daphne Caruana Galizia. Famiglia Daphne Caruana: &quot;Premier deve dimettersi subito&quot; Mentre si susseguono le voci delle imminenti dimissioni di Joseph Muscat, sulla scia degli sviluppi dell'inchiesta sull'omicidio della giornalista Daphne Caruana Galizia, anche la famiglia della reporter uccisa nel 2017 è tornata a chiedere un passo indietro al primo ministro.In un comunicato stampa, la famiglia di Daphne critica duramente la decisione di scarcerare l'ex braccio destro di Muscat, Keith Schembri, arrestato nei giorni scorsi col sospetto di essere coinvolto nell'omicidio. &quot;Siamo sgomenti dal rilascio di Schembri sotto gli occhi del primo ministro, che continua a recitare il ruolo di giudice, giuria e boia in un'inchiesta che vede coinvolti tre dei suoi piu'…"/>
  </head>
  <body>
    <article>
      <h1>Omicidio Caruana, media Malta: dimissioni premier Muscat imminenti</h1>
      <address>
        <time datetime="2019-11-29T15:16:00+00:00">29 Nov 2019, 15:16</time>
      </address>
      <p>Il premier maltese Joseph Muscat ha informato i propri collaboratori dell'intenzione di annunciare le proprie dimissioni in modo imminente. Lo ha riferito Times of Malta, citando come causa della decisione la crisi politica legata all'assassinio della giornalista Daphne Caruana Galizia.<br/><br/><b>Famiglia Daphne Caruana: "Premier deve dimettersi subito"</b><br/>Mentre si susseguono le voci delle imminenti dimissioni di Joseph Muscat, sulla scia degli sviluppi dell'inchiesta sull'omicidio della giornalista Daphne Caruana Galizia, anche la famiglia della reporter uccisa nel 2017 è tornata a chiedere un passo indietro al primo ministro.In un comunicato stampa, la famiglia di Daphne critica duramente la decisione di scarcerare l'ex braccio destro di Muscat, Keith Schembri, arrestato nei giorni scorsi col sospetto di essere coinvolto nell'omicidio. "Siamo sgomenti dal rilascio di Schembri sotto gli occhi del primo ministro, che continua a recitare il ruolo di giudice, giuria e boia in un'inchiesta che vede coinvolti tre dei suoi piu' stretti colleghi", si legge nella dichiarazione riportata dai media di Malta. "Questa parodia di giustizia e' vergognosa per il nostro paese, disgrega la societa' e ci sta degradando", continua il comunicato, in cui la famiglia invita Muscat a "farsi da parte" e lasciare il posto a un vice che non sia in conflitto con le indagini. "Se al premier interessa la giustizia e se ha Malta nel cuore", conclude la famiglia di Daphne, "deve farlo immediatamente. Il nostro paese e' piu' importante della sua carriera". <br/><br/><b>Di nuovo scarcerato miliardario Fenech</b><br/>E' stato nuovamente rilasciato su cauzione Yorgen Fenech, l'imprenditore maltese arrestato nei giorni scorsi nell'ambito delle indagini sull'omicidio della giornalista Daphne Caruana Galizia, avvenuto a ottobre 2017. Lo riporta il Malta Independent. La notte scorsa le autorita' maltesi avevano respinto la richiesta di grazia avanzata dall'uomo d'affari, dopo una riunione fiume del gabinetto di governo. Fenech era stato arrestato lo scorso 20 novembre sul suo yacht a largo di Pembrole, dopo aver lasciato Portomaso. Da allora e' stato arrestato e rilasciato quattro volte, ogni 48 ore, che e' il termine entro cui vanno formalizzate le accuse. Il miliardario e patron dei casino' aveva promesso, in cambio della grazia, di rivelare informazioni sul ruolo nell'omicidio Caruana dell'ex braccio destro del premier, Keith Schembri, e degli ex ministri Konrad Mizzi and Chris Cardon.<br/><br/><b>Labour rinuncia a manifestazione pro-Muscat</b><br/>Non ci sarà una riunione dei sostenitori del Partito Laburista maltese, domenica: lo ha annunciato One News, l'emittente televisiva maltese proprietà di One Productions, l'organo di comunicazione del Labour Party. Secondo One News, la riunione è stata rinviata a causa della "delicata situazione politica" che sta attraversando il Paese.</p>
    </article>
  </body>
</html>