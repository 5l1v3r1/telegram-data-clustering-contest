<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191129/hof-steekt-stokje-voor-sluitingen-hudsons-bay/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-29T15:40:10+00:00"/>
    <meta property="og:title" content="Hof steekt stokje voor sluitingen Hudson’s Bay"/>
    <meta property="og:description" content="AMSTERDAM (ANP) - Hudson's Bay is volgens het gerechtshof in Amsterdam verplicht twee filialen, in Amsterdam en Breda, ook na 1 januari open te houden. Volgens vrijdag gepubliceerde uitspraken had de warenhuisketen, die uit Nederland weg wil, eerder langjarige huurovereenkomsten afgesloten en kan het bedrijf daar niet zomaar onderuit."/>
  </head>
  <body>
    <article>
      <h1>Hof steekt stokje voor sluitingen Hudson’s Bay</h1>
      <address><time datetime="2019-11-29T15:40:10+00:00">29 Nov 2019, 15:40</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Hudson’s Bay is volgens het gerechtshof in Amsterdam verplicht twee filialen, in Amsterdam en Breda, ook na 1 januari open te houden. Volgens vrijdag gepubliceerde uitspraken had de warenhuisketen, die uit Nederland weg wil, eerder langjarige huurovereenkomsten afgesloten en kan het bedrijf daar niet zomaar onderuit.</b>
      </p>
      <p>Niet alleen de verhuurder van het vastgoed, maar ook andere winkeliers rond de panden in de Amsterdamse Kalverpassage en de Barones te Breda hebben er groot belang bij dat de winkels openblijven, oordeelt het hof. De rechters rekenen Hudson’s Bay ook aan dat de keten geen overleg heeft gevoerd met de betreffende verhuurder. De winkels zouden in ieder geval tot 31 augustus 2022 respectievelijk 2021 in bedrijf moeten blijven.</p>
      <p>De Nederlandse tak van het Canadese Hudson’s Bay vroeg donderdag al uitstel van betaling aan om dezelfde uitspraken, nog vóór de juridische stukken officieel naar buiten kwamen. Het bedrijf stelde hierdoor en door de bijbehorende dwangsommen niet meer aan zijn betalingsverplichtingen te kunnen voldoen.</p>
      <p>De verhuurder van de vestigingen was om de aangekondigde sluiting van de winkels eerst naar de kortgedingrechter gestapt. Die stelde begin deze maand al dat Hudson’s Bay de huur niet zomaar kon opzeggen. Hudson’s Bay is vervolgens in beroep gegaan bij het hof. Dat de keten eind dit jaar uit Nederland gaat vertrekken werd half september al bekend.</p>
    </article>
  </body>
</html>