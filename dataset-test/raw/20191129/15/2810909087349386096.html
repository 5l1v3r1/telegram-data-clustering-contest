<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360185"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-29T15:25:00+00:00"/>
    <meta property="og:title" content="БИА поднијела кривичне пријаве због шпијунирања у корист Хрватске"/>
    <meta property="og:description" content="Безбједносно-информативна агенција поднијела је кривичну пријаву Вишем јавном тужилаштву у Сремској Митровици против бившег припадника МУП-а Србије Дражена Летића и хрватског полицијског инспектора Николе Кајкића /46/ због сумње у шпијунажу у корист хрватских безбједносних и политичких структура."/>
  </head>
  <body>
    <article>
      <h1>БИА поднијела кривичне пријаве због шпијунирања у корист Хрватске</h1>
      <address>
        <time datetime="2019-11-29T15:25:00+00:00">29 Nov 2019, 15:25</time>
      </address>
      <p>
        <i>Безбједносно-информативна агенција поднијела је кривичну пријаву Вишем јавном тужилаштву у Сремској Митровици против бившег припадника МУП-а Србије Дражена Летића и хрватског полицијског инспектора Николе Кајкића /46/ због сумње у шпијунажу у корист хрватских безбједносних и политичких структура.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1521/152121.jpg"/>
        <figcaption>БИА<br/>Фото: Novosti.rs</figcaption>
      </figure>
      <p>У саопштењу БИА наводи се да су прикупљени подаци који указују на постојање основане сумње да је Летић тајно и уз материјалну надокнаду, по налозима припадника хрватских безбједносних и политичких структура, те лица која се налазе у прикривеној служби Сигурносно-обавјештајне агенције Хрватске, прикупљао информације обавјештајног карактера на територији Србије.</p>
      <p>Летић је преносио ове информације страним обавјештајним чиниоцима и предузимао активности којима је помагао рад хрватских обавјештајних структура, које су усмјерене на угрожавање националне безбједности Србије, као и њених међународно-политичких и економских интереса.</p>
      <p>У саопштењу се истиче да је Летић дио сарадничке мреже више држављана Србије, коју је током претходних година оформио и користио држављанин Хрватске Никола Кајкић, за прикупљање обавјештајних информација, врбовање лица за сарадњу са хрватским правосуђем, као и за долажење до документације која би била злоупотријебљена у спољнополитичке сврхе, с циљем дискредитације Србије.</p>
      <p>Кајкић је инспектор у Одјељењу за тероризам и екстремно насиље у Полицијској управи Вуковарско-сремској и предсједник Националног синдиката полиције Хрватске.</p>
      <p>Он је, својевремено, у периоду најинтензивнијег коришћења Летића у обавештајне сврхе, обављао и функцију шефа Истражног тима за ратне злочине, који су заједнички формирали МУП Хрватске, Државно тужилаштво и СОА.</p>
      <p>Тим је био формиран ради поновног покретања истражних радњи у вези са ратним злочинима почињеним против лица хрватског поријекла за вријеме грађанског рата у Хрватској, а нарочито у случајевима који су већ окончани правоснажним пресудама Посебног одјељења Окружног суда у Београду за ратне злочине.</p>
      <p>БИА је установила да је Кајкић своје ангажовање на територији Србије спроводио илегално, реализујући тајне, конспиративне и обавјештајне активности, мимо постојећих процедура и званичних канала комуникације и сарадње који постоје између полицијских и правосудних структура двије земље у вези са истрагама и процесуирањем окривљених за ратне злочине.</p>
      <p>Кајкић је то радио по налогу хрватске обавјештајне службе и десничарских политичких структура у Хрватској.</p>
      <p>Циљ је био да се пред међународним инстанцама доведе у питање способност правосудних институција Србије да поступају у складу са законом, да се укаже на наводни политички утицај на поменуте одлуке суда, те да се угрозе безбједност, политички положај и економска стабилност Србије.</p>
      <p>У саопштењу БИА се напомиње да је Летић ухапшен 13. јула у међународној полицијској акцији Србије, Хрватске, Чешке и Швајцарске, као припадник међународне организоване криминалне групе, предвођене америчким држављанином Мајклом Доковићем, чије је право име Иљмија Фрључкић.</p>
      <p>Хапшење је извршено приликом покушаја кријумчарења 600 килограма кокаина вриједног око 18 милиона евра из Уругваја у Швајцарску.</p>
      <p>За разлику од Летића, Кајкић је тренутно недоступан истражним органима Србије јер се тренутно налази ван граница земље.</p>
    </article>
  </body>
</html>