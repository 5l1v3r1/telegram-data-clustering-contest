<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/terorista-v-londyne-zabil-dva-lidi-policie-ho-zastrelila/1826805?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T15:26:00+00:00"/>
    <meta property="og:title" content="Terorista v Londýně zabil dva lidi, policie ho zastřelila"/>
    <meta property="og:description" content="Londýn - Na mostě London Bridge v britské metropoli v pátek nožem zaútočil terorista, kterého později policisté na místě zastřelili. Při útoku bylo zraněno pět lidí, dva z nich zemřeli, uvedla policie. Britský premiér Boris Johnson a také londýnský starosta Sadiq Khan poděkovali policii za rychlý zásah a ocenili i kolemjdoucí civilisty, kteří se teroristovi postavili. Johnson slíbil dopadnout každého, kdo se na přípravě útoku podílel."/>
  </head>
  <body>
    <article>
      <h1>Terorista v Londýně zabil dva lidi, policie ho zastřelila</h1>
      <address><time datetime="2019-11-29T15:26:00+00:00">29 Nov 2019, 15:26</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Na mostě London Bridge v britské metropoli v pátek nožem zaútočil terorista, kterého později policisté na místě zastřelili. Při útoku bylo zraněno pět lidí, dva z nich zemřeli, uvedla policie. Britský premiér Boris Johnson a také londýnský starosta Sadiq Khan poděkovali policii za rychlý zásah a ocenili i kolemjdoucí civilisty, kteří se teroristovi postavili. Johnson slíbil dopadnout každého, kdo se na přípravě útoku podílel.</p>
      <slideshow>
        <figure>
          <img src="https://i3.cn.cz/6/1575205190_P201912010312001.jpg"/>
        </figure>
        <figure>
          <img src="https://i3.cn.cz/6/1575198064_P201912010234901.jpg"/>
        </figure>
        <figure>
          <img src="https://i3.cn.cz/6/1575132774_P201911300478501.jpg"/>
        </figure>
        <figure>
          <img src="https://i3.cn.cz/6/1575112613_P201911300243901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3399">Fotogalerie: Útok na mostě London Bridge</a>
        </figcaption>
      </slideshow>
      <p>Incident se stal odpoledne na mostě přes Temži spojujícím londýnské části City a Southwark, kde teroristé útočili již v roce 2017; tehdy zahynulo 11 lidí včetně tří teroristů a byly desítky zraněných. Dnes se útočníkovi takřka okamžitě postavilo několik lidí z řad veřejnosti, ke kterým se následně přidali přivolaní policisté. Ti na útočníka zřejmě několikrát vystřelili a muž na místě zraněním podlehl.</p>
      <p>O teroristovi londýnská policie sdělila, že měl na těle vestu s atrapou výbušnin.</p>
      <p>Po útoku byla uzavřena nedaleká železniční stanice London Bridge a také stanice metra, provoz byl ale večer opět obnoven. Policie posílila hlídky, které v metropoli dohlížejí na bezpečnost.</p>
      <p>Zásah kolemjdoucích, kteří riskovali své životy, politici ocenili. "Chci vzdát hold výjimečné statečnosti těch příslušníků veřejnosti, kteří fyzicky zasáhli, aby chránili životy druhých," uvedl premiér. Khan v prohlášení hovořil o "dechberoucím hrdinství". Arcibiskup z Canterbury, který je hlavou anglikánské církve, na twitteru napsal, že žít v zemi s takto nesmírně statečnými lidmi je privilegium.</p>
      <p>Johnson v projevu rovněž řekl, že pozastavuje svou kampaň před prosincovými parlamentními volbami. Následně stejný krok ohlásili i opoziční labouristé; premiérovi konzervativci dodali, že předvolební akce plánují odřeknout také v sobotu.</p>
    </article>
  </body>
</html>