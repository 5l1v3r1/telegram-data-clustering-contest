<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/uradujici-vitez-riiber-ovladl-uvod-sp-sdruzenaru-pazout-ma-bod/1826260?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T15:59:00+00:00"/>
    <meta property="og:title" content="Úřadující vítěz Riiber ovládl úvod SP sdruženářů, Pažout má bod"/>
    <meta property="og:description" content="Ruka (Finsko) - Úvodní závod Světového poháru v severské kombinaci vyhrál ve finské Ruce obhájce celkového prvenství Jarl Magnus Riiber z Norska před třemi krajany. Ondřej Pažout získal bod za 30. místo, druhý český sdruženář Tomáš Portyk byl třiatřicátý."/>
  </head>
  <body>
    <article>
      <h1>Úřadující vítěz Riiber ovládl úvod SP sdruženářů, Pažout má bod</h1>
      <address><time datetime="2019-11-29T15:59:00+00:00">29 Nov 2019, 15:59</time> by <a rel="author" href="http://www.ctk.cz/" target="_blank">ČTK</a></address>
      <p>Ruka (Finsko) - Úvodní závod Světového poháru v severské kombinaci vyhrál ve finské Ruce obhájce celkového prvenství Jarl Magnus Riiber z Norska před třemi krajany. Ondřej Pažout získal bod za 30. místo, druhý český sdruženář Tomáš Portyk byl třiatřicátý.</p>
      <slideshow>
        <figure>
          <img src="https://i3.cn.cz/6/1575116512_P201911300278001.jpg"/>
        </figure>
        <figure>
          <img src="https://i3.cn.cz/6/1575115620_P201911300270501.jpg"/>
        </figure>
        <figure>
          <img src="https://i3.cn.cz/6/1575114144_P201911300255401.jpg"/>
        </figure>
        <figure>
          <img src="https://i3.cn.cz/6/1575111706_P201911300237101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3398">Fotogalerie: SP - běh na lyžích, skoky a severská kombinace</a>
        </figcaption>
      </slideshow>
      <p>Dvaadvacetiletý Riiber byl s dvanácti vyhranými závody suverénem minulé sezony a skvěle vstoupil i do nového ročníku. Dvojnásobný mistr světa dominoval už na můstku a první místo ze skokanské části bez problémů uhájil v krátkém pětikilometrovém běhu.</p>
      <p>Pro čtrnácté vítězství v kariéře si Riiber doběhl s obřím náskokem 53,3 sekundy před Espenem Björnstadem. Třetí místo obsadil Jens Luraas Oftebro, jenž se dostal na stupně vítězů v SP poprvé v kariéře. Dominanci Seveřanů dokonal čtvrtým místem Jörgen Graabak a až na pátém místě byl první nenorský závodník Fabian Riessle z Německa.</p>
      <p>Češi nabrali velkou ztrátu už po skoku. Pažout byl na můstku čtyřiadvacátý a o osm sekund nakonec uhájil poslední bodovanou příčku s pětiminutovým odstupem za Riiberem. Portyk si v běhu polepšil ze 37. pozice jen o čtyři místa a vyšel bodově naprázdno.</p>
      <p>O víkendu se v Ruce uskuteční další dva individuální závody, tentokrát již s během na 10 km.</p>
      <p>
        <b>Úvodní závod SP v severské kombinaci v Ruce (Finsko):</b>
      </p>
      <p>1. J. M. Riiber 13:30,7, 2. Björnstad -53,3, 3. Oftebro -1:17,1, 4. Graabak (všichni Nor.) -1:51,7, 5. Riessle -1:52,9, 6. Faisst (oba Něm.) -1:53,3, 7. Fritz -1:53,6, 8. Rehrl (oba Rak.) -2:05,1, 9. Costa (It.) -2:36,8, 10. Geiger (Něm.) -2:38,5, ...<b>30. Pažout</b> -4:58,2, <b>33. Portyk</b> (oba ČR) -5:21,6.</p>
    </article>
  </body>
</html>