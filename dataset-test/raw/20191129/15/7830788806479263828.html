<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/zimni-sporty/klasicke-lyzovani/norove-brali-ve-finsku-prvni-mista-cesi-nepostoupili-z-kvalifikace_535850.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T15:23:00+00:00"/>
    <meta property="og:title" content="Norové brali ve Finsku první místa, Češi nepostoupili z kvalifikace"/>
    <meta property="og:description" content="Norští favorité Johannes Hösflot Klaebo a Maiken Caspersen Fallaová vyhráli ve finském středisku Ruka sprinty klasickou technikou, které zahájily Světový pohár..."/>
  </head>
  <body>
    <article>
      <h1>Norové brali ve Finsku první místa, Češi nepostoupili z kvalifikace</h1>
      <address><time datetime="2019-11-29T15:23:00+00:00">29 Nov 2019, 15:23</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Norští favorité Johannes Hösflot Klaebo a Maiken Caspersen Fallaová vyhráli ve finském středisku Ruka sprinty klasickou technikou, které zahájily Světový pohár v běhu na lyžích. Češi na body nedosáhli, z osmi reprezentantů nepostoupil z kvalifikace žádný.</b>
      </p>
      <p>Olympijský šampion z Pchjongčchangu Klaebo malý křišťálový glóbus za sprinterské hodnocení obhajuje, kromě toho i velký za celkové prvenství. Dnes vyhrál rekordní 17. sprinterský závod seriálu, a to s náskokem více než čtyř sekund před krajanem Paalem Golbergem.</p>
      <p>Fallaová si v Ruce doběhla pro jubilejní 20. sprinterský triumf a na druhém místě historické tabulky vyrovnala Slovinku Petru Majdičovou. Dvakrát více výher má norská legenda Marit Björgenová. Vítězka sprinterské klasifikace z minulé sezony Švédka Stina Nilssonová doběhla dnes pátá.</p>
      <p>Z českých běžců měl ke čtvrtfinálové účasti nejblíže Michal Novák, jehož na 1,4 km dlouhé trati dělilo od třicátého místa sedm pozic a 1,17 sekundy. Mezi ženami skončila nejvýše Kateřina Razýmová 44. a za postupem zaostala o 2,29.</p>
      <p>Královna minulé sezony Norka Ingvild Flugstad Östbergová vstoupí do sezony později, podle některých médií má totiž zdravotní potíže kvůli přetrénovanosti. Její předchůdkyně na pohárovém trůnu a krajanka Heidi Wengová obsadila v kvalifikaci první nepostupové místo.</p>
    </article>
  </body>
</html>