<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915508"/>
    <meta property="og:site_name" content="Dnevnik"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Hrvaški šolniki na sindikalnem referendumu množično zavrnili ponudbo vlade"/>
    <meta property="og:description" content="Hrvaški sindikati v osnovnih in srednjih šolah bodo nadaljevali stavko, ki traja že 35 dni. Na današnji novinarski konferenci v Zagrebu so sporočili, da so njihovi člani z veliko večino zavrnili ponudbo vlade o zvišanju plač. Vztrajajo pri zvišanju koeficientov zahtevnosti delovnega mesta za 6,11 odstotka."/>
  </head>
  <body>
    <article>
      <h1>Hrvaški šolniki na sindikalnem referendumu množično zavrnili ponudbo vlade</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">STA</a></address>
      <p>
        <b>Hrvaški sindikati v osnovnih in srednjih šolah bodo nadaljevali stavko, ki traja že 35 dni. Na današnji novinarski konferenci v Zagrebu so sporočili, da so njihovi člani z veliko večino zavrnili ponudbo vlade o zvišanju plač. Vztrajajo pri zvišanju koeficientov zahtevnosti delovnega mesta za 6,11 odstotka.</b>
      </p>
      <p>Hrvaška vlada je po maratonskih pogajanjih s sindikati prejšnji torek ponudila zvišanje dodatkov na plače za pet odstotkov po modelu 3+1+1, ob zvišanju osnovne plače za 6,12 odstotka. V Banskih dvorih so napovedali tudi izdelavo analize in ureditev razmerij med koeficienti v javnih službah.</p>
      <p>Po dvodnevnem referendumu je vladno ponudbo zavrnilo več kot 95 odstotkov udeležencev v osnovnih šolah ter nekaj manj kot 89 odstotkov v srednjih šolah kot tudi 69 odstotkov nepedagoškega osebja, zaposlenega v znanosti in visokem izobraževanju, so danes sporočili sindikati. Referenduma se je udeležilo več kot 45.000 članov sindikatov.</p>
      <p>Predsednica sindikata hrvaških učiteljev <b>Sanja Šprem</b> je dejala, da vztrajajo pri koeficientih, ker ne gre zgolj za izražanje materialnih zahtev, temveč tudi za »koeficient dostojanstva«.</p>
      <p>Sindikati so napovedali, da bodo splošno stavko nadaljevali v osnovnih in srednjih šolah, občasno pa tudi na fakultetah, kot doslej. Sporočili so tudi, da se krepijo različni politični pritiski in grožnje učiteljem, da bi prekinili stavko. Stavka učiteljev ima sicer podporo v večjem delu hrvaške javnosti.</p>
      <p>Predsednik hrvaške vlade <b>Andrej Plenković </b>je pred današnjo objavo izidov sindikalnega referenduma, napovedal, da bodo povabili sindikate na pogovore, ki so napovedani za danes ob 16. uri. Z današnjim dnem so v hrvaških osnovnih in srednjih šolah zaradi stavke izgubili že 15 delovnih dni. Sprva je bila stavka krožna, vsak dan v drugih županijah, od prejšnjega torka pa poteka na območju celotne države.</p>
      <p>Hrvaška ministrica za znanost in izobraževanje <b>Blaženka Divjak</b> je napovedala, da bodo danes vsem šolam poslali možnosti za nadomeščanje zamujenega pouka.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915658/kronika/na-hrvaskem-pripravljajo-dolocila-o-elektronskem-nadzoru-obsojencev"/>
        <a href="https://www.dnevnik.si/1042915381/kronika/hrvaska-policija-s-strelnim-orozjem-ranila-se-enega-migranta"/>
      </related>
    </article>
  </body>
</html>