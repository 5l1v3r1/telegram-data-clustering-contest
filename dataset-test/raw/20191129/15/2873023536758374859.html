<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/diethnis-oikonomia/221028_block-friday-sti-gallia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T15:32:00+00:00"/>
    <meta property="og:title" content="Block Friday στη Γαλλία"/>
    <meta property="og:description" content="Ακτιβιστές και οικολόγοι διαδηλώνουν σήμερα ενάντια στη «φρενίτιδα του καταναλωτισμού», ενώ πρόταση για απαγόρευση της Black Friday κατατέθηκε και στη γαλλική Βουλή."/>
  </head>
  <body>
    <article>
      <h1>Block Friday στη Γαλλία</h1>
      <address><time datetime="2019-11-29T15:32:00+00:00">29 Nov 2019, 15:32</time> by <a rel="author">Μπάμπης Μιχάλης</a></address>
      <p>
        <b>Ακτιβιστές και οικολόγοι διαδηλώνουν σήμερα ενάντια στη «φρενίτιδα του καταναλωτισμού», ενώ πρόταση για απαγόρευση της Black Friday κατατέθηκε και στη γαλλική Βουλή.</b>
      </p>
      <p>Ενώ καταναλωτές και επιχειρήσεις «γιορτάζουν» παντού στον κόσμο σήμερα την Black Friday, ξεσπαθώνοντας στις αγορές, στη Γαλλία κάποιοι πολιτικοί προτείνουν την απαγόρευσή της, καθώς αυτή όπως λένε προωθεί την υπερκατανάλωση, παραβιάζει την ισχύουσα νομοθεσία και προκαλεί ζημιά στον πλανήτη.</p>
      <p>Η πρόταση κατατέθηκε νωρίτερα αυτήν την εβδομάδα στο γαλλικό Κοινοβούλιο από την πρώην υπουργό Περιβάλλοντος Ντελφίν Μπατό και έναν βουλευτή των Πρασίνων με τη μορφή τροπολογίας στο υπό συζήτηση νομοσχέδιο για τη μείωση των αποβλήτων στις αρχές του επόμενου μήνα.</p>
      <p>Στην πρότασή τους οι βουλευτές υποστηρίζουν ότι η διαφημιστική καμπάνια της Black Friday θα έπρεπε να θεωρείται «επιθετική εμπορική πρακτική», η οποία στη Γαλλία τιμωρείται με φυλάκιση έως και δύο ετών και πρόστιμο 300 χιλιάδων ευρώ.</p>
      <h3>Η «πράσινη» τροπολογία</h3>
      <p>Μεταξύ των υποστηρικτών της πρότασης είναι και η σημερινή υπουργός Οικολογικής Μετάβασης της Γαλλίας Ελιζαμπέτ Μπορνέ, η οποία προειδοποίησε νωρίτερα αυτήν την εβδομάδα για τον φρενήρη καταναλωτισμό που συνδέεται με αυτήν τη μέρα και τις αρνητικές επιπτώσεις που έχει για το περιβάλλον.</p>
      <p>«Δεν μπορείς και να μειώνεις τις εκπομπές ρύπων που προκαλούν το φαινόμενο του θερμοκηπίου και να καλείς σε φρενίτιδα καταναλωτισμού» τόνισε σε δήλωσή της την περασμένη Δευτέρα η Γαλλίδα υπουργός, προσθέτοντας ότι «η Black Friday υποκινεί τους ανθρώπους να αγοράζουν προϊόντα που δεν τους είναι αναγκαία».</p>
      <p>Η τροπολογία των Γάλλων βουλευτών, όπως είναι φυσικό, δεν βρίσκει σύμφωνους όλους και κυρίως τους εμπόρους. Ο σύνδεσμός τους αντέτεινε ότι χρησιμοποιώντας τη λέξη «φρενίτιδα» η υπουργός δίνει την εντύπωση ότι οι καταναλωτές δεν είναι υπεύθυνοι πολίτες. Η κυβέρνηση θα έπρεπε να χαίρεται αντί να λυπάται για την Black Friday, αφού κάθε τι που ενισχύει την κατανάλωση είναι καλό για το εμπόριο και έτσι για τη γαλλική οικονομία, συμπλήρωσε.</p>
      <p>Στο ίδιο μήκος κύματος και ο συντηρητικός πρόεδρος της οικονομικής επιτροπής του γαλλικού Κοινοβουλίου Ερίκ Γουέρθ δήλωσε ειρωνικά ότι «σε λίγο θα μας πουν ότι και η γιορτή της Μητέρας πρέπει να απαγορευτεί επειδή αποτελεί μια τρομερή εμπορική γιορτή, ενώ μετά θα στοχοποιήσουν και τα Χριστούγεννα».</p>
      <p>Πάντως, από την πλευρά τους, ακτιβιστές, οικολόγοι και λοιπές δυνάμεις υπόσχονται για σήμερα... Block Friday. Το κίνημα Youth For Climate έχει καλέσει τον κόσμο σε «Block Friday»-διαδήλωση στο Μπορντό και άλλες πόλεις της Γαλλίας.</p>
      <p>Ανάλογες εκκλήσεις έχουν υπάρξει από τους Extinction Rebellion και άλλες αντικαπιταλιστικές οργανώσεις, ενώ κάποιοι υπόσχονται και μπλόκα στις αγορές του διαδικτύου. Αξίζει ακόμη να σημειωθεί ότι και κάποια γαλλικά καταστήματα έχουν ξεκινήσει ήδη εκστρατεία εναντίον της εμπορικής εορτής. Νωρίτερα, αυτό τον μήνα, περίπου 600 γαλλικές εμπορικές επωνυμίες δημιούργησαν συλλογικότητα με την επωνυμία «Κάνε την Παρασκευή Ξανά Πράσινη».</p>
      <h3>Στους τοκογλύφους</h3>
      <p>Πέραν των οικολογικών συνεπειών και ευαισθησιών όμως η επιθετική διαφημιστική εκστρατεία της Black Friday τροφοδοτεί ακόμη πιο δραματικές επιπτώσεις στη ζωή κάποιων απλών ανθρώπων. Στη Βρετανία εκατοντάδες πολίτες που δεν έχουν χρήματα, καταφεύγουν σε τοκογλύφους προκειμένου να καλύψουν την επιθυμία τους να ξοδέψουν και να εκμεταλλευτούν τις εκπτώσεις της Black Friday.</p>
      <p>«Οταν βλέπει άπειρα πράγματα με έκπτωση, 20 λίρες φτηνότερο το ένα, 30 λίρες το άλλο, ο κόσμος δεν αγοράζει μόνο ένα πράγμα. Γεμίζει το καλάθι του και δεν μπορεί να βάλει προτεραιότητα. Καταφεύγει έτσι στον δανεισμό από τοκογλύφους, καθώς πρέπει να καλύψει και τις δαπάνες για τα χριστουγεννιάτικα δώρα για τα παιδιά και τις αυξημένες δαπάνες των γιορτών» εξηγεί στο BBC η Αλανα Χάρισον που βοηθά τους πολίτες στη διαχείριση των λογαριασμών τους.</p>
      <p>Η αποπληρωμή αυτών των δανείων στους τοκογλύφους (που κάνουν υπερωρίες αυτές τις ημέρες) μπορεί να αποδειχτεί όμως ιδιαίτερα οδυνηρή. Για χρέη μερικών εκατοντάδων οι δανειολήπτες λιρών εκβιάζονται, τρομοκρατούνται ή ακόμη ξυλοκοπούνται πληρώνοντας στο τέλος πολύ περισσότερα, υπογραμμίζει η England Illegal Money Lending Team που βοηθά νομικά τους άμοιρους πολίτες.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/diethnis-oikonomia/220700_black-i-blak-friday"/>
        <a href="https://www.efsyn.gr/oikonomia/diethnis-oikonomia/183438_eikosi-treis-hores-sti-mayri-lista-tis-komision-gia-xeplyma"/>
        <a href="https://www.efsyn.gr/oikonomia/diethnis-oikonomia/124932_londino-frenarei-tin-uber"/>
        <a href="https://www.efsyn.gr/oikonomia/diethnis-oikonomia/120548_boytyro-boytyraki-tha-poyn-oi-eyropaioi"/>
        <a href="https://www.efsyn.gr/oikonomia/diethnis-oikonomia/98721_megalo-koykoyloma"/>
        <a href="https://www.efsyn.gr/oikonomia/diethnis-oikonomia/53236_allazei-o-kosmos-os-2030"/>
      </related>
    </article>
  </body>
</html>