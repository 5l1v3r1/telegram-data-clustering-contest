<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-29T15:08:21+00:00"/>
    <meta property="og:title" content="Ραγδαία αλλαγή του καιρού: Έρχονται χιόνια και πτώση της θερμοκρασίας"/>
    <meta property="og:description" content="Γενικά αίθριος καιρός αναμένεται το Σάββατο, με τοπικές βροχές μόνο στα δυτικά ορεινά και ημιορεινά, ενώ χωρίς αξιόλογη μεταβολή -έως τους 21 βαθμούς- θα"/>
  </head>
  <body>
    <article>
      <h6 class="kicker">Αναλυτική πρόγνωση</h6>
      <h1>Ραγδαία αλλαγή του καιρού: Έρχονται χιόνια και πτώση της θερμοκρασίας</h1>
      <address><time datetime="2019-11-29T15:08:21+00:00">29 Nov 2019, 15:08</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Facebook 0</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Twitter</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">LinkedIn</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Περισσότερα</a>
        </li>
      </ul>
      <p>Γενικά αίθριος καιρός αναμένεται το <b>Σάββατο</b>, με τοπικές βροχές μόνο στα δυτικά ορεινά και ημιορεινά, ενώ χωρίς αξιόλογη μεταβολή -έως τους 21 βαθμούς- θα κυμανθεί η θερμοκρασία, οι δε άνεμοι στα πελάγη θα πνέουν έως 7-8 μποφόρ, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Πιο αναλυτικά, αραιές νεφώσεις που κατά περιόδους θα είναι πυκνότερες, αναμένονται κυρίως στα δυτικά ηπειρωτικά. Τοπικές βροχές θα σημειωθούν έως το μεσημέρι κυρίως στα δυτικά ορεινά και ημιορεινά. Κατά τη διάρκεια της νύχτας η ορατότητα στα ορεινά και ημιορεινά θα είναι κατά τόπους περιορισμένη.</p>
      <p>Η θερμοκρασία στη Δυτική Μακεδονία θα κυμανθεί από 3 έως 14 βαθμούς, στην υπόλοιπη Μακεδονία και στη Θράκη από 6 έως 18, στα κεντρικά ηπειρωτικά από 9 έως 20, στα νότια ηπειρωτικά από 10 έως 20, στα νησιά του Ιονίου από 13 έως 18, στα νησιά του Βόρειου Αιγαίου από 13 έως 19, στα νησιά του υπολοίπου Αιγαίου από 15 έως 20 και στην Κρήτη από 13 έως 21.</p>
      <p>Οι άνεμοι στο Βόρειο Αιγαίο θα πνέουν αρχικά από δυτικές διευθύνσεις 3 έως 5 μποφόρ, σταδιακά όμως θα στραφούν σε βόρειους 4 έως 6 και τοπικά 7 μποφόρ, ενώ στο Θερμαϊκό και στις Σποράδες προς το βράδυ θα φτάνουν τοπικά και τα 8 μποφόρ. Στο Κεντρικό Αιγαίο οι άνεμοι θα πνέουν αρχικά από δυτικές διευθύνσεις 3 έως 5 μποφόρ, προς το βράδυ όμως θα στραφούν σε βορειοδυτικούς 3 έως 5 και τοπικά 6 μποφόρ. Στο Νότιο Αιγαίο οι άνεμοι θα πνέουν από δυτικές διευθύνσεις 3 έως 5 μποφόρ και από το μεσημέρι έως 6 μποφόρ. Στο Ιόνιο οι άνεμοι θα πνέουν αρχικά από δυτικές διευθύνσεις 3 έως 5 μποφόρ, σταδιακά όμως θα στραφούν σε βορειοδυτικούς ίδιας έντασης.</p>
      <p>Στην <b>Αττική</b> αναμένονται αραιές νεφώσεις. Οι άνεμοι θα πνέουν αρχικά από δυτικές διευθύνσεις 2 έως 4 μποφόρ, από το απόγευμα όμως θα στραφούν σε βορειοδυτικούς ίδιας έντασης. Η θερμοκρασία στο κέντρο των Αθηνών θα κυμανθεί από 16 έως 20 βαθμούς.</p>
      <p>Στη <b>Θεσσαλονίκη</b> αναμένεται ηλιοφάνεια με αραιές νεφώσεις κατά περιόδους. Οι άνεμοι θα πνέουν αρχικά από μεταβαλλόμενες διευθύνσεις έως 3 μποφόρ, από το μεσημέρι όμως θα γίνουν βορειοδυτικοί 3 έως 5 μποφόρ. Η ορατότητα κατά τη διάρκεια της νύχτας θα είναι τοπικά περιορισμένη. Η θερμοκρασία στο κέντρο της πόλης θα κυμανθεί από 11 έως 17 βαθμούς.</p>
      <h3>Χιόνια από την Κυριακή </h3>
      <p>Αλλάζει ο καιρός από την Κυριακή (1.12.2019) θυμίζοντας ότι έχουμε μπει στον μήνα των Χριστουγέννων.  Ο καιρός έστω και με αρκετή καθυστέρηση μπαίνει σε χειμωνιάτικο κλίμα τις επόμενες ημέρες. Ο υδράργυρος θα πάρει την κατιούσα με την πτώση της θερμοκρασίας να γίνεται αισθητή στη βόρεια Ελλάδα, ενώ στην Αττική θα ξεχάσουμε τα 20άρια. Η ψυχρή εισβολή θα έχει βροχές, αλλά σε καμιά περίπτωση δεν θα έχουν την διάρκεια και την ένταση που ζήσαμε τις προηγούμενες ημέρες.</p>
      <p>Στην <b>Αττική</b> την Κυριακή (1.12.2019) η θερμοκρασία δεν θα ξεπεράσει τους 14 βαθμούς και στη Θεσσαλονίκη τους 10. Αναμένεται, μάλιστα, να πέσουν και τα πρώτα χιόνια ακόμα και σε περιοχές με χαμηλό υψόμετρο.</p>
      <p><b>Κυριακή</b> (01.12.2019):Στα ανατολικά ηπειρωτικά, τις Σποράδες,τις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα νεφώσεις παροδικά αυξημένες με τοπικές βροχές και βελτίωση από το μεσημέρι. Στην υπόλοιπη χώρα γενικά αίθριος καιρός με κατά τόπους περιορισμένη ορατότητα ή ομίχλες τις πρωινές και βραδινές ώρες στα δυτικά ηπειρωτικά.</p>
      <p>Οι άνεμοι θα πνέουν από βόρειες διευθύνσεις, στα δυτικά 3 με 5 και στα ανατολικά 5 με 6 και στο Αιγαίο πρόσκαιρα τοπικά 7 μποφόρ. Από το απόγευμα στα δυτικά θα στραφούν σε ανατολικούς 4 με 5 μποφόρ. Η θερμοκρασία θα σημειώσει πτώση που θα γίνει ιδιαίτερα αισθητή στα βόρεια.</p>
      <p><b>Δευτέρα</b> (02.12.2019): Αραιές νεφώσεις παροδικά πιο πυκνές με σποραδικές βροχές στα δυτικά. Από το απόγευμα στο Ιόνιο μεμονωμένες καταιγίδες. Τοπικά περιορισμένη ορατότητα ή ομίχλες κυρίως στα ηπειρωτικά τις πρωινές και βραδινές ώρες.</p>
      <p>Οι άνεμοι θα πνέουν, στα δυτικά από νότιες διευθύνσεις 3 με 5 μποφόρ και βαθμιαία στο Ιόνιο τοπικά 6 μποφόρ, στα ανατολικά από βόρειες διευθύνσεις 3 με 5 μποφόρ. Η θερμοκρασία δεν θα σημειώσει αξιόλογη μεταβολή.</p>
      <p><b>Τρίτη</b> (03.12.2019): Αρχικά στα δυτικά και βαθμιαία στα κεντρικά και τα βόρεια αυξημένες νεφώσεις με τοπικές βροχές. Σποραδικές καταιγίδες θα εκδηλωθούν κυρίως στα δυτικά. Στην υπόλοιπη Ελλάδα παροδικές νεφώσεις. Τοπικά περιορισμένη ορατότητα ή ομίχλες στα ηπειρωτικά τις πρωινές ώρες. Παροδικές χιονοπτώσεις από τις βραδινές ώρες στα ορεινά της Μακεδονίας και της Θράκης.</p>
      <p>Οι άνεμοι θα πνέουν από νότιες διευθύνσεις 3 με 5 μποφόρ. Από το απόγευμα στη Μακεδονία, τη Θράκη και το βόρειο Αιγαίο θα στραφούν σε βόρειους και θα ενισχυθούν. Η θερμοκρασία θα σημειώσει μικρή άνοδο στα κεντρικά και νότια.</p>
      <p><b>Τετάρτη</b> (04.12.2019): Στα ανατολικά ηπειρωτικά, τις Σποράδες, τις Κυκλάδες και την Κρήτη νεφώσεις παροδικά αυξημένες με τοπικές βροχές. Στις υπόλοιπες περιοχές λίγες νεφώσεις που από το απόγευμα στα δυτικά θα αυξηθούν και στο Ιόνιο θα σημειωθούν τοπικές βροχές. Παροδικές χιονοπτώσεις τις πρωινές ώρες στα ορεινά της Ανατολικής Μακεδονίας και της Θράκης.</p>
      <p>Οι άνεμοι στα δυτικά από νότιες διευθύνσεις 4 με 6 μποφόρ και από το απόγευμα πρόσκαιρα έως 7 μποφόρ. Στα ανατολικά βόρειοι βορειοανατολικοί 5 με 7 με εξασθένηση από το απόγευμα.<br/>Η θερμοκρασία θα σημειώσει πτώση στα ανατολικά και τα βόρεια.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Facebook 0</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Twitter</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">LinkedIn</a>
        </li>
        <li>
          <a href="https://www.eleftherostypos.gr/ellada/494405-ragdaia-allagi-toy-kairoy-erxontai-xionia-kai-ptosi-tis-thermokrasias/#">Περισσότερα</a>
        </li>
      </ul>
    </article>
  </body>
</html>