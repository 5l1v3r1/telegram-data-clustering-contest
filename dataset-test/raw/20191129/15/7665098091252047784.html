<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/nyheter/2019/11/29/Sn%C3%B8skredfare-i-nord-og-nordvest-20509178.ece"/>
    <meta property="og:site_name" content="rbnett.no"/>
    <meta property="article:published_time" content="2019-11-29T15:20:10+00:00"/>
    <meta property="og:title" content="Snøskredfare i nord og nordvest"/>
    <meta property="og:description" content="Sesongen for daglige snøskredvarslinger er i gang. Det ventes mye snø i nord og nordvest de neste dagene, noe som medfører økende snøskredfare i mange regioner."/>
  </head>
  <body>
    <article>
      <h1>Snøskredfare i nord og nordvest</h1>
      <h2>Sesongen for daglige snøskredvarslinger er i gang. Det ventes mye snø i nord og nordvest de neste dagene, noe som medfører økende snøskredfare i mange regioner.</h2>
      <address><time datetime="2019-11-29T15:20:10+00:00">29 Nov 2019, 15:20</time> by <a rel="author">NTB</a></address>
      <p>– Kuling og storm fra Nord-Norge og Nordvestlandet, sammen med til dels kraftige snøbyger, gjør at vi vurderer snøskredfaren i nord og nordvest til å være betydelig ved inngangen til helgen – kanskje økende til stor snøskredfare mot slutten av helgen i de nordligste regionene, sier vaktleder i Snøskredvarslingen Heidi Bache Stranden i Norges vassdrags- og energidirektorat (NVE).</p>
      <p>Spesielt været på lørdag gjør at Stranden fraråder å legge ut på de store fjellturene.</p>
      <p>– Men om du absolutt skal til fjells: Hold deg unna terreng brattere enn 30 grader og utløpssoner for skred sier hun.</p>
      <p>Meteorologene har sendt ut gult farevarsel for mye snø for Nordland, Troms og kyst- og fjordstrøkene i Vest-Finnmark. Fra lørdag av ventes det mye snø, med økende vind fra nordvest. Bilister advares om vanskelige kjøreforhold.</p>
      <p>Gult farevarsel er også sendt ut for Nordfjord, Møre og Romsdal og Trøndelag, som må belage seg på store snømengder fra fredag av.</p>
    </article>
  </body>
</html>