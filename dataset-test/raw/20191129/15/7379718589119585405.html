<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/29/londra-spari-a-london-bridge-interviene-la-polizia-ci-sarebbero-diversi-feriti"/>
    <meta property="og:site_name" content="euronews"/>
    <meta property="article:published_time" content="2019-11-29T15:47:09+00:00"/>
    <meta property="og:title" content="Londra: aggredisce i passanti con un coltello, ucciso dalla polizia"/>
    <meta property="og:description" content="L'aggressore era stato disarmato da alcuni passanti prima dell'intervento delle forze di sicurezza"/>
  </head>
  <body>
    <article>
      <h1>Londra: aggredisce i passanti con un coltello, ucciso dalla polizia</h1>
      <address><time datetime="2019-11-29T15:47:09+00:00">29 Nov 2019, 15:47</time> by <a rel="author">Euronews </a></address>
      <p>Momenti di terrore a Londra nel pomeriggio. La polizia è intervenuta a London Bridge, nel cuore della capitale britannica, aprendo il fuoco e uccidendo un uomo armato di coltello che aveva aggredito i passanti, ferendo diverse persone (i media britannici parlano di almeno cinque feriti).</p>
      <p>Decisivo, prima dell'arrivo delle forze di sicurezza, l'intervento di alcuni passanti che hanno disarmato l'uomo. In un video che sta circolando su Twitter si vede un gruppo di persone lottare con l'aggressore su uno dei marciapiedi del ponte.</p>
      <p>Dopo essere riuscito a disarmarlo, uno dei passanti si allontana con l'arma in mano. Subito dopo intervengono gli agenti che, dopo avere trascinato via un altro dei passanti che stava ancora lottando a terra con l'aggressore, sparano sull'uomo da distanza ravvicinata, uccidendolo.</p>
      <p>La polizia ha confermato anche che l'aggressore indossava un finto giubbotto esplosivo. Sul caso sta indagando l'antiterrorismo.</p>
      <figure>
        <img src="https://static.euronews.com/articles/stories/04/33/39/44/808x454_cmsv2_272802ef-c4c6-51ef-b573-7099069465ac-4333944.jpg"/>
      </figure>
      <p>Le forze dell'ordine hanno cordonato l'area bloccando l'accesso al ponte dove staziona un camion al centro della carreggiata. Il servizio di ambulanze di Londra ha scritto in un tweet di aver inviato alcune ambulanze sul posto. La zona è stata teatro negli anni scorsi di un attacco terroristico di matrice jihadista.</p>
    </article>
  </body>
</html>