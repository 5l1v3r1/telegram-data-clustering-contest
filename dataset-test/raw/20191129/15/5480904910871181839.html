<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/synbiol-loni-zvysil-trzby-o-tretinu-na-vice-nez-pet-miliard-kc/1826806?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T15:27:00+00:00"/>
    <meta property="og:title" content="Synbiol loni zvýšil tržby o třetinu na více než pět miliard Kč"/>
    <meta property="og:description" content="Praha - Skupina SynBiol, která mimo jiné vlastní firmu Imoba, majitele Farmy Čapí hnízdo, loni snížila zisk o 51 procent na 19,7 milionu korun. Konsolidované tržby vzrostly o 30 procent na více než pět miliard korun, uvedla společnost ve výroční zprávě umístěné ve Sbírce listin. Skupinu, podobně jako koncern Agrofert, vložil premiér Andrej Babiš (ANO) předloni v únoru do svěřenských fondů. Skupina se předloni dostala do zisku 40,4 milionu korun, o rok dřív byla ve více než 181milionové ztrátě."/>
  </head>
  <body>
    <article>
      <h1>Synbiol loni zvýšil tržby o třetinu na více než pět miliard Kč</h1>
      <address><time datetime="2019-11-29T15:27:00+00:00">29 Nov 2019, 15:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Skupina SynBiol, která mimo jiné vlastní firmu Imoba, majitele Farmy Čapí hnízdo, loni snížila zisk o 51 procent na 19,7 milionu korun. Konsolidované tržby vzrostly o 30 procent na více než pět miliard korun, uvedla společnost ve výroční zprávě <a href="https://or.justice.cz/ias/ui/vypis-sl-detail?dokument=59903389&amp;subjektId=312802&amp;spis=85692">umístěné</a> ve Sbírce listin. Skupinu, podobně jako koncern Agrofert, vložil premiér Andrej Babiš (ANO) předloni v únoru do svěřenských fondů. Skupina se předloni dostala do zisku 40,4 milionu korun, o rok dřív byla ve více než 181milionové ztrátě.</p>
      <p>"Výkonnost jednotlivých společností skupiny je na dobré úrovni - i nadále dochází k rozšiřování segmentů, ve kterých skupina podniká - v roce 2018 zejména segmentu nemovitostí, obchodu a letecké mechaniky," stojí v dokumentu. Skupina loni zaměstnávala v průměru 2092 lidí, meziročně o 401 více. Firmy z konsolidačního celku loni neobdržely dotace.</p>
      <p>Firma loni prodala mimo jiné podíl ve společnosti Portal investment, sloučila firmu Panda media s Imobou a přes Hartenberg Holding nakupovala podíly v Avia Prime. "V rámci činností dceřiné společnosti Imoba je provozováno rozsáhlé ekocentrum, jehož smyslem je především osvětová a edukační činnost v oblasti ekologických témat či vztahu k životnímu prostředí. Ekocentrum každoročně navštíví tisíce dětí různého věku," píše skupina o Čapím hnízdě.</p>
      <p>Samotná Imoba měla loni podle <a href="https://or.justice.cz/ias/ui/vypis-sl-detail?dokument=59903417&amp;subjektId=713630&amp;spis=78395">své</a> výroční zprávy obrat 622,5 milionu, meziročně tak šlo o 125,7procentní nárůst. Nárůst byl způsobený hlavně prodejem části projektu Park Resort Průhonice. Firma byla po zdanění v 18,7milionové ztrátě po 401milionovém předloňském zisku.</p>
      <p>Žalobce Jaroslav Šaroch letos zastavil trestní stíhání Babiše a dalších aktérů kauzy Čapí hnízdo. Nejvyšší státní zastupitelství rozhodnutí prozkoumává, o případném znovuobnovení případu by měl nejvyšší žalobce Pavel Zeman rozhodnout letos.</p>
      <p>V kauze čelili vedle Babiše obvinění premiérova manželka Monika, děti Adriana Bobeková a Andrej Babiš, švagr Martin Herodes a rovněž bývalí členové společnosti Farma Čapí hnízdo Jana Mayerová a Josef Nenadál. Část, která se týkala premiérova syna, byla na jaře vyloučena k samostatnému řízení. Server Seznam zprávy na konci října uvedl, že policie navrhla jeho stíhání také zastavit.</p>
      <p>Společnost Farma Čapí hnízdo, tehdy ještě pod názvem ZZN AGRO Pelhřimov, patřila holdingu Agrofert. V prosinci 2007 se firma přeměnila na akciovou společnost s akciemi na majitele. O rok později získala evropskou dotaci v programu pro malé a střední podniky, na kterou by jako součást Agrofertu neměla nárok. Po několika letech se společnost vrátila pod Agrofert. Farmu nyní vlastní společnost Imoba, která loni spornou dotaci státu vrátila.</p>
      <p>Svěřenský fond AB private trust I, ve kterém je mimo jiné 90 procent Agrofertu, spravuje Zbyněk Průša. Protektory fondu jsou Alexej Bílek, Václav Knotek a Monika Babišová.</p>
    </article>
  </body>
</html>