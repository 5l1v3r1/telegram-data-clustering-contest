<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/fotbal/evropske-pohary/tak-se-louci-kapitan-posledni-zapas-skvele-choreo-i-vitezny-gol_535847.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T15:25:00+00:00"/>
    <meta property="og:title" content="Tak se loučí kapitán! Poslední zápas, skvělé choreo i vítězný gól"/>
    <meta property="og:description" content="Poslední zápas před domácím publikem měl před sebou ve čtvrtek v Evropské lize kapitán švédského Malmö Marcus Rosenberg. Fanoušci přichystali dlouholeté opoře..."/>
  </head>
  <body>
    <article>
      <h1>Tak se loučí kapitán! Poslední zápas, skvělé choreo i vítězný gól</h1>
      <address><time datetime="2019-11-29T15:25:00+00:00">29 Nov 2019, 15:25</time> by <a rel="author" href="https://www.tyden.cz/autori-tydne/stanislav-zbynek/" target="_blank">Stanislav Zbyněk</a></address>
      <p>
        <b>Poslední zápas před domácím publikem měl před sebou ve čtvrtek v Evropské lize kapitán švédského Malmö Marcus Rosenberg. Fanoušci přichystali dlouholeté opoře týmu i švédské reprezentace úžasné choreo před zápasem s Dynamem Kyjev. A třiatřicetiletý útočník se jim odvděčil ve velkém stylu.</b>
      </p>
      <p>Již před utkáním měl odchovanec místního klubu slzy v očích. V sektoru domácích příznivců vlála jeho podobizna v nadživotní velikosti. Po jejích bocích pak fanoušci roztáhli dva nápisy odkazující na působivou kariéru severského forvarda v klubu. Na jedné straně stálo "byl jsem s tebou" a na druhé "nikdy tě nemůžu ztratit". Jenže to nebylo zdaleka poslední chvíle, kdy byl Rosenberg dojatý.</p>
      <p>Malmö hrálo o postup, na svého ukrajinského soka ztrácelo před zápasem dva body. V případě, že by domácí uspěli, posunuli by se před svého soupeře na druhé postupové místo. I hráči i fanoušci tak nechali na stadionu vše. Domácí kapitán nejprve ve 48. minutě vyrovnával na průběžných 2:2.</p>
      <figure>
        <iframe src="https://www.youtube.com/embed/xlD-xVY5CUM" width="425" height="350" data-service="Youtube" scrolling="no"/>
      </figure>
      <p>Následně posunul Malmö k vítězství Erdal Rakip. Dynamo se ale dokázalo zvednout. I přes červenou kartu, kterou za zbytečné diskutování s českým rozhodčím Pavlem Královcem obdržel Sydorčuk, zvládlo v 77. minutě vyrovnat na 3:3.</p>
      <p>Kritická chvíle pro třiatřicetinásobného švédského reprezentanta přišla v 96. minutě. Když už se zdálo, že zápas spěje k nic neřešící remíze, našel si Rosenberg ve vápně centr z pravé strany a uklidil míč na vzdálenější tyč za bezmocného gólmana hostů. Následně přeskočil dvě bariéry a bouřlivě slavil s diváky. Opravdové oslavy pak propukly, když Královec po chvíli odpískal konec bláznivé přestřelky.</p>
    </article>
  </body>
</html>