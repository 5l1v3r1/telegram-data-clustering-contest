<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521961-okenko-trhu-inflace-v-eurozone-zrychlila-nezamestnanost-nadale-nizka/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T15:31:48+00:00"/>
    <meta property="og:title" content="Okénko trhu - inflace v eurozóně zrychlila, nezaměstnanost nadále nízká"/>
    <meta property="og:description" content="Statistický úřad dnes potvrdil růst českého hrubého domácího produktu ve třetím čtvrtletí meziročně o 2,5 %. Mezikvartální růst byl oproti předběžnému odhadu zvýšen o desetinu na 0,4 %. Růst ekonomiky byl podpořen jak domácí, tak zahraniční poptávkou. Dynamika spotřeby domácností sice lehce zvolnila na 2,3 %, přesto zůstává nadále vysoká vlivem příznivé situace na českém trhu práce, tedy nízké nezaměstnanosti a svižnému růstu mezd. Vládní instituce zvýšily svou spotřebu dokonce o 3,3 %. Tvorba fixního kapitálu však zaostala, když mezičtvrtletně i meziročně poklesla o 0,3 %. Podniky pociťují postupně ochabující poptávku, což spolu s vysokými mzdovými náklady vytváří tlak na jejich ziskovost a omezuje množství prostředků na další rozvoj. Export navzdory neutěšené situaci na vývozních trzích přidal 1,8 %, čímž značně převýšil dynamiku dovozu (1,0 %) ovlivněnou nižšími importy pro investice. Čistá bilance tak navzdory problematické situaci v oblasti mezinárodního obchodu vychází nadále velmi dobře. Mezi nejúspěšnější…"/>
  </head>
  <body>
    <article>
      <h1>Okénko trhu - inflace v eurozóně zrychlila, nezaměstnanost nadále nízká</h1>
      <address><time datetime="2019-11-29T15:31:48+00:00">29 Nov 2019, 15:31</time> by <a rel="author">Markéta Höfferová</a></address>
      <p><b>Statistický úřad dnes potvrdil růst českého <a href="https://www.kurzy.cz/makroekonomika/hdp/">hrubého domácího produktu</a> ve třetím čtvrtletí meziročně o 2,5 %.</b> Mezikvartální růst byl oproti předběžnému odhadu zvýšen o desetinu na 0,4 %. Růst <a href="https://www.kurzy.cz/makroekonomika/">ekonomiky</a> byl podpořen jak domácí, <b>tak zahraniční poptávkou</b>. Dynamika spotřeby domácností sice lehce zvolnila na 2,3 %, přesto zůstává nadále <a href="https://www.kurzy.cz/obec/vysoka-okres-melnik/">vysoká</a> vlivem příznivé situace na českém <a href="https://www.kurzy.cz/cnb/ekonomika/prace-a-mzdy/">trhu práce</a>, tedy nízké <a href="https://www.kurzy.cz/makroekonomika/nezamestnanost/">nezaměstnanosti</a> a svižnému růstu <a href="https://www.kurzy.cz/mzdy/">mezd</a>. Vládní instituce zvýšily svou spotřebu dokonce o 3,3 %. <b>Tvorba fixního kapitálu však zaostala</b>, když mezičtvrtletně i meziročně poklesla o 0,3 %. Podniky pociťují postupně ochabující poptávku, což spolu s vysokými mzdovými náklady vytváří tlak na jejich ziskovost a omezuje množství prostředků na další rozvoj.<b> Export navzdory neutěšené situaci na vývozních trzích přidal 1,8 %</b>, čímž značně převýšil dynamiku dovozu (1,0 %) ovlivněnou nižšími importy pro <a href="https://www.kurzy.cz/investice/">investice</a>. <a href="https://www.kurzy.cz/obec/cista-okres-rakovnik/">Čistá</a> bilance tak navzdory problematické situaci v oblasti mezinárodního obchodu vychází nadále velmi dobře. Mezi nejúspěšnější odvětví <a href="https://www.kurzy.cz/makroekonomika/">české ekonomiky</a> patřily ve třetím čtvrtletí informační a komunikační činnosti, obchod, pohostinství, <a href="https://www.kurzy.cz/doprava/">doprava</a> a stavebnictví, tedy primárně oblasti poháněné rostoucími příjmy českých domácností. Zaostával naopak <a href="https://www.kurzy.cz/makroekonomika/prumysl/">průmysl</a>. V souhrnu za letošní rok očekáváme průměrný růst <a href="https://www.kurzy.cz/makroekonomika/hdp/">hrubého domácího produktu</a> o 2,5 % a pro <a href="https://www.kurzy.cz/finance/2020/">rok 2020</a> pak pokles dynamiky na 2,0 %. Více naleznete v komentáři zde: <a href="https://bit.ly/2L5JmgZ">https://bit.ly/2L5JmgZ</a></p>
      <p><b>I přes meziměsíční pokles cen v <a href="https://www.kurzy.cz/tema/eurozona/">eurozóně</a> o 0,3 % v listopadu, došlo ke zrychlení <a href="https://www.kurzy.cz/cnb/ekonomika/vyvoj-inflace-mezirocni-zmeny-v/">meziroční inflace</a> o 0,3 p.b. na 1,0 %. </b> Vyšší cenový růst odrážel zejména dražší potraviny, <a href="https://www.kurzy.cz/kalkulacka/alkohol/">alkohol</a> a <a href="https://akcie-cz.kurzy.cz/akcie/philip-morris-cr-1399/">tabák</a>, zatímco <a href="https://www.kurzy.cz/energie/">ceny energií</a> i nadále meziročně klesaly. <b>Jádrová složka <a href="https://www.kurzy.cz/makroekonomika/inflace/">inflace</a> se pak zvýšila na 1,3 %, což bylo dáno zrychlením cen služeb z1,5 % na 1,9 %. </b>Tato změna však podle vyjádření statistického úřadu do značné míry souvisela se snížením váhy cen dovolených ve spotřebním koši, čímž se omezil jejich brzdící vliv na <a href="https://www.kurzy.cz/makroekonomika/inflace/">inflaci</a>. Nebýt tohoto administrativního zásahu, mohl by vyšší růst cen znamenat uspokojení pro <a href="https://www.kurzy.cz/tema/ecb/">ECB</a> s tím, že extrémně uvolněná politika konečně přináší ovoce. Za této situace však zrychlení cenového růstu nemusí být chápáno jako dostatečné, <a href="https://www.kurzy.cz/makroekonomika/inflace/">inflace</a> i nadále zůstává hluboko pod inflačním cílem.</p>
      <p><b><a href="https://www.kurzy.cz/makroekonomika/nezamestnanost/">Nezaměstnanost</a> v <a href="https://www.kurzy.cz/tema/eurozona/">eurozóně</a> v říjnu mírně poklesla na 7,5 % ze zářijových 7,6 %. </b>Průměr za celou Evropskou unii pak dosáhl 6,3 %. Nejnižší <a href="https://www.kurzy.cz/makroekonomika/nezamestnanost/">míru nezaměstnanosti</a> v rámci unie dlouhodobě vykazuje <a href="https://www.kurzy.cz/obec/ceska/">Česká</a> republika (2,2 %), jen lehce vyšší je <a href="https://www.kurzy.cz/makroekonomika/nezamestnanost/">nezaměstnanost</a> v sousedním Německu (3,1 %). Situace na <a href="https://www.kurzy.cz/cnb/ekonomika/prace-a-mzdy/">trhu práce</a> v jižních zemích EU je podstatně horší, premiantem v negativním slova smyslu je <a href="https://www.zajezdy.cz/spanelsko/">Španělsko</a>, kde počet lidí bez <a href="https://www.kurzy.cz/prace/">práce</a> dosahuje 14,2 %.</p>
      <p><a href="https://www.kurzy.cz/koruna/">Koruna</a> během dneška umazala včerejší ztráty a její kurz se vrátil do blízkosti <a href="https://www.kurzy.cz/kurzy-men/aktualni/CZK-EUR/">EUR/CZK</a> 25,5. Spolu s <a href="https://www.kurzy.cz/koruna/">korunou</a> posilovaly i ostatní měny regionu.</p>
      <p>
        <b>
          <i>Autor: Luboš Růžička, analytik <br/>Editor: Eliška Jelínková, analytička <br/>Tým ekonomického výzkumu Raiffeisenbank a.s.</i>
        </b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/505435-okenko-trhu-data-z-us-trhu-prace-potvrdila-nadale-dobrou-kondici-ekonomiky/"/>
        <a href="https://www.kurzy.cz/zpravy/499475-okenko-trhu-philadelphia-fed-index-trhy-docela-polekal/"/>
        <a href="https://www.kurzy.cz/zpravy/481715-okenko-trhu-hdp-vzrostl-v-souladu-s-ocekavanim-trhu/"/>
        <a href="https://www.kurzy.cz/zpravy/507225-okenko-trhu-us-trh-prace-nepotesil-hlasi-220-tisic-novych-zadosti-a-pribylo-i-tech-pokracujicich/"/>
        <a href="https://www.kurzy.cz/zpravy/472962-okenko-trhu-spotrebitelska-inflace-sice-zpomalila-nicmene-jadrova-inflace-naopak-zrychlila-na/"/>
        <a href="https://www.kurzy.cz/zpravy/474336-okenko-trhu-vyjednavani-smlouvy-o-brexitu-dospely-do-finale/"/>
        <a href="https://www.kurzy.cz/zpravy/475048-okenko-trhu-vykonnost-ceskeho-exportu-slabne/"/>
        <a href="https://www.kurzy.cz/zpravy/477513-okenko-trhu-americky-dolar-v-reakci-na-zverejnena-makrocisla-oslabuje/"/>
        <a href="https://www.kurzy.cz/zpravy/478397-okenko-trhu-cesky-rozpocet-skoncil-loni-v-prebytku-usa-nema-schvaleny-rozpocet-2019/"/>
        <a href="https://www.kurzy.cz/zpravy/477823-okenko-trhu-pres-prosincovy-narust-spotrebitelska-duvera-od-poloviny-roku-setrvale-klesa/"/>
        <a href="https://www.kurzy.cz/zpravy/472029-okenko-trhu-cnb-zvysila-sazby-nova-prognoza-cnb-optimisticka-neni-index-nakupnich-manazeru/"/>
        <a href="https://www.kurzy.cz/zpravy/476578-okenko-trhu-ecb-ukoncila-kvantitativni-uvolnovani-mayova-obhajila-pozici-italie-upravila-rozpocet/"/>
      </related>
    </article>
  </body>
</html>