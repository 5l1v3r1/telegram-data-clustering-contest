<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/insieme-contro-il-razzismo-ecco-la-lettera-della-serie-a-la-roma-chiediamo-una-policy-efficace/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-29T15:08:20+00:00"/>
    <meta property="og:title" content="“Insieme contro il razzismo”, ecco la lettera della Serie A. La Roma: “Chiediamo una policy efficace”"/>
    <meta property="og:description" content="Il club giallorosso, con gli altri 19 del massimo campionato italiano, pubblica sui propri canali l'iniziativa per combattere questo fenomeno"/>
  </head>
  <body>
    <article>
      <h1>“Insieme contro il razzismo”, ecco la lettera della Serie A. La Roma: “Chiediamo una policy efficace”</h1>
      <h2>Il club giallorosso, con gli altri 19 del massimo campionato italiano, pubblica sui propri canali l’iniziativa per combattere questo fenomeno</h2>
      <address><time datetime="2019-11-29T15:08:20+00:00">29 Nov 2019, 15:08</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>La <b>Roma</b> da sempre è in prima linea per la lotta al razzismo e oggi, attraverso un tweet sul proprio profilo, fa sapere che insieme agli altri 19 club della <b>Serie A</b>, pubblica una lettera aperta per chiedere aiuto nel combattere questo fenomeno. Il club poi aggiunge sui social: <i>“Ci impegniamo pubblicamente a fare meglio e chiediamo una efficace policy contro il razzismo, con nuove leggi e regolamenti”.</i></p>
      <p>
        <b>Ecco la lettera aperta a tutti coloro che amano il calcio italiano pubblicata sul sito giallorosso:</b>
      </p>
      <p>“Dobbiamo riconoscere che abbiamo un serio problema con il razzismo negli stadi italiani e che non l’abbiamo combattuto a sufficienza nel corso di questi anni. Anche in questa stagione, le immagini del nostro calcio, in cui alcuni giocatori sono stati vittime di insulti razzisti, hanno fatto il giro del mondo, scatenando ovunque dibattito.</p>
      <p>È motivo di frustrazione e vergogna per tutti noi.</p>
      <p>Nel calcio, così come nella vita, nessuno dovrebbe mai subire insulti di natura razzista. Non possiamo più restare passivi e aspettare che tutto questo svanisca.</p>
      <p>Su spinta degli stessi club, nelle ultime settimane, è stato avviato un confronto costruttivo con Lega Serie A, FIGC ed esperti internazionali su come affrontare e sradicare questo problema dal mondo del calcio.</p>
      <p>Noi, i club che sottoscrivono questa lettera, siamo uniti dal desiderio di seri cambiamenti e la Lega Serie A ha dichiarato la sua intenzione di guidare questo percorso attraverso una solida e completa politica anti-razzismo in Serie A, con nuove leggi e regolamenti più severi, assieme a un piano di sensibilizzazione mirato per tutti coloro che sono coinvolti in questo sport riguardo al flagello del razzismo.</p>
      <p>Non abbiamo più tempo da perdere.</p>
      <p>Dobbiamo agire uniti con rapidità e determinazione, e così faremo di qui in avanti. Ora più che mai il contributo e il sostegno di tutti voi, tifosi dei nostri club e del calcio italiano, sarà fondamentale in questo sforzo di vitale importanza”.</p>
      <p>In fede,</p>
      <p>Atalanta, Bologna, Brescia, Cagliari, Fiorentina, Genoa, Hellas Verona, Inter Milan, Juventus, Lazio, Lecce, AC Milan, Napoli, Parma, AS Roma, Sampdoria, Sassuolo, SPAL, Torino, Udinese</p>
    </article>
  </body>
</html>