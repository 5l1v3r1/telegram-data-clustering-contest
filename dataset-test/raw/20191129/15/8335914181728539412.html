<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/premieryt-poiska-i-prie-ostavkata-na-biser-petkov-6102725"/>
    <meta property="og:site_name" content="Vesti"/>
    <meta property="article:published_time" content="2019-11-29T15:11:00+00:00"/>
    <meta property="og:title" content="Премиерът поиска и прие оставката на Бисер Петков"/>
    <meta property="og:description" content="Каква е причината"/>
  </head>
  <body>
    <article>
      <h1>Премиерът поиска и прие оставката на Бисер Петков</h1>
      <h2>Каква е причината</h2>
      <address>
        <time datetime="2019-11-29T15:11:00+00:00">29 Nov 2019, 15:11</time>
      </address>
      <aside>
        <a href="https://vbox7.com/emb/external.php?vid=5e14cfb239&amp;autoplay=1">Видео</a>
      </aside>
      <p>Министър-председателят Бойко Борисов поиска и прие оставката на министъра на труда и социалната политика Бисер Петков, съобщиха от пресслужбата на Министерски съвет.</p>
      <p>Кадровото решение на премиера е въз основа на натрупани във времето основания. Премиерът счита, че темповете, с които Министерството на труда и социалната политика работи, не отговарят на обществено-политическите очаквания, съобщават от правителствената пресслужба.</p>
      <p>Към момента повече подробности не се споменават.</p>
      <p>
        <i>През лятото социалният министър също бе подал оставка, като и тогава премиерът я прие. Официалните мотиви за оставката на Бисер Петков бяха свързани с исканията на родителите на деца с увреждания за закон за личната помощ, който да гарантира финансова подкрепа и асистентска услуга за всеки човек според потребностите му.</i>
      </p>
      <p>
        <a href="https://www.vesti.bg/bulgaria/socialniiat-ministyr-biser-petkov-podade-ostavka-6083295">
          <i>Социалният министър Бисер Петков подаде оставка</i>
        </a>
      </p>
      <p>
        <i>Почти веднага след това оставката му беше върната, а Бисер Петков отново зае поста си.</i>
      </p>
      <p>
        <i>Решението бе прието със задоволство от майките на деца с увреждания. Синдикатите също искаха Бисер Петков за свой партньор и в бъдеще.</i>
      </p>
      <p>
        <i>Завърналият се тогава министър проведе среща с протестиращите. Двете страни се разбраха да изчистят проектозакона за личната помощ. А протестиращите признаха, че оставката е ускорила дебата. </i>
      </p>
      <p>
        <a href="https://www.vesti.bg/bulgaria/politika/biser-petkov-kaza-koj-opredelia-sydbata-mu-na-ministyr-6083318">Бисер Петков: съдбата ми като министър зависи от хората с увреждания</a>
      </p>
      <p>
        <i>Най-пресният проблем в системата е с изплащането на обезщетенията на нетрудоспособност и подхвърленото предложение първият ден от болничния да бъде за сметка на работещия. Темата срещна широк обществен отзвук.</i>
      </p>
      <p>
        <i>Премиерът увери, че предложението на управляващата коалиция няма да бъде гласувано, но синдикатите от КТ "Подкрепа" излязоха на голям протест на 27 ноември. Митинг-шествието премина през Народното събрание, където представители на КТ "Подкрепа" внесоха протестна декларация с исканията си – първите пет дни от болничните да са за сметка на работодателите и те да покриват 100% от него, а не 70% както е в момента.</i>
      </p>
      <p>
        <i>Оставката на Бисер Петков идва в момент, когато след няколко дни ще бъде гласуван Бюджет 2020, както и бюджетите на здравната каса и този на държавното обществено осигуряване.</i>
      </p>
      <p>
        <b>
          <i>Бисер Петков е поредният министър, който напуска настоящия кабинет на Борисов.</i>
        </b>
      </p>
      <p>
        <i>Досега от "Дондуков" 1 си тръгнаха Румен Порожанов, който ръководеше земеделието.</i>
      </p>
      <p>
        <i>Още в началото на мандата оставка подаде проф. Николай Петров, който беше министър на здравеопазването.</i>
      </p>
      <p>
        <i>Заради трагедията край Своге си тръгнаха транспортният министър Ивайло Московски, вътрешният министър Валентин Радев и регионалният министър Николай Нанков.</i>
      </p>
      <p>
        <i>През ноември 2018 г. последва оставката на тогавашния вицепремиер Валери Симеонов, след като 26 дни майките на деца с увреждания протестираха под прозорците на Министерски съвет.</i>
      </p>
      <p>
        <i>В началото на 2019 г. избухна и скандалът с апартаментите на управляващите на преференциални цени. Тогава си тръгна правосъдният министър Цецка Цачева, зам.-министри и вторият човек в ГЕРБ – Цветан Цветанов.</i>
      </p>
      <p>
        <i>Теменужка Петкова също подаде оставка през 2018 година, но тя не беше приета и министърът на енергетиката все още е на поста си. </i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
      </p>
      <p>
        <i>За още актуални новини от Vesti.bg последвайте страницата ни в <a href="https://www.instagram.com/vesti.bg_/">Instagram</a></i>
      </p>
    </article>
  </body>
</html>