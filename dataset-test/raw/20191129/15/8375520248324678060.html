<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/uryad-zvilniv-kerivnikiv-pyatoh-pidprijemstv-ukrspirtu-643415.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-29T15:48:08+00:00"/>
    <meta property="og:title" content="Уряд звільнив керівників п’ятьох підприємств «Укрспирту»"/>
    <meta property="og:description" content="Аудит спиртових заводів України завершується 1 грудня"/>
  </head>
  <body>
    <article>
      <h1>Уряд звільнив керівників п’ятьох підприємств «Укрспирту»</h1>
      <address>
        <time datetime="2019-11-29T15:48:08+00:00">29 Nov 2019, 15:48</time>
      </address>
      <h4>Аудит спиртових заводів України завершується 1 грудня</h4>
      <p>Міністр розвитку економіки, торгівлі та сільського господарства Тимофій Милованов заявив про звільнення п'яти керівників регіональних підприємств державного підприємства «Укрспирт».</p>
      <p>Про це міністр написав у <a href="https://www.facebook.com/permalink.php?story_fbid=1532073910295119&amp;id=100004775745586">Facebook</a>.</p>
      <p>«28 листопада за порушення порядку ведення виробничої діяльності на місцях звільнено керівників: Артемівського МПД (місце проведення діяльності — ред.), Липницького МПД, Новоборовицького МПД, Рава-Руського МПД. Сьогодні звільнився з посади т.в.о. керівника Борокського місця провадження діяльності та зберігання спирту», - написав Милованов.</p>
      <p>За його словами, наразі завершуються аудити в концерні та ДП «Укрспирт», які свідчать про неприбутковість підприємств, які ще й завдають шкоди державі.</p>
      <p>Раніше президент Зеленський заявляв, що понад половина виробництва державного підприємства спиртової та лікеро-горілчаної промисловості «Укрспирт» перебуває в «тіні».</p>
      <p>У Мінекономіки повідомляли про намір провести <a href="https://glavcom.ua/news/do-zimi-v-ukrajini-provedut-audit-usih-spirtovih-zavodiv--637048.html">аудит спиртових заводів в Україні до 1 грудня</a> 2019 року.</p>
      <p>Також керівник міністерства Тимофій Милованов наголошував, що ДП «Укрспирт» буде передане на приватизацію.</p>
      <p>У жовтні 2019 року уряд звільнив виконувача обов’язків директора ДП «Укрспирт» Юрія Лучечка та <a href="https://glavcom.ua/news/uryad-zminiv-kerivnikiv-ukrspirtu-ta-derzhprodspozhivsluzhbi-634814.html">призначив на цю посаду Сергія Блескуна</a>, радника міністра економіки з питань спиртової галузі, що раніше працював у ТОВ «Компанія Май Україна» та був заступником керівника ДП «Укрспирт».</p>
      <p>1 листопада 2019 року Милованов поінформував про оголошення конкурсу на посаду керівника державного підприємства спиртової та лікеро-горілчаної промисловості «Укрспирт». Заявки на участь у конкурсі прийматимуть протягом 30 днів.</p>
      <p>Верховна Рада 15 листопада підтримала у першому читанні законопроєкт про демонополізацію спиртової галузі (№2300). Законопроєктом пропонується внести зміни до закону «Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального», які передбачають, зокрема, скасування державної монополії на виробництво спирту, починаючи з 1 січня 2020 року, та повну лібералізацію експорту спирту з України.</p>
      <p>Читайте також: </p>
      <blockquote>   •  <b><a href="https://glavcom.ua/publications/privatizaciya-istoriya-velikoji-komerciji-635796.html">Приватизація: історія великої комерції<br/></a></b>   •  <b><a href="https://glavcom.ua/economics/finances/zelenskiy-i-spirt-navishcho-prezident-posyagnuv-na-derzhavnu-monopoliyu-635124.html">Зеленський і спирт. Навіщо президент посягнув на державну монополію</a></b></blockquote>
      <related>
        <a href="https://glavcom.ua/news/rinok-alkogolyu-ta-spirtu-viddayut-kontroleru-chasiv-yanukovicha-shcho-perehovujetsya-v-rf-lucenko-643252.html"/>
        <a href="https://glavcom.ua/news/uryad-zminiv-kerivnictvo-na-43-derzhavnih-pidprijemstvah-641031.html"/>
        <a href="https://glavcom.ua/news/direktor-ukrspirtu-bleskun-zvernuvsya-do-pravoohoronciv-639456.html"/>
      </related>
    </article>
  </body>
</html>