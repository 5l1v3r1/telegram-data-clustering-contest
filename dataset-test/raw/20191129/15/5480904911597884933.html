<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-dokoncila-praci-na-miste-kradeze-v-drazdanske-klenotnici/1826794?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T15:01:00+00:00"/>
    <meta property="og:title" content="Policie dokončila práci na místě krádeže v drážďanské klenotnici"/>
    <meta property="og:description" content="Drážďany (Německo) - Čtyři dny po krádeži v drážďanské klenotnici Grünes Gewölbe (Zelená klenba), odkud zloději odnesli šperky nevyčíslitelné hodnoty, ukončili policejní technici práce na místě činu. Uvedl to dnes policejní mluvčí, napsala agentura DPA."/>
  </head>
  <body>
    <article>
      <h1>Policie dokončila práci na místě krádeže v drážďanské klenotnici</h1>
      <address><time datetime="2019-11-29T15:01:00+00:00">29 Nov 2019, 15:01</time> by <a rel="author" href="http://www.ctk.cz/" target="_blank">ČTK</a></address>
      <p>Drážďany (Německo) - Čtyři dny po krádeži v drážďanské klenotnici Grünes Gewölbe (Zelená klenba), odkud zloději odnesli šperky nevyčíslitelné hodnoty, ukončili policejní technici práce na místě činu. Uvedl to dnes policejní mluvčí, napsala agentura DPA.</p>
      <slideshow>
        <figure>
          <img src="https://i3.cn.cz/6/1574769893_P201911260510401.jpg"/>
        </figure>
        <figure>
          <img src="https://i3.cn.cz/6/1574769925_P201911260511201.jpg"/>
        </figure>
        <figure>
          <img src="https://i3.cn.cz/6/1574769818_P201911260509201.jpg"/>
        </figure>
        <figure>
          <img src="https://i3.cn.cz/6/1574718347_P201911251011501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3394">Fotogalerie: Krádež v drážďanské klenotnici</a>
        </figcaption>
      </slideshow>
      <p>Neznamená to však, že by se do muzea v klenotnici v Rezidenčním zámku mohli vrátit návštěvníci. Kdy si veřejnost bude znovu moci prohlédnout poklady v prostorách zrekonstruovaných podle jejich originální podoby z roku 1733, není zatím jasné. Podle představitelů saských státních uměleckých sbírek je nutné opravit vitrínu, v níž se nacházely ukradené šperky. Ty, které zloději neukradli, zajistili pracovníci muzea.</p>
      <p>Pro vyšetřovatele nyní začíná práce, kterou mluvčí státního zastupitelství v Drážďanech přirovnal ke skládání puzzle. Ve čtvrtek policie vypsala odměnu ve výši půl milionu eur (12,76 milionu korun) za tip vedoucí k dopadení pachatelů. Nikdo se ale zatím s takovou informací nepřihlásil, píše DPA.</p>
    </article>
  </body>
</html>