<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221411/slovaci-pred-majstrovstvami-sveta-zbroja-petrovicky-moze-pocitat-so-zamorskymi-posilami"/>
    <meta property="og:site_name" content="Športky.sk"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="Slováci pred majstrovstvami sveta zbroja: Petrovický môže počítať so zámorskými posilami"/>
    <meta property="og:description" content="BRATISLAVA - Slovenskú hokejovú reprezentáciu do 20 rokov čaká záverečná fáza prípravy na juniorský svetový šampionát v Česku. Tréner SR"/>
  </head>
  <body>
    <article>
      <h1>Slováci pred majstrovstvami sveta zbroja: Petrovický môže počítať so zámorskými posilami</h1>
      <address>
        <time datetime="2019-11-29T15:35:00+00:00">29 Nov 2019, 15:35</time>
      </address>
      <p>BRATISLAVA - Slovenskú hokejovú reprezentáciu do 20 rokov čaká záverečná fáza prípravy na juniorský svetový šampionát v Česku. Tréner SR "20" Róbert Petrovický zaradil na úvodný nominačný zoznam tridsať hráčov vrátane korčuliarov pôsobiacich v zahraničí.</p>
      <p>Najpočetnejšie zastúpenia v prvej nominácii na záverečnú fázu prípravy majú Trenčín a Detva. Z Dukly zabojuje o účasť na šampionáte šestica Martin Chromiak, Marko Stacha, Viktor Ďurina, Nicolas Ferenyi, Róbert Džugan a Kristián Kováčik. Z Detvy dorazí v pondelok 9. decembra na zraz trio Andrej Golian, Oliver Turan a Filip Čenka.</p>
      <p>Spomedzi zámorských legionárov nechýba na zozname útočník Martin Faško-Rudáš z Everett Silvertips ani produktívny krídelník Oliver Okuliar. V 27 dueloch WHL za tím Lethbridge Hurricans nazbieral 34 bodov za 18 gólov a 16 asistencií. <b><i>"Chlapci zo zámoria už majú pripravené letenky. Som veľmi rád, že niektorí môžu prísť skôr a pripoja sa k nám v prvom týždni spoločnej prípravy," </i></b>uviedol pre hockeyslovakia.sk tréner Róbert Petrovický. Na margo výbornej formy Olivera Okuliara v prestížnej kanadskej juniorskej súťaži dodal: <b><i>"Oliver má výborné čísla, je zdravý, dobre pripravený. Sme radi, že mu to ide a že ho uvidíme už v úvodnom týždni. Verím, že bude platný pre tím ako každý jeden z nominovaných hráčov."</i></b></p>
      <p>Úvodný zraz v záverečnej fáze prípravy na MS (26. decembra 2019 – 5. januára 2020) je na programe v pondelok 9. decembra v Žiline. Tréneri chcú mať zakaždým až do konca prípravného obdobia k dispozícii päť formácií. <b><i>"Aby chlapci stále cítili konkurenciu. Každý jeden dostane šancu. Keďže ďalší hráči sa k nám budú postupne pripájať, niektorí zakaždým budú musieť odísť. S takou možnosťou musia počítať,"</i></b> dodal Petrovický pre hockeyslovakia.sk.</p>
      <p>
        <u>Nominácia SR "20" na záverečnú fázu prípravy pred MSJ a kemp v Žiline (9. - 13. decembra 2019)</u>
      </p>
      <p><b>Hráči podľa klubov: </b>Dominik Sojka (HC '05 Banská Bystrica), Ján Sarvaš (HC '05 Banská Bystrica/HK Levice), Dominik Jendek (HC Slovan Bratislava), Filip Čenka, Andrej Golian, Oliver Turan (všetci HC 07 Detva), Adam Paulíny (MHA Martin), Jakub Minárik (HK Nitra), Boris Česánek, Roman Rýchlik (obaja HK ŠKP Poprad), Jakub Nespala (HK ŠKP Poprad/HK Spišská Nová Ves), Eugen Rabčan (HK Spišská Nová Ves/HKM Zvolen), Martin Chromiak, Marko Stacha (obaja HK Dukla Trenčín), Kristián Kováčik (HK Dukla Trenčín/MsHK Žilina), Viktor Ďurina (HK Dukla Trenčín/MHK Dubnica nad Váhom), Nicolas Ferenyi (HK Dukla Trenčín/HK '95 Považská Bystrica), Róbert Džugan (HK Dukla Trenčín/HC Topoľčany), Oliver Fatul (HKM Zvolen), Marek Minárik (MsHK Žilina), Martin Bučko, Jakub Lackovič (obaja MsHKM Žilina), Marcel Dlugoš (MsHKM Žilina/MHk 32 L. Mikuláš), Samuel Kňažko, Dávid Mudrák (obaja TPS Turku, Fín.), Michal Mrázik (Linköping HC, Švéd.), Martin Vitaloš (Rögle Angelholm, Švéd.), Daniel Vladimír Tkáč (Merritt Centennials, Kan.), <b>pripoja sa 11. decembra:</b> Martin Faško-Rudáš (Everett Silvertips, Kan.), Oliver Okuliar (Lethbridge Hurricans, Kan.)</p>
      <footer><b>Zdroj:</b> TASR<br/><b>Foto:</b> TASR/Martin Palkovič</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221393/video-velky-chlap-s-velkym-srdcom-zdeno-chara-ide-prikladom-na-lade-aj-mimo-neho"/>
        <a href="https://sportky.zoznam.sk/c/221375/cernak-nenechal-faul-na-hlavu-iba-tak-slovensky-bek-ukazal-charakter-okamzita-reakcia-dahlina"/>
        <a href="https://sportky.zoznam.sk/c/221313/video-velka-slovenska-noc-v-nhl-historicky-okamih-toto-sa-podarilo-iba-3x-v-dejinach"/>
        <a href="https://sportky.zoznam.sk/c/221207/video-palko-legendy-ako-ty-zostanu-pre-narod-naveky-nesmrtelne-vsetko-najlepsie-do-neba-demo"/>
      </related>
    </article>
  </body>
</html>