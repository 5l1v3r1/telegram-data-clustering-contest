<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/fethullah-gulenin-veliahtinin-telefon-kayitlarindan-kimler-cikti-kimler-29111932.html"/>
    <meta property="og:site_name" content="OdaTV"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="Fethullah Gülen'in veliahtının telefon kayıtlarından kimler çıktı kimler"/>
    <meta property="og:description" content="Yine görüyoruz ki, kimsenin siyasi ayağın üzerine gitme niyeti yok. Ancak en azından birilerinin bu isimlere de “Tekalan'la neden görüştünüz, neden mesajlaştınız?” diye sorması gerekmez mi?"/>
  </head>
  <body>
    <article>
      <h1>Fethullah Gülen'in veliahtının telefon kayıtlarından kimler çıktı kimler</h1>
      <h2>Yine görüyoruz ki, kimsenin siyasi ayağın üzerine gitme niyeti yok. Ancak en azından birilerinin bu isimlere de “Tekalan'la neden görüştünüz, neden mesajlaştınız?” diye sorması gerekmez mi?</h2>
      <address><time datetime="2019-11-29T15:35:00+00:00">29 Nov 2019, 15:35</time> by <a rel="author" href="https://odatv.com/yazar/muyesser-yildiz" target="_blank">Müyesser Yıldız</a></address>
      <p>Prof. Şerif Ali Tekalan...</p>
      <p>2010-2016 yılları arasında Fatih Üniversitesi Rektörü'ydü.</p>
      <p><b>“FETÖ tepe yöneticilerinden”</b> olduğu söylenen isimlerden ilk o firar etti. </p>
      <p>Fetullah Gülen'den sonra örgütün başına geçebilecek kişi olarak görülüyor.</p>
      <p>Şu anda da ABD'nin Teksas Eyaleti'nde “<b>FETÖ okulu</b>” Kuzey Amerikan Üniversitesi'nin (North American University) Rektörlüğünü yapıyor.</p>
      <p>2 yıl önce Tekalan'ın bu göreve getirildiği ortaya çıkınca Erdoğan, şöyle tepki göstermişti:</p>
      <p>
        <b>“FETÖ üyesi teröristler bazı ülkelere sığınmaktadır. Sığınma hakkı Suriyeli, Arakanlı mültecilerden esirgenirken, FETÖ’cü ve PKK’lı teröristlere bu altın tepside sunuluyor. Ülkemizde kara listede olan bir FETÖ terör örgütü mensubu ABD’de bir üniversite rektör olarak atanabiliyor. Bu ne menem bir iştir? FETÖ fırsat bulduğu her ülkede Türkiye aleyhine algı operasyonları yürütüyor. Milletin hasmı hangi yapı varsa, onun eteğine yapışıyor. Ortak gayretlerimiz neticesinde bu belayı milletimizin başından defedeceğiz.”</b>
      </p>
      <p>Hakkında yakalama kararı bulunan Tekalan, halen onlarca davada yargılanıyor.</p>
      <p>Adı son olarak Ankara'da Rus Büyükelçisi Karlov'un öldürülmesi davasına karıştı. Cinayetin işlendiği serginin organizatörüyle arasında para trafiği olduğunun tespit edildiği bildirildi.  </p>
      <p>
        <b>HTS KAYITLARI DOSYAYA GELDİ</b>
      </p>
      <p>İşte Karlov suikastı davasında Şerif Ali Tekalan'ın HTS kayıtları da dosyaya girdi. 2012-2016 arasındaki kayıtlarda binlerce görüşme var.</p>
      <p>Öncelikle şunu belirtelim; Listede yer alan kişi ve kurumlara ait isim ve telefon numaralarının pek çoğunun daha detaylı kimlik ve baz bilgilerini içeren bölümlerinde <b>“Kayıt bulunamadı”</b> ibaresi yer alıyor.</p>
      <p>Bu durumda iki ihtimal var; Ya bazı isimlerin bilgileri gizlenmek istenmiş ya da bir kısmı için isim benzerliği sözkonusu!..</p>
      <p>HTS kayıtlarına geçersek;</p>
      <p><b>“FETÖ üyeliğine”</b> ilişkin davalarda çok dikkate alınmasa da Erdoğan, <b>“FETÖ'yle mücadele”</b> konusunda 17/25 Aralık 2013 gibi bir milat belirlediği için bu tarihe kadar olan görüşmelerin üzerinde durmayalım. </p>
      <p>Ancak sonraki sürece dair önemli bir gösterge olması açısından Tekalan'ın 2012 yılında hangi isimlerle görüştüğünü ve mesajlaştığını kayda geçirmemiz gerekiyor. Bu süreçte, 7 Şubat MİT krizinin yaşandığını, Haziran'da da Erdoğan'ın, <b>“Bu hasret bitsin”</b> çağrısında bulunduğu <b>“FETÖ”</b> organizasyonu Türkçe Olimpiyatları'nın yapıldığını hatırlatalım.</p>
      <p>Tekalan'ın telefonla aradığı-arandığı, mesaj attığı ve mesaj aldığı isimler şunlar:</p>
      <p>
        <b>Mevlüt Çavuşoğlu, Bülent Arınç, Abdülkadir Aksu, Mehmet Sağlam, Hüseyin Kocabıyık, Ahmet İyimaya, Nabi Avcı, Edibe Sözen, Cevdet Erdöl, Süleyman Soylu, Yaşar Yakış.</b>
      </p>
      <p>
        <b>Listede Hikmet Çetin, Nurettin Demir, Metin Lütfü Baydar, Mustafa Destici, Lütfullah Kayalar ve Vehbi Dinçerler ile Yılma Durak da var.</b>
      </p>
      <p>Dikkat çekici bürokrat ve kurumlar ise şöyle:</p>
      <p>
        <b>YÖK Başkanı Yekta Saraç, TRT eski Genel Müdürü İbrahim Şahin, Prof. Yunus Söylet, MİT eski Müsteşar Yardımcısı Cevat Öneş, halen “FETÖ”den tutuklu isimler eski istihbaratçı Basri Aktepe (Şubat 2012'de peşpeşe 5 kez görüşme), eski polis müdürü Recep Gültekin, eski TİB Başkanvekili Osman Nihat Şen.</b>
      </p>
      <p>
        <b>TBMM Başkanlığı, Cumhurbaşkanlığı Genel Sekreterliği, Milli Eğitim Bakanlığı Özel Kalem Müdürlüğü, AKP Genel Merkezi, Diyanet İşleri Başkanlığı.</b>
      </p>
      <p>
        <b>Ve ABD'nin Ankara Büyükelçiliği ile Mart-Haziran ayları arasında 20 civarında görüşme.</b>
      </p>
      <p>
        <b>17/25 ARALIK 2013 SONRASI</b>
      </p>
      <p>17/25 Aralık süreci ve sonrasına gelirsek; </p>
      <p>1 Aralık 2013 ve 31 Aralık 2014 tarihleri arasında Tekalan'ın şu isimlerle görüştüğü veya mesajlaştığı görülüyor:</p>
      <p>
        <b>Mehmet Sağlam, Abdülkadir Aksu, Vecdi Gönül, Ali Coşkun, Yaşar Yakış, Egemen Bağış, Faik Tunay, Vahit Kirişçi, Bayram Özçelik, Hüseyin Kocabıyık, Said Yazıcıoğlu, Hüseyin Çelik, Faruk Özak, Ahmet İyimaya, Reha Çamuroğlu, Ömer Faruk Öz, İlyas Çakır, Murat Başesgioğlu, Muzaffer Baştopçu, merhum Galip Demirel.</b>
      </p>
      <p>Mesela 8 Kasım 2014'te Abdülkadir Aksu ile 3 kez görüşmüşler.</p>
      <p>Aynı döneme ilişkin olarak listede yer alan diğer isimler de şunlar:</p>
      <p>
        <b>Hikmet Çetin, Metin Lütfü Baydar, İstemihan Talay, Mustafa Akaydın, Ahmet Toptaş, M. Sarıgül, Fethi Yaşar.</b>
      </p>
      <p>
        <b>Ekmeleddin İhsanoğlu, Meral Akşener, Kenan Tanrıkulu, Mehmet Parsak, Oktay Vural, Yılma Durak, merhum Yusuf Ziya İrbeç.</b>
      </p>
      <p>
        <b>Mustafa Kamalak, Oltan Sungurlu, Remzi Çayır, Vehbi Dinçerler, Gaffar Yakın.</b>
      </p>
      <p>
        <b>Yekta Saraç, Mehmet Görmez, İbrahim Şahin, Ali Bardakoğlu, Yunus Söylet, Ömer Sertbaş (Binali Yıldırım'ın danışmanı), Mehmet Haberal, Cevat Öneş, İbrahim Şahin, Kutlu Savaş, İlyas Arlı (Danıştay üyesi), Hasan Basri Aktan, İzzettin Doğan, “FETÖ”den tutuklu Av. Mehmet Rasim Kuseyri, Fatma Ceyda Ertüzün (Adnan Oktar davası şüphelisi).</b>
      </p>
      <p>Ayrıca Hüseyin Gülerce (3 Aralık-27 Aralık 5 görüşme, 4 mesaj, 3 Haziran 2014'te 83 saniye görüşme), Adem Yavuz Arslan, Ali Bulaç, Faruk Mercan. </p>
      <p>
        <b>En çok görüşülen kurumların başında ise Cumhurbaşkanlığı Genel Sekreterliği, Anayasa Mahkemesi Başkanlığı, Başbakanlık, Dışişleri Bakanlığı, Enerji Bakanlığı, Çalışma ve Sosyal Güvenlik Bakanlığı, Sanayi ve Teknoloji Bakanlığı, Diyanet İşleri Başkanlığı ile TRT Genel Müdürlüğü geliyor.</b>
      </p>
      <p>
        <b>ARINÇ'IN DAMADI MI?</b>
      </p>
      <p>Bu döneme ilişkin olarak bir isimden ayrıca söz etmemiz gerekiyor.</p>
      <p>Bu isim geçtiğimiz günlerde beraatine karar verilen TBMM eski Başkanı Bülent Arınç'ın damadı Ekrem Yeter midir bilmiyoruz, ama 16 Mayıs 2014'te Ali Şerif Tekalan'ı aradığı, 121 saniye görüştükleri, ardından 2 mesaj attığı, 17-18-19 Mayıs'ta da toplam 128 saniye görüştükleri ve 3 kez mesajlaştıkları görülüyor.</p>
      <p>Yeter olup, olmadığını neden mi bilemiyoruz? Çünkü en başta belirttiğimiz gibi, Ekrem Yeter isminin karşısında da <b>“Kayıt bulunamadı”</b> notu var.</p>
      <p>
        <b>GÖRÜŞTÜĞÜ SON İSİMLER</b>
      </p>
      <p>Trafiğin oldukça azaldığı 2015 yılına da bakalım. Tekalan'ın görüştüğü, mesaj attığı veya aldığı isimler şöyle:</p>
      <p>
        <b>Ömer Faruk Öz, Faik Tunay, Burhanettin Uysal, M. Başesgioğlu, Faruk Özak, Burhanettin Uysal, Ahmet Toptaş, Yılma Durak, Hasan Basri Aktan, Yunus Söylet, Cevat Öneş, Doğu Ergil, Eser Karakaş.</b>
      </p>
      <p>Kayıtlara göre, Tekalan'a en son 3 Mayıs'ta Yılma Durak 5 mesaj attı. 6 Mayıs'ta Yunus Söylet 2 mesaj, Tekalan 1 mesaj gönderdi.</p>
      <p>Tekalan'la görüşen son isimler ise 13 Temmuz'da Yılma Durak, 21 Ekim'de Hasan Basri Aktan (2002-2009 yılları arasında Maliye Bakanlığı Müsteşarıydı) oldu.</p>
      <p>Sonrasında yönlendirilmiş birtakım aramalar ve 27 Temmuz-10 Ağustos 2016 tarihleri arasında da bazı mesajlar var, ancak tamamının karşısında yine “<b>Kayıt bulunamadı</b>” ibaresi yer alıyor. </p>
      <p>
        <b>İLGİNÇ BİR MESAJ</b>
      </p>
      <p>Bir yığın isim ve kurum saydık. Şimdi mahkemeye gelen bir kaydı aktaralım.</p>
      <p>Tekalan'a, 28 Temmuz 2014 Pazartesi günü saat 20.03.46'da bir mesaj gitmiş. Mesajın gönderildiği telefon numarası yok. Bu bölümde sadece <b>“R.T. Erdoğan”</b> yazıyor. Tabii karşısında yine <b>“Kayıt bulunamadı”</b> deniyor. Cumhurbaşkanlığı seçimlerine sayılı günler kala gelen mesaj muhtemelen vatandaşlara gönderilen seçim propagandasını içeriyordu.</p>
      <p>Evet, “<b>FETÖ</b>”nün en önemli ismi Şerif Ali Tekalan'ın HTS kayıtları böyle.</p>
      <p>Demiyoruz ki; Görüştüğüne, mesajlaştığına göre, bu isimler de <b>“FETÖ üyesi”.</b></p>
      <p>Ancak biliyoruz ki, bırakın görüşüp mesajlaşmayı, binlerce insan sadece telefonları ortak baz istasyonundan sinyal verdiği için “<b>FETÖ üyeliğinden</b>” yargılanıyor.</p>
      <p>Yine görüyoruz ki, kimsenin siyasi ayağın üzerine gitme niyeti yok.</p>
      <p>Ancak en azından birilerinin bu isimlere de “<b>Tekalan'la neden görüştünüz, neden mesajlaştınız</b>?” diye sorması gerekmez mi?</p>
      <p>
        <b>İLK AÇIKLAMA GELDİ</b>
      </p>
      <p>O dönem Malatya Milletvekili olan şimdi Kardemir Yönetim Kurulu Üyesi Ömer Faruk Öz, Odatv’ye açıklama yaptı. Öz, FETÖ'cülerle hiçbir şekilde bağlantısının bulunmadığını, bir yanlışlık, isim benzerliği olabileceğini söyledi.</p>
      <p>Öz, geçmişte FETÖ'yle en büyük mücadeleyi kendisinin verdiğini hatta 17 - 25 Aralık'tan önce Malatya'da yapılan Sanayi ve Ticaret Odası seçimlerinde FETÖ'cülerle karşı karşıya geldiğini, <b>"Bu oda seçimi değil adeta Tayyip Erdoğan'a başkaldırıdır"</b> dediğini bu yüzden Emre Uslu ve Tarık Toros tarafından tehdit edildiğini söyledi.</p>
      <p>Öz ayrıca bu yanlışın düzeltilmesi için mahkemeye müracaat edeceğini kaydetti.</p>
      <p>
        <b>HİKMET ÇETİN’DEN AÇIKLAMA</b>
      </p>
      <p>Ali Şerif Tekalan’ın HTS kayıtlarında ismi geçen TBMM Eski Başkanı, Eski Dışişleri Bakanı Hikmet Çetin de şu açıklamayı yaptı:</p>
      <p>
        <i>“Meclis başkanlığı yaptım. Bakanlık yaptım. Bir rektör bir profesör aramış. Görüşmüyorum diyecek halim yok. Konferanslara yemeklere yurtdışı seyahatlerine davet edildim. Ancak hiçbirisine katılmadım. Bunlar çok eski olaylar. Bunun FETÖ’cülükle bağdaştırılması mümkün değildir.”</i>
      </p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/erhan-celik-hakkinda-karar-26111910.html"/>
        <a href="https://odatv.com/onlarca-ilde-gozaltilar-08101922.html"/>
        <a href="https://odatv.com/fetonun-zenginleri-nasil-kurtarildi-12091920.html"/>
        <a href="https://odatv.com/30-ilde-operasyon-basladi-27071912.html"/>
        <a href="https://odatv.com/s-400ler-10-gun-icerisinde-geliyor-01071951.html"/>
        <a href="https://odatv.com/necdet-ozelin-genelkurmayi-teslim-ettigi-feto-sanigi-kumpasi-boyle-savundu-19061935.html"/>
        <a href="https://odatv.com/gorus-farkliliklarimizin-dava-arkadasligimizin-onune-gecmesine-musaade-etmemeliyiz-11051924.html"/>
        <a href="https://odatv.com/duyuyorum-ki-partimizde...-19031948.html"/>
        <a href="https://odatv.com/baktilar-cilgin-turkler-geliyor...-14031946.html"/>
        <a href="https://odatv.com/sorulari-calan-polislere-9-yillik-maas-cezasi-03031901.html"/>
        <a href="https://odatv.com/cezaevinde-hala-kendisini-gizleyen-orgut-yoneticilerini-ancak-bu-yontemle-ortaya-cikarabilirsiniz-15021935.html"/>
        <a href="https://odatv.com/pismanim-diyen-fetoculeri-samimi-bulmuyorum-08021940.html"/>
        <a href="https://odatv.com/fetonun-yeni-versiyonlari-11011905.html"/>
        <a href="https://odatv.com/219-kisiye-dev-operasyon-14121813.html"/>
        <a href="https://odatv.com/o-sinav-sorusturmasinda-40-gozalti-11091816.html"/>
        <a href="https://odatv.com/istanbulda-buyuk-operasyon-10091821.html"/>
        <a href="https://odatv.com/fetocu-kocasini-giyabinda-bosadi-09091848.html"/>
        <a href="https://odatv.com/12-ilde-34-gozalti-29081810.html"/>
        <a href="https://odatv.com/feto-ile-korkutup-dolandirdilar-19081800.html"/>
        <a href="https://odatv.com/tuzla-piyade-okuluna-feto-gozaltisi-18081800.html"/>
      </related>
    </article>
  </body>
</html>