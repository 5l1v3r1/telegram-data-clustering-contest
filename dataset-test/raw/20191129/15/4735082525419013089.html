<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191129196-Korwin-Mikke-o-strajku-klimatycznym-Nasi-licealisci-na-szczescie-czytaja-Korwin-Mikkego-i-Mentzena-wiec-nie-wariuja.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-29T15:42:01+00:00"/>
    <meta property="og:title" content="Korwin-Mikke o strajku klimatycznym: Nasi licealiści na szczęście czytają Korwin-Mikkego i Mentzena, więc nie wariują"/>
    <meta property="og:description" content="- Nasi licealiści nie dali się zwariować - ocenił Janusz Korwin-Mikke, komentując piątkowe strajki klimatyczne w Polsce i na świecie. Zdaniem polityka Konfederacji polscy uczniowie „trzeźwo wykorzystali walkę” ze zmianami klimatycznymi do „pójścia na wagary”."/>
  </head>
  <body>
    <article>
      <h1>Korwin-Mikke o strajku klimatycznym: Nasi licealiści na szczęście czytają Korwin-Mikkego i Mentzena, więc nie wariują</h1>
      <address><time datetime="2019-11-29T15:42:01+00:00">29 Nov 2019, 15:42</time> by <a rel="author">qm</a></address>
      <p>
        <b>- Nasi licealiści nie dali się zwariować - ocenił Janusz Korwin-Mikke, komentując piątkowe strajki klimatyczne w Polsce i na świecie. Zdaniem polityka Konfederacji polscy uczniowie „trzeźwo wykorzystali walkę” ze zmianami klimatycznymi do „pójścia na wagary”.</b>
      </p>
      <p>„Dosyć słów, teraz czyny!" - pod takim hasłem w Warszawie rozpoczął się kolejny strajk, który organizują młodzi ludzie, zainspirowani działaniami Grety Thunberg. Podobne protesty odbywają się w całej Polsce, w tym między innymi w Krakowie, Gdyni, Łodzi, Katowicach, Wrocławiu czy Poznaniu.</p>
      <p>„Kryzys klimatyczny musi być priorytetem parlamentu, bez względu na jego skład - z tego powodu nawet świeżo po wyborach, oczekujemy od jego nowych członków natychmiastowych i zdecydowanych działań. Po wrześniowej mobilizacji praktycznie wszystkie partie tworzące nowy parlament podpisały nasze postulaty, jednocześnie zobowiązując się do ich realizacji. Tak jak zapowiadaliśmy - nie wystarczą nam obietnice i puste słowa. Będziemy naciskać na tych, którzy zdecydowali się nas reprezentować, dopóki słowa nie będą odzwierciedlone w działaniu” - podkreślają na Facebooku organizatorzy strajku.</p>
      <p>Jednak zdaniem Janusza Korwin-Mikkego „nasi licealiści nie dali się zwariować”. „Na Zachodzie walka z GlOciem (w ten sposób Korwin-Mikke skracał termin „globalne ocieplenie” - red.) traktowana jest śmiertelnie poważnie – trudno więc się dziwić, że młodzież wpada w choroby psychiczne. Np. panna Greta Thunberżanka słyszała dziesięć razy dziennie, że za 20 lat Ziemia wyschnie, zaleje nas morze, chmury zasłonią słońce, więc będzie zimno – ale powstrzymają ucieczkę ciepła, więc będzie upał. Można od tego zwariować? Można! Więc panna Thunberżanka dostała manii prześladowczej” - pisze poseł Konfederacji na swoim koncie na Facebooku.</p>
      <p>„Nasi licealiści na szczęście czytają Korwin-Mikkego i (Sławomira) Mentzena, więc nie wariują. Natomiast trzeźwo wykorzystali walkę z GlOciem do... pójścia na wagary!” - stwierdza były europoseł.</p>
      <p>Korwin-Mikke cytuje przy tym wypowiedź dla jednego z portali licealistki z Warszawy, która tłumaczyła: „strajki odbywają się rano, ponieważ chcemy podkreślić, że jesteśmy zmuszeni opuszczać szkołę, aby walczyć w obronie klimatu”. „Szkoły uczą teraz takich głupot, że może dobrze, że poszli na wagary?” - podsumowuje polityk Konfederacji.</p>
    </article>
  </body>
</html>