<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/lucrarile-de-extindere-si-modernizare-a-zonei-de-control-documente-de-pe-aeroportul-henri-coanda-au-fost-finalizate_1408223.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T15:20:54+00:00"/>
    <meta property="og:title" content="Lucrările de extindere şi modernizare a zonei de control documente de pe Aeroportul Henri Coandă au fost finalizate"/>
    <meta property="og:description" content="Lucrările de extindere şi modernizare a zonei de control documente de pe Aeroportul Internaţional"/>
  </head>
  <body>
    <article>
      <h1>Lucrările de extindere şi modernizare a zonei de control documente de pe Aeroportul Henri Coandă au fost finalizate</h1>
      <address><time datetime="2019-11-29T15:20:54+00:00">29 Nov 2019, 15:20</time> by <a rel="author">Denisa Miron</a></address>
      <p>Lucrările de extindere şi modernizare a zonei de control documente de pe Aeroportul Internaţional "Henri Coandă" din Capitală au fost finalizate, informează, vineri, Compania Naţională Aeroporturi Bucureşti (CNAB), într-o postare pe Facebook.</p>
      <p>"Astăzi, 29 noiembrie 2019, s-au încheiat lucrările de reamenajare şi a fost redeschisă integral zona de control documente pe fluxul de sosiri internaţionale al Aeroportului Henri Coandă. Lucrările au constat atât în extinderea şi modernizarea zonei de control documente, cât şi în amplasarea de ghişee noi pentru Poliţia de frontieră, simplificarea fluxurilor de pasageri şi, cel mai important, au condus la creşterea capacităţii de control cu 30% (de la 20 la 26 posturi de control). Totodată, a fost deschis un flux de control suplimentar, dedicat exclusiv zborurilor charter", notează CNAB.<br/><br/>La finele lunii iunie a acestui an, purtătorul de cuvânt al CNAB, Valentin Iordache, declara pentru AGERPRES că Aeroportul Otopeni va avea şase porţi de control automat al paşapoartelor (Automatic Border Control - ABC), care permit pasagerilor cu paşapoarte biometrice să treacă fără să mai stea faţă în faţă cu un poliţist de frontieră.</p>
    </article>
  </body>
</html>