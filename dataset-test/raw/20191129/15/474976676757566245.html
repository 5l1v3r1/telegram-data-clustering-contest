<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121998/to-moj-bezwzgledny-warunek-adamowicz-chce-sie-spotkac-z-matka-zabojcy-meza.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T15:50:00+00:00"/>
    <meta property="og:title" content="&quot;To mój bezwzględny warunek&quot;. Adamowicz chce się spotkać z matką zabójcy męża"/>
    <meta property="og:description" content="Wdowa po prezydencie Gdańska Pawle Adamowiczu zaznacza, że nie chowa urazy wobec matki Stefana W., zabójcy jej męża. Jak mówi, chce się spotkać z kobietą. Stawia jednak jeden warunek."/>
  </head>
  <body>
    <article>
      <h1>"To mój bezwzględny warunek". Adamowicz chce się spotkać z matką zabójcy męża</h1>
      <address>
        <time datetime="2019-11-29T15:50:00+00:00">29 Nov 2019, 15:50</time>
      </address>
      <h4>Wdowa po prezydencie Gdańska Pawle Adamowiczu zaznacza, że nie chowa urazy wobec matki Stefana W., zabójcy jej męża. Jak mówi, chce się spotkać z kobietą. Stawia jednak jeden warunek.</h4>
      <p>– Mówiłam to już wielokrotnie: bardzo mi żal matki osoby, która zabiła mojego męża. Ona też kogoś straciła – swojego syna. Do końca będzie żyła z ciężarem, że jej dziecko zabiło człowieka. Wierzę, że jako matka zrobiła wszystko co było w jej mocy, żeby jej syn był dobrym człowiekiem. Wierzę, że dla niej to tragedia – mówi Magdalena Adamowicz w rozmowie z portalem Wirtualna Polska.<br/>–</p>
      <p>Eurodeputowana chce się spotkać z matką Stefana W.: – Spotkam się z nią, gdy będę na to gotowa. Jednak na pewno nie przed urną z prochami Pawła, nie w Bazylice. To będzie spotkanie w cztery oczy, bez kamer i mikrofonów. To mój bezwzględny warunek.</p>
      <p>Niedawno matka zabójcy prezydenta Gdańska wyznała, że chce osobiście przeprosić rodzinę prezydenta Gdańska za to, co zrobił jej syn. – Chciałabym się z nimi spotkać tam, w kościele Mariackim, przy urnie prezydenta, żeby on był też z nami w tym momencie. Pochylić się nad jego urną, pomodlić się za jego duszę i jakby w tym momencie przeprosić raz jeszcze jego rodzinę, i prosić o to, żeby nam przebaczyli – mówiła w TVN24 pani Jolanta.</p>
      <p>Przypomnijmy, że do ataku na prezydenta Gdańska doszło 13 stycznia, podczas finału WOŚP w Gdańsku. Paweł Adamowicz otrzymał wówczas trzy ciosy nożem - zmarł dzień później w szpitalu. Na początku listopada "Fakty" TVN, podały, że obrońca Stefana W., wnosi o umieszczenie swojego klienta w zakładzie psychiatrycznym.</p>
      <footer>/ Źródło: wp.pl, TVN24 <br/>/ zdą</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121868/czy-ja-naprawde-kogos-zamordowalem-wstrzasajace-slowa-stefana-w.html"/>
        <a href="https://www.dorzeczy.pl/kraj/121995/prokuratura-zmienia-decyzje-ws-obrazliwego-wpisu-nergala-bedzie-dochodzenie.html"/>
      </related>
    </article>
  </body>
</html>