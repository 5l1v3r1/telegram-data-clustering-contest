<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/banjaluka/Radojicic-Banjaluci-nisam-nanio-nikakvu-stetu/571195?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-29T15:40:36+00:00"/>
    <meta property="og:title" content="Radojičić: Banjaluci nisam nanio nikakvu štetu"/>
    <meta property="og:description" content="BANJALUKA - Gradonačelnik Banjaluke Igor Radojičić izjavio je danas da nije uradio ništa na štetu ovog grada kada je riječ o zemljištu Poljoprivredne škole, ali da je, uprkos tome, dobio krivičnu prijavu."/>
  </head>
  <body>
    <article>
      <h1>Radojičić: Banjaluci nisam nanio nikakvu štetu</h1>
      <address><time datetime="2019-11-29T15:40:36+00:00">29 Nov 2019, 15:40</time> by <a rel="author">N.N.</a></address>
      <p>BANJALUKA - Gradonačelnik Banjaluke Igor Radojičić izjavio je danas da nije uradio ništa na štetu ovog grada kada je riječ o zemljištu Poljoprivredne škole, ali da je, uprkos tome, dobio krivičnu prijavu.</p>
      <p>"Nisam još razgovarao sa tužiocem, ali evo poslije tri godine prva krivična prijava. Tri godine se čovjek trudi da na ovom mjestu sa hiljadama ili desetinama hiljada akata koje prolaze kroz ruku ne napravi ni voljno ni nevoljno ništa što bi bilo na štetu grada ili građana, a onda zaradi krivičnu prijavu zato što štiti interes grada", rekao je Radojičić novinarima odgovarajući na pitanje u vezi sa krivičnom prijavom koju je protiv njega podnio vlasnik bijeljinskog "Oktan prometa" Vojin Mitrović.</p>
      <p>Kako su objavili pojedini mediji, Mitrović je prijavu podnio zbog "odbijanja prvog čovjeka Banjaluke da mu izda građevinsku dozvolu za gradnju benzinske pumpe na zemljištu Poljoprivredne škole".</p>
      <p>"Na izborima 2016. godine glavna linija napada opozicionih partija bilo je pitanje vlasništva zemljišta Poljoprivredne škole, 2019. godine krivična prijava dolazi od članova SNSD-a protiv gradonačelnika iz SNSD-a. Što se mene tiče, kao što sam počeo 2017, tako i sada nema nikakvog popuštanja kada je riječ o gradskom zemljištu i gradskoj imovini", rekao je Radojičić.</p>
      <p>On je naveo da je grad uspio u nekoliko sudskih procesa ostvariti uspjeh i vratiti u vlasništvo staru autobusku stanicu, Sokolski dom, Radnički univerzitet i dio zemljišta Poljoprivredne škole.</p>
      <p>"Ovdje je jedna osoba pokušala dobiti građevinsku dozvolu za zemljište koje je u sporu, a za koje grad tvrdi da je naše vlasništvo i za koje su čak izrečene, mislim, presude u krivičnim postupcima pojedinim licima da se radilo o malverzacijama", kaže Radojičić.</p>
      <p>On je istakao da grad ne može pod takvim okolnostima izdavati građevinske dozvole.</p>
      <p>Radojičić kaže da je Mitrovića vidio u nedjelju, 24. novemnbra, na proširenoj sjednici Izvršnog komiteta SNSD-a, ali da je iznenađen što mu nije ništa o ovome rekao.</p>
      <p>"Ni riječi na tu temu nije bilo osim kad sam dobio papir da treba da razgovaram sa tužiocem", rekao je Radojičić. </p>
    </article>
  </body>
</html>