<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915538"/>
    <meta property="og:site_name" content="Dnevnik"/>
    <meta property="article:published_time" content="2019-11-29T15:48:00+00:00"/>
    <meta property="og:title" content="Čustvena novinarska konferenca hudo bolnega Siniše Mihajlovića"/>
    <meta property="og:description" content="Trener italijanskega nogometnega prvoligaša Bologne Siniša Mihajlović, ki boleha za levkemijo, je na današnji čustveni in več kot uro trajajoči novinarski konferenci javnost seznanil s svojim zdravstvenim stanjem."/>
  </head>
  <body>
    <article>
      <h1>Čustvena novinarska konferenca hudo bolnega Siniše Mihajlovića</h1>
      <address><time datetime="2019-11-29T15:48:00+00:00">29 Nov 2019, 15:48</time> by <a rel="author">rk</a></address>
      <p>
        <b>Trener italijanskega nogometnega prvoligaša Bologne Siniša Mihajlović, ki boleha za levkemijo, je na današnji čustveni in več kot uro trajajoči novinarski konferenci javnost seznanil s svojim zdravstvenim stanjem.</b>
      </p>
      <p>Nekdanji srbski nogometni reprezentant je pred vsega desetimi dnevi opravil tretji krog obsevanj in zapustil bolnišnico, na današnji novinarski konferenci pa je v solzah razkril, kaj vse je zaradi levkemije prestajal v zadnjem obdobju. »Za mano so zelo zahtevni štirje meseci. Zdravili so me s kemoterapijo, vse skupaj pa sem uspel prebroditi s pomočjo svojega karakterja. Veliko oporo so mi nudili tudi zdravniki,« je priznal strateg Bologne<b> Siniša Mihajlović</b>, ki boleha za akutno obliko levkemije.</p>
      <p>»Opravičujem se, ker jokam. Hvala vsem, ki so me podpirali, še posebej navijačem Bologne, zaradi katerih sem se počutil, kot da sem njihov brat ali sin. Največja želja je bila, da vdihnem svež zrak, a tega nisem zmogel. Niti v enem trenutku se nisem počutil kot heroj. Sem oseba z močo osebnostjo, a tudi človek z vsemi slabostmi. Vsem, ki so hudo bolni sporočam, naj se ne bojijo. Naj jokajo in naj trpijo, a naj nikoli ne izgubijo volje do življenja,« je še dejal 50-letnik, ki mu je na novinarski konferenci podporo nudil tudi njegov zdravnik <b>Michele Cavo</b>. Ta je javnosti pojasnil: »Vse se odvija po načrtih, a v prihajajočem obdobju bomo morali opravljati natančne preglede, da ne bi šlo kaj po zlu.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042911088/sport/nogomet/bolgarski-premier-po-rasisticnih-incidentih-predsednika-nogometne-zveze-pozval-k-odstopu"/>
        <a href="https://www.dnevnik.si/1042892113/sport/nogomet/sinisa-mihajlovic-v-boju-z-levkemijo-zmagal-bom-"/>
      </related>
    </article>
  </body>
</html>