<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/11/29/2724592/klipovete-ot-proekta-s-glasa-na-burgas-shte-badat-predstaveni-v-burgas-na-3-dekemvri.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="Клиповете от проекта „С гласа на Бургас” ще бъдат представени в Бургас на 3 декември"/>
    <meta property="og:description" content="Бургас. Въздействащите гласове на неповторимата Тони Димитрова, популярната сред бургаската бохема Елка Стоянова - писател и юрист, примата на бургаския театър Димитрина Тенева, талантливите актьори Тони Минасян, Никола Парашкевов и Ива Папазова - чуйте ги как рецитират стихове на Христо Фотев, Петя Дубарова, Невена Елисеева, Ваньо Вълчев и Венда Райкова. Това съобщиха от пресцентър"/>
  </head>
  <body>
    <article>
      <h1>Клиповете от проекта „С гласа на Бургас” ще бъдат представени в Бургас на 3 декември</h1>
      <address><time datetime="2019-11-29T15:40:00+00:00">29 Nov 2019, 15:40</time> by <a rel="author">Агенция "Фокус"</a></address>
      <p><b><i>Бургас. </i></b>Клиповете от проекта „С гласа на Бургас” ще бъдат представени в Бургас на 3 декември. Това съобщиха от пресцентъра на <b>Община Бургас</b>. Ще прозвучат въздействащите гласове на Тони Димитрова, популярната сред бургаската бохема Елка Стоянова - писател и юрист, примата на бургаския театър Димитрина Тенева, талантливите актьори Тони Минасян, Никола Парашкевов и Ива Папазова. Те ще рецитират стихове на Христо Фотев, Петя Дубарова, Невена Елисеева, Ваньо Вълчев и Венда Райкова. <br/><br/>Премиерата на проекта "С гласа на Бургас" ще е на 3 декември в КЦ "Морско казино". Събитието ще започне от 18.30 часа в зала "Георги Баев".<br/><br/>Проявата се реализира от Община Бургас в партньорство с Яна Вълчева, Пейо Пеев и Нивелин Мирков. Това е екипът, който екранизира стихотворения от любими бургаски поети, в изпълнение на въздействащите гласове на редица именити жители на Бургас.<br/>Първият клип от поредицата беше представен в началото на лятото.<br/><br/>Официални гости на събитието другата седмица ще бъдат Елица Дубарова, Ваньо Вълчев и Венда Райкова, както и повечето от участниците в проекта.<br/><br/>Пианото на Тончо Русев ще засвири отново под виртуозните пръсти на голямата бургаска пианистка Рада Чомакова.<br/><br/>В събитието ще участва мажоретният състав на ДГ "Вълшебство", както и първокласниците Марион Дачева и Валентин Вълчев от ОУ "Братя Миладинови".<br/><br/>Събитието е част от Никулденската програма на Община Бургас. Входът е свободен, но местата са ограничени.</p>
    </article>
  </body>
</html>