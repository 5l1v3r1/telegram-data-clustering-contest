<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_grimchaku-mogli-proponuvati-posadu-ministra-v-ordlo-advokat-ce-zaperechuye/940638"/>
    <meta property="og:site_name" content="Gazeta.ua"/>
    <meta property="article:published_time" content="2019-11-29T15:55:00+00:00"/>
    <meta property="og:title" content="Гримчаку могли пропонувати посаду міністра в ОРДЛО, адвокат це заперечує"/>
    <meta property="og:description" content="Детективи НАБУ клопочуть про продовження тримання під вартою екс-заступника міністра з питань тимчасово окупованих територій Юрія Гримчака. Йому нібито пропонували посаду міністра в ОРДЛО, повідомляє &quot;Українська правда&quot;. У матеріалах суду вказано, що близька особа Гримчака є ..."/>
  </head>
  <body>
    <article>
      <h1>Гримчаку могли пропонувати посаду міністра в ОРДЛО, адвокат це заперечує</h1>
      <address><time datetime="2019-11-29T15:55:00+00:00">29 Nov 2019, 15:55</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/940/940638_w_300.jpg?v=0"/>
        <figcaption>Захист каже, що адвокати все переплутали. Фото: СБУ</figcaption>
      </figure>
      <p>Детективи НАБУ клопочуть про продовження тримання під вартою екс-заступника міністра з питань тимчасово окупованих територій <b>Юрія Гримчака</b>.</p>
      <p>Йому нібито пропонували посаду міністра в ОРДЛО, повідомляє "<a href="https://www.pravda.com.ua/news/2019/11/29/7233395/">Українська правда</a>".</p>
      <p>У матеріалах суду вказано, що близька особа Гримчака є власником квартири у Донецьку.</p>
      <p>Захист заперечував ризик втечі. Вказали, що Гримчак включений до санкційного списку РФ. Суд розкритикував аргументи, бо санкції не передбачають заборони перетину кордону Росії.</p>
      <p>"Гримчак не давав жодних показань. Усе це про що йдеться, це матеріали негласних слідчих розшукових дій. І там Гримчак зазначив, що йому запропонували посаду у Міністерстві тимчасово окупованих територій. Він сказав там дослівно "на тій стороні". Малося на увазі, що на тій стороні – це по бульвару Лесі Українки, через дорогу. Бо там, де він сидів, – це було на одній стороні, а сам міністр сидів на іншій стороні бульвару Лесі Українки у Києві. ДНР не має міністерства ТОТ. А орган досудового розслідування вириває ці слова з контексту, і там не приводиться повний текст тієї бесіди, що була зафіксована", - повідомив адвокат Гримчака <b>Дмитро Мельник</b>.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_grimchaku-prodovzhili-aresht/931944"/>
      </related>
      <p>Зараз Гримчак сидить у Чернігівському СІЗО, на стан здоров'я не скаржиться. Наступний розгляд клопотання про продовження запобіжного заходу запланований на січень.</p>
      <blockquote>14 серпня Юрія Гримчака затримала у столиці Служба безпеки України та Націо­нальне антикорупційне бюро. Нібито вимагав $1,1 млн хабара від компанії за вплив на Верховний суд і чиновників Міністерств культури та юстиції, Київської міськдержадміністрації та Українського державного інституту культурної спадщини для ухвалення необхідних рішень.<br/>Йшлося про стягнення через суд боргу з іншого підприємства та дозвіл на будівництво у Києві.</blockquote>
    </article>
  </body>
</html>