<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/29/legalabb_tizezer_dolgozojatol_szabadul_a_mercedes/"/>
    <meta property="og:site_name" content="totalcar"/>
    <meta property="article:published_time" content="2019-11-29T15:21:00+00:00"/>
    <meta property="og:title" content="Legalább tízezer dolgozójától szabadul a Mercedes"/>
    <meta property="og:description" content="A következő három év során hajtják végre a létszámcsökkentést."/>
  </head>
  <body>
    <article>
      <h1>Legalább tízezer dolgozójától szabadul a Mercedes</h1>
      <address><time datetime="2019-11-29T15:21:00+00:00">29 Nov 2019, 15:21</time> by <a rel="author">Andróczi Balázs</a></address>
      <p>A Daimler durván 3%-os létszámcsökkentést hajt végre a következő három év során, erről nyilatkozott a cég HR igazgatója.</p>
      <figure>
        <img src="https://kep.cdn.indexvas.hu/1/0/3037/30372/303725/30372589_2331821_b69d1abb63b33a3283dce9e3dd89a7c5_wm.jpg"/>
      </figure>
      <p>Wilfried Porth szerint a leépítés valamivel több, mint 10 ezer főt érint majd, annak érdekében, hogy minimum 1 milliárd eurót takarítsanak meg 2022-ig. A lépés részeként a vállalat adminisztrációs központjából is elküldenek nagyjából 1100 főt.</p>
      <p>Az szintén most derült ki, hogy a szerződéses dolgozók számát is a lehetséges minimumra csökkentik, és egyes alkalmazottaknak felajánlják a csökkentett munkaidejű foglalkoztatást, nyilván arányosan alacsonyabb fizetésért. Ugyanakkor a szakszervezet által kiharcolt béremeléseket a lépések állítólag nem érintik.</p>
      <p>A Daimler jelenleg 304 ezer embert foglalkoztat. A leépítések várhatóan elsősorban német dolgozókat érintenek, és igyekeznek a nagy részüket korai nyugdíjazással végrehajtani.</p>
    </article>
  </body>
</html>