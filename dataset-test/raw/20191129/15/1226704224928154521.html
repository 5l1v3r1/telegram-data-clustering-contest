<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/november89-prve-stretnutie-clenov-vpn/433079-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-29T15:08:00+00:00"/>
    <meta property="og:title" content="NOVEMBER89: Prvé stretnutie členov VPN pripomína nová pamätná tabuľa"/>
    <meta property="og:description" content="Dňa 27. novembra 1989 sa na tom mieste, vtedy ešte pred sochou Vladimira Iľjiča Lenina, prvýkrát stretli budúci okresní členovia Verejnosti proti násiliu (VPN), povedal jeden z priamych účastníkov stretnutia J. Šnúrik."/>
  </head>
  <body>
    <article>
      <h1>NOVEMBER89: Prvé stretnutie členov VPN pripomína nová pamätná tabuľa</h1>
      <h2>Dňa 27. novembra 1989 sa na tom mieste, vtedy ešte pred sochou Vladimira Iľjiča Lenina, prvýkrát stretli budúci okresní členovia Verejnosti proti násiliu (VPN), povedal jeden z priamych účastníkov stretnutia J. Šnúrik.</h2>
      <address><time datetime="2019-11-29T15:08:00+00:00">29 Nov 2019, 15:08</time> by <a rel="author">TASR</a></address>
      <p>Lučenec 29. novembra (TASR) – Udalosti Nežnej revolúcie v Lučenci pripomína nová pamätná tabuľa s textom <i>„Tu sa to začalo...November 1989“</i>. Osadená je v dlažbe chodníka pred budovou YMCA na Novohradskej ulici.</p>
      <p><i>„Dňa 27. novembra 1989 sa na tom mieste, vtedy ešte pred sochou Vladimira Iľjiča Lenina, prvýkrát stretli budúci okresní členovia Verejnosti proti násiliu (VPN),“</i> povedal pre TASR jeden z priamych účastníkov stretnutia Ján Šnúrik.</p>
      <p>Doplnil, že tabuľu odhalili presne po 30 rokoch od stretnutia, teda 27. novembra 2019. <i>„Počas jej odhalenia boli na diktafón nahrané hlasy účastníkov, ktorí prišli zapáliť sviečky. Nahrávky budú uložené v Mestskom múzeu Lučenec pre ďalšie generácie,“</i> zakončil Šnúrik.</p>
    </article>
  </body>
</html>