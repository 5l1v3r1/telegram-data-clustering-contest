<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiozet.pl/Co-gdzie-kiedy-jak/Czas-na-zwrot-towaru-ile-dni-ma-klient-na-zwrot-zakupionego-towaru-PRAWA-KONSUMENTA"/>
    <meta property="og:site_name" content="Czas na zwrot towaru - ile dni ma klient na zwrot zakupionego towaru? [PRAWA KONSUMENTA]"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="Czas na zwrot towaru - ile dni ma klient na zwrot zakupionego towaru?"/>
    <meta property="og:description" content="Jaki jest czas na zwrot zakupionego towaru przez internet i w sklepie stacjonarnym? Ile dni ma klient na zgłoszenie zwrotu? Jakie są prawa konsumenta w takim przypadku? Sprawdzamy wszystkie najważniejsze informacje."/>
  </head>
  <body>
    <article>
      <h1>Czas na zwrot towaru - ile dni ma klient na zwrot zakupionego towaru?</h1>
      <address><time datetime="2019-11-29T15:40:00+00:00">29 Nov 2019, 15:40</time> by <a rel="author">Eurozet Sp. z o.o.</a></address>
      <p>
        <i>Ile dni ma klient na zwrot towaru zakupionego przez internet i jaki jest czas na zwrot towaru do sklepu? Te pytania zadaje sobie wielu konsumentów, którzy często pod wpływem impulsu dokonują zakupu, a później chcą z niego zrezygnować. Jakie są prawa konsumenta w takiej sytuacji?</i>
      </p>
      <p><b>Czas na zwrot towaru - ile mamy dni, aby zwrócić produkt do sklepu?</b> Ile jest dni na zwrot towaru do sklepu stacjonarnego? </p>
      <anchor name="eztoc830425_0_1">
        <h3>Ile jest dni na zwrot towaru do sklepu stacjonarnego?</h3>
        <p>W przypadku zakupów w sklepie stacjonarnym sytuacja zależy od miejsca, w którym nabyliśmy dany produkt. Przyjęcie przez sprzedawcę <b>zwrotu niewadliwego towaru kupionego</b><b> w sklepie stacjonarnym</b> jest tylko i wyłącznie przejawem jego dobrej woli. </p>
        <p>Na szczęście w wielu popularnych sklepach i tzw. "sieciówkach" odzieżowych (typu H&amp;M, Zara) <b>można zwrócić towar zakupiony w sklepie stacjonarnym</b> nawet w ciągu 30 dni od daty zakupu. Ponadto sprzedawca może (ale nie musi) przewidzieć w regulaminie sklepu stacjonarnego ewentualność zwrotu towaru przez kupującego pod określonymi warunkami (np. tylko z paragonem zakupu i oryginalnymi metkami, w stanie nienaruszonym). Taka praktyka wynika najczęściej z polityki konkretnego przedsiębiorcy, a nie z przepisów prawa.</p>
        <p>Sytuacja wygląda inaczej, jeżeli towar ma wadę - wtedy<b> </b><b>zwrot towaru</b> może być dokonany pod pewnymi warunkami w ramach <a href="https://prawakonsumenta.uokik.gov.pl/reklamacje/rekojmia/">reklamacji złożonej na zasadach rękojmi</a>. </p>
        <p><a href="https://www.radiozet.pl/Styl-zycia/Black-Friday-2018-promocje-kusza.-Jak-nie-dac-sie-oszukac"><b><b>» </b>Black Friday 2018: promocje kuszą. Jak nie dać się oszukać?</b></a> <anchor name="eztoc830425_0_2"/></p>
        <h3>Czas na zwrot towaru zakupionego przez internet</h3>
        <p>Wyjątek stanowi sytuacja, w której towar został kupiony poza lokalem przedsiębiorstwa (np. podczas pokazu organizowanego w hotelu) lub na odległość (np. w sklepie internetowym). Konsument ma wtedy prawo do odstąpienia od umowy w terminie 14 dni i obowiązek zwrotu towaru w ciągu kolejnych 14 dni. Wiele sklepów internetowych wydłuża ten czas i <b>często klient ma prawo zwrócić towar zakupiony przez internet</b> nawet w ciągu 30, 60 czy 90 dni od daty zakupu.</p>
        <p>Przed dokonaniem zakupu w sklepie stacjonarnym warto dopytać sprzedawcę, <b>czy w tym miejscu są przyjmowane zwroty zakupionych produktów</b> i <b>jaki jest czas na zwrot zakupionego towaru</b>. Unikniemy dzięki temu wielu nieprzyjemnych sytuacji, nerwów i stresu, kiedy okaże się, że dany produkt nie jest nam potrzebny i chcielibyśmy go zwrócić. W przypadku zakupów przez internet, warto także upewnić się, kto ponosi koszty wysyłki zwracanego towaru oraz zapoznać się ze szczegółowymi warunkami zwrotów.</p>
        <figure>
          <img src="https://gfx.radiozet.pl/var/radiozet/storage/images/co-gdzie-kiedy-jak/czas-na-zwrot-towaru-ile-dni-ma-klient-na-zwrot-zakupionego-towaru/czas-na-zwrot-towaru-ile-dni-ma-klient-na-zwrot-zakupionego-towaru-prawa-konsumenta/830558-1-pol-PL/Czas-na-zwrot-towaru-ile-dni-ma-klient-na-zwrot-zakupionego-towaru-PRAWA-KONSUMENTA.jpg"/>
        </figure>
        <p>fot. prawakonsumenta.uokik.gov.pl</p>
        <p>RadioZET.pl/prawakonsumenta.uokik.gov.pl/KP</p>
      </anchor>
    </article>
  </body>
</html>