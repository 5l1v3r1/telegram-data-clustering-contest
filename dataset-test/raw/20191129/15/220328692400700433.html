<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/ubedikhme-amerika-da-zachita-interesite-ni-407902.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-29T15:38:00+00:00"/>
    <meta property="og:title" content="Убедихме Америка да зачита интересите ни"/>
    <meta property="og:description" content="С координационния център във Варна ставаме по-важни политически, а не плацдарм за съюзнически войски срещу Москва"/>
  </head>
  <body>
    <article>
      <h1>Убедихме Америка да зачита интересите ни</h1>
      <address><time datetime="2019-11-29T15:38:00+00:00">29 Nov 2019, 15:38</time> by <a rel="author">Силвана Желева</a></address>
      <ul>
        <li>
          <b>Тръмп разбира, че не е нужно да накараш българите да мразят Русия, а да обичат Америка, казва Борислав Цеков</b>
        </li>
        <li>
          <b>С координационния център във Варна ставаме по-важни политически, а не плацдарм за съюзнически войски срещу Москв</b>
        </li>
      </ul>
      <p>
        <i>Борислав Цеков и юрист, доктор по конституционно право в Института за държавата и правото при БАН. Той е университетски преподавател и основател на Института за модерна политика</i>
      </p>
      <p>
        <b>- Господин Цеков, да започнем с кацането на нашата делегация във Военновъздушната база "Андрюс" в Щатите. Имаше много коментари по темата, според Вас спазен ли беше протоколът?</b>
      </p>
      <p>- Америка не е случайна държава. Там няма място нито за импровизации, нито за случайни хрумвания. Естествено че протоколът на Белия дом беше спазен стриктно и при посещението на българската делегация. Ето какво предвижда този протокол: Когато една правителствена делегация пристига в САЩ с правителствен самолет, а не с гражданските авиолинии, тя каца на летището на Военновъздушна база "Андрюс". Когато става дума за държавно посещение на държавния глава - на монарха или президента - тогава той е посрещан с военни почести на летището от държавния секретар на САЩ. В редки случаи, както беше при посещението на папа Франциск, който е лидер на над 1 млрд. католици все пак, по света и в Съединените щати, посрещането бе лично от американския президент. Когато обаче имаме официално посещение от министър-председател, който не е главнокомандващ на армията в съответната държава, тогава на летището не се предвиждат военни почести, а посрещането се извършва от някой от заместник-министрите в администрацията на САЩ и от ръководителя на военновъздушната база. Официалното посрещане в тези случаи става на южния вход на Белия дом лично от американския президент. Всичко това беше спазено до буквата и при посещението на българската делегация, водена от премиера Борисов.</p>
      <p>
        <b>- САЩ и България смятат да разработват "пътна карта" за противодействие срещу заплахите за сигурността в Черноморския регион. Включва ли това и база на НАТО във Варна?</b>
      </p>
      <p>- Това, което става ясно от съвместното изявление на двамата държавни лидери и от двустранния документ, който те подписаха, рамката за стратегическо партньорство, е, че българската страна до голяма степен е успяла да убеди американската администрация през призмата на българския икономически интерес, че създаването на военна база на Българското Черноморие е нежелано у нас, това би накърнило нашите икономически интереси. И както виждаме, в споразумението е записано, че се поема ангажимент за създаване на координационен център - това е нещо съвсем различно от военна база. Това е един малък щаб за планиране и анализ на ситуацията, за комуникации и координация, а не струпване на войски и военна техника. Така че правилно, а може дори инстинктивно българският премиер да е усетил подхода на президента Тръмп, който е обоснован не толкова от политически съображения и насаждане на една ненужна враждебност към Русия, колкото от икономическа логика и, разбира се, от запазване на интереса на съюзниците от гледище на тяхната сигурност включително и в Черноморския басейн. Т.е. аз мисля, че база няма да има. Ще има координационен център, което е нещо съвсем различно. И това би било добро за България, защото ни прави по-важни политически, без да ни прави плацдарм за съюзнически войски срещу Русия.</p>
      <p>
        <b>- САЩ искат да присъстват на българския пазар не само с Ф-16, които вече купихме, но и с отбранителни технологии и въоръжение. Как тълкувате това?</b>
      </p>
      <p>- Това зависи преди всичко от финансовите възможности на страната. И разбира се, от политическата воля на българските правителства. Нормално е да има такова очакване от американска страна, защото истината е, че откакто сме член на НАТО, България не е купила и една бойна единица от САЩ преди Ф-16. В същото време, облегнат изцяло на американската военна подкрепа, българският военнопромишлен комплекс преживява бурно развитие през последните години и често пъти надхвърля производство за над 1 млрд. долара годишно. Така че трябва да има реципрочност. Трябва да има разбиране - и мисля, че го има от българска страна, - че модернизацията на армията трябва да става по натовски стандарти. И това не е въпрос на натиск и договорки, а е естествена логика. Когато си част от един съюз, ти трябва да се въоръжаваш по критериите и от производителите, които са част от този съюз, който и да е той. България винаги ще бъде член на НАТО, основен производител на най-модерни въоръжения, и е нормално да купуваме от тях, а не от Индия, например. Това е нормалното партньорско отношение в една общност, която се е договорила по военнополитически теми и е съвсем нормално приоритетно да се подкрепя взаимно включително по въпроса за въоръжението.</p>
      <p>
        <b>- Според Вас вместваме ли се в ангажиментите към НАТО за определения процент от БВП, който трябва да заделим за военната промишленост?</b>
      </p>
      <p>- Това е много сериозен въпрос пред България. Доста сериозна е, дори непосилна, бих казал, сума, на фона на общите проблеми, които имаме в тези сфери. Към този момент благодарение на сделката за Ф-16 ние изпълняваме критериите, но смятам, че удържането на тази линия в следващите години ще бъде много трудно и предмет на изострена обществена и политическа дискусия у нас.</p>
      <p>
        <b>- САЩ ни подкрепят за енергийната ефективност и диверсификация. Дори ще изпратят експерти, с които да се консултираме за "Белене", като амбицията на Щатите е да ни снабдяват с ядрено гориво...</b>
      </p>
      <p>- Не съм експерт в областта на енергетиката. От по-общо политическо международно гледище смятам, че България върви в правилната посока, като се опитва да диверсифицира доставките на газ, без да прекъсва отношенията си с Русия - напротив. Но едновременно с това отървавайки се от монополната позиция на Русия. В този смисъл трябва да се разглеждат и тези усилия и подкрепа от американска страна за създаване на инфраструктура, която позволява тази диверсификация, включително и доставките на втечнен газ. На мен лично ми направи впечатление обстоятелството, че за първи път от много години насам българското правителство в лицето на премиера Борисов успя да преодолее налаганата от предходните управления у нас стигматизация на проекта АЕЦ "Белене" като руски и по пътя на икономическата логика беше ангажиран интересът на американската администрация да проучат възможностите за американска инвестиция и включване в изграждането на АЕЦ "Белене". В тази връзка и изпращането на американски ядрени специалисти, които на място да проучат темата. Това е добре за България, стига, разбира се, да има конкретни реални последствия, а да не останат само добри намерения. Досега всеобщото мнение беше, че това е руски проект, който трябва да бъде прекратен. Между другото не се оправдаха и мненията, че срещата в Белия дом е едва ли не някакво "привикване" на българския премиер, за да бъде блокиран окончателно проектът "Руски поток". Както виждаме, подобни внушения не са правени, доколкото аз съм информиран.</p>
      <p>
        <b>- САЩ подкрепят усилията на България по програмата за визови облекчения. Кога очаквате тя да се случи?</b>
      </p>
      <p>- Въпросът за отпадане на американските визи не е предмет на политическо решение, както беше например с визите в Европейския съюз. Дали за една държава, без значение коя, отпадат американските визи, е регламентирано в законодателството на Съединените щати по обективни критерии. Основният от тях е отказът на визи да не е по-голям от 3%. За съжаление за България през годините той се движи между 10 и 15% и това се дължи изцяло на нас, т.е. българските граждани много често нарушават имиграционното законодателство на САЩ, било като пресрочват престоите си, било като вземат туристическа виза, а отиват там и работят нелегално и т.н. Така че трябва да се промени законодателството, не е въпрос само на преценка на Белия дом. А да се промени законодателството само заради нас е много малко вероятно. Най-важното е, че ние трябва да си свършим работата първо, и второ, че Тръмп обещава, че ще ни включи в една своеобразна чакалня за отпадането на визите, което все пак е добра първа крачка в това отношение.</p>
      <p>
        <b>- Очаквате ли, че срещата на Бойко Борисов с Американската търговска камара ще доведе до конкретни резултати в търговско-икономическите взаимоотношения и в кои сфери?</b>
      </p>
      <p>- Предстои да видим дали ще има конкретни резултати, или ще останат само намеренията. При всички положения поставеният акцент от българска страна е много добър и не само в сферата на енергетиката, но и за туризма, за културата, ако щете, и за машиностроенето. Това са теми, които влизат в приоритетите на новата американска администрация, чийто подход е много по-икономизиран, отколкото идеологизиран, за разлика от предходните управления във Вашингтон. Това е част от доктрината на традиционните американски консерватори, чийто представител е Доналд Тръмп и които за последно бяха на власт по времето на Ричард Никсън и след това бяха изтласкани от политическата сцена от неолибералите и неоконсерваторите, които де факто управляваха и доминираха американската политика от времето на Рейгън до Обама включително. По онова време говорехме, че няма кой знае каква разлика в политиките на двете партии, а то нямаше, защото и двете бяха подчинени на една господстваща идеологическа рамка - тази на неолибералния глобализъм, който днес президентът Тръмп и консерваторите, които взеха връх в републиканската партия, последователно демонтират.</p>
      <p>
        <b>- Да обобщим впечатленията Ви от посещението на българската делегация до момента?</b>
      </p>
      <p>- Прави впечатление, че нито в съвместното изявление, нито в рамката на стратегическото партньорство се споменава Русия. Това е добър знак, защото България няма нужда от враждебни отношения с Русия. И президентът Тръмп в цялостната си външна политика, приложена и в официалната стратегия за национална сигурност на Съединените щати, на практика отхвърли тази истерична русофобия и агресивност по отношение на Русия, която беше характерна за предходната администрация на Барак Обама. В този смисъл в Белия дом се отчита, че реалностите, историческите дадености в България са съвсем различи от тези в Полша и в Прибалтика например, където има основания за някакво враждебно отношение към Русия. В България съвсем не е така, но заедно с това ние сме направили своя геополитически избор. Казано по-образно, президентът Тръмп разбира, че не е нужно да накараш българите да мразят Русия, а да обичат Америка.</p>
      <p> </p>
    </article>
  </body>
</html>