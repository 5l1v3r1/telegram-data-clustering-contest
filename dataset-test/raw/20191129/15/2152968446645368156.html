<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/29/sasho-ostanal-bez-pari-i-stanal-kurier-na-alo-izmamnici.431288"/>
    <meta property="og:site_name" content="Dnes.bg"/>
    <meta property="article:published_time" content="2019-11-29T15:41:00+00:00"/>
    <meta property="og:title" content="&quot;Сашо&quot; останал без пари и станал &quot;куриер&quot; на ало измамници"/>
    <meta property="og:description" content="Съдят 25-годишен хасковлия за участие в телефонни измами | Dnes.bg"/>
  </head>
  <body>
    <article>
      <h1>"Сашо" останал без пари и станал "куриер" на ало измамници</h1>
      <h2>Съдят 25-годишен хасковлия за участие в телефонни измами</h2>
      <address><time datetime="2019-11-29T15:41:00+00:00">29 Nov 2019, 15:41</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Районна прокуратура в Хасково внесе в съда обвинителен акт спрямо С.К /25 г./ за предполагаемото му участие като куриер в пет телефонни измами, съобщиха от пресцентъра на прокуратурата. Престъпленията спрямо пострадалите 4 жени и мъж са били извършени от 1 март до 13 април миналата година.</p>
      <related>
        <a href="https://www.dnes.bg/stranata/2019/10/17/sled-blizo-godina-spipaha-dve-jeni-za-alo-izmama.426452"/>
      </related>
      <p>С. К. е действал в съучастие като помагач с неизвестни по делото лица, като получил от жертвите с цел да предаде на неизвестните извършители сумата от общо от 35 893 лева, както и златни накити на стойност 4 969 лева. У потърпевшите било поддържано заблуждението, че контактуват със служители на МВР, а тяхната роля е да съдействат за залавяне на криминални престъпници.</p>
      <p>По делото е било установено, че през февруари 2018 година на мобилния телефон на обвиняемия С.К. позвънил непознат мъж. При разговора с представилия се с името "Сашо" била постигната договорка за извършване на куриерски услуги от С.К. Той трябвало да взема пратки от различни градове в България. Тъй като цялото му семейство било в изключително затруднено финансово състояние, той се съгласил да извършва тази дейност срещу между 100 и 200 лева на курс. Така обвиняемият посетил пет различни адреса на пострадалите лица.</p>
      <p>Той е бил установен и задържан на 5 септември 2018 година, уточняват от държавното обвинение. Пострадалите лица са на възраст от 74 до 83 години. По делото са били разпитани свидетели, изготвени са били експертизи. Щетите не са възстановени, а спрямо обвиняемия е взета мярка за неотклонение "подписка".</p>
    </article>
  </body>
</html>