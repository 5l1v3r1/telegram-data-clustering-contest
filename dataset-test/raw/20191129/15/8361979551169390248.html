<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/zelenskiy-pro-maydan-novini-ukrajini-50056512.html"/>
    <meta property="og:site_name" content="НВ"/>
    <meta property="article:published_time" content="2019-11-29T15:38:00+00:00"/>
    <meta property="og:title" content="Зеленський про розслідування справ Майдану: Ніхто не дозволить «зливати»"/>
    <meta property="og:description" content="Президент Володимир Зеленський заявив, що справи про злочини проти активістів Євромайдану та Революції Гідності повинні бути доведені до кінця."/>
  </head>
  <body>
    <article>
      <h1>Зеленський про розслідування справ Майдану: Ніхто не дозволить «зливати»</h1>
      <h2>Президент Володимир Зеленський заявив, що справи про злочини проти активістів Євромайдану та Революції Гідності повинні бути доведені до кінця.</h2>
      <address>
        <time datetime="2019-11-29T15:38:00+00:00">29 Nov 2019, 15:38</time>
      </address>
      <p>Про це він сказав на урочистому заході з нагоди Дня працівників прокуратури, повідомляє <a href="https://interfax.com.ua/">Інтерфакс-Україна</a>.</p>
      <p>За словами глави держави, у вівторок, 3 грудня парламент розгляне "дуже важливі зміни" до закону про ДБР.</p>
      <p>"Окремо зауважу, що 3 грудня першим питанням порядку денного Верховної Ради України будуть дуже важливі зміни в закон про Державне бюро розслідувань. Ніхто не дозволить "зливати" справи Майдану", - сказав він.</p>
      <p>Зеленський заявив прокурорам, що попри те, що з 20 листопада вони позбавлені функції слідства, все-таки "повинні продовжувати на належному рівні здійснювати процесуальне керівництво в кримінальних провадженнях інших органів".</p>
      <p>"Перш за все, це стосується злочинів, скоєних на Майдані Незалежності в 2013-2014 роках", - сказав він.</p>
      <p>Раніше <a href="https://nv.ua/ukr/ukraine/politics/komitet-pidtrimav-popravku-cherez-yaku-pochala-goloduvannya-advokat-zakrevska-50056082.html">Комітет з питань правоохоронної діяльності Верховної Ради підтримав поправку до законодавства</a>, через яку почала голодування адвокат сімей Небесної сотні Євгенія Закревська.</p>
      <p>Нагадаємо, що адвокат, який представляє інтереси сімей Героїв Небесної сотні, <a href="https://nv.ua/ukr/ukraine/events/advokat-rodin-nebesnoji-sotni-ogolosila-goloduvannya-novini-ukrajini-50055024.html">Євгенія Закревська оголосила голодування до відновлення слідства у справах Майдану</a>.</p>
      <p>У Державному бюро розслідувань <a href="https://nv.ua/ukr/ukraine/events/u-dbr-stvorili-pidrozdil-dlya-rozsliduvannya-sprav-maydanu-novini-ukrajini-50054205.html">створили підрозділ по розслідуванню злочинів проти активістів Майдану.</a></p>
      <p>У той же час розслідування злочинів проти Майдану зупинилося 20 листопада. Верховна Рада не проголосувала за необхідні поправки в закон про ДБР, які б дозволили продовжити розслідування злочинів Майдану.</p>
    </article>
  </body>
</html>