<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ekonomika/podniky/ceska-posta-cenik-dopis-pohled.A191129_150635_ekoakcie_fih"/>
    <meta property="og:site_name" content="iDNES.cz"/>
    <meta property="article:published_time" content="2019-11-29T15:10:00+00:00"/>
    <meta property="og:title" content="Pošta zdražuje. Dopis do druhého dne bude prémiová služba za 26 korun"/>
    <meta property="og:description" content="Česká pošta prozradila nové ceny za doručení dopisů a pohledů do druhého dne. Doposud bylo toto doručení standardní službou pro všechny za stejnou cenu, nově si ale zákazníci od února připlatí 7 korun. Za „prémiový“ dopis do 50 gramů tak zaplatí 26 korun."/>
  </head>
  <body>
    <article>
      <h1>Pošta zdražuje. Dopis do druhého dne bude prémiová služba za 26 korun</h1>
      <address><time datetime="2019-11-29T15:10:00+00:00">29 Nov 2019, 15:10</time> by <a rel="author" href="https://www.idnes.cz/novinari/filip-horacek.N1183" target="_blank">Filip Horáček</a></address>
      <p>Česká pošta prozradila nové ceny za doručení dopisů a pohledů do druhého dne. Doposud bylo toto doručení standardní službou pro všechny za stejnou cenu, nově si ale zákazníci od února připlatí 7 korun. Za „prémiový“ dopis do 50 gramů tak zaplatí 26 korun.</p>
      <p>Česká pošta není v ideální ekonomické situaci, což je jeden z důvodů, proč ze standardní služby dělá prémiovou.</p>
      <p>„Důvodem pro tuto změnu je fakt, že celkový objem listovních zásilek každoročně klesá o zhruba 10 procent, naopak náklady spojené s doručováním rostou. Pokud by Česká pošta nepřikročila k popisovaným změnám, musela by navyšovat ceny všech listovních zásilek,“ vysvětlil Petr Cinkl, ředitel divize poštovní provoz a logistika.</p>
      <p>Mluvčí podniku Matyáš Vitík dodal, že letos pošta doručila 93 procent listovních zásilek do druhého dne. Minimální kvalita, kterou hlídá Český telekomunikační úřad, přitom stanovuje limit 92 procent.</p>
      <p>Dnes si pošta za všechny zásilky do 50 gramů, takzvané obyčejné psaní, účtuje 19 korun. Za tuto cenu nově zákazník od února pošle dopis či pohled v „ekonomickém“ režimu, který dorazí adresátovi zpravidla až druhý pracovní den po podání.</p>
      <p>Česká pošta uvedla, že se tímto dvourychlostním modelem inspirovala u ostatních evropských přepravců. Změna má přinést zkvalitnění doručovacích služeb. Lépe například rozloží své síly, kterých nemá nazbyt a ušetří náklady.</p>
      <p>Podnik na základě výzkumu tvrdí, že prioritou je pro zákazníky u listovních zásilek nízká cena, nikoliv čas doručení. U balíků je čas doručení důležitějším faktorem.</p>
      <p>Dopisy a pohledy ve zrychleném režimu ponesou označení D+1 a musí být opatřeny známkou „A“ nebo známkou s nominální hodnotou 26 korun. Zásilky v ekonomickém režimu nebudou mít zvláštní označení, ale budou muset mít známku s písmenem „B“ nebo s nominální hodnotou 19 korun.</p>
      <h3>Je 26 Kč za doručení dopisu do druhého dne přijatelná cena?</h3>
      <p><a href="https://www.idnes.cz/zpravy/ankety/PA20191129_bro_519?akce=anketa_hlasuj&amp;answer=372536">Ano</a> 121 <a href="https://www.idnes.cz/zpravy/ankety/PA20191129_bro_519?akce=anketa_hlasuj&amp;answer=372537">Ne</a> 739</p>
    </article>
  </body>
</html>