<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/29/dajdzhest/polityka/tretij-misyacz-roboty-kabminu-yak-ministry-vykonuyut-obicyanky"/>
    <meta property="og:site_name" content="Слово і Діло"/>
    <meta property="article:published_time" content="2019-11-29T15:49:00+00:00"/>
    <meta property="og:title" content="Третій місяць роботи Кабміну: як міністри виконують обіцянки"/>
    <meta property="og:description" content="Міністри і прем'єр Олексій Гончарук за третій місяць роботи виконали 11 обіцянок і провалили чотири."/>
  </head>
  <body>
    <article>
      <h1>Третій місяць роботи Кабміну: як міністри виконують обіцянки</h1>
      <address>
        <time datetime="2019-11-29T15:49:00+00:00">29 Nov 2019, 15:49</time>
      </address>
      <p>
        <b>«Слово і Діло» продовжує відстежувати обіцянки Кабінету міністрів <a href="https://www.slovoidilo.ua/persony/honcharuk-oleksii-valeriiovych">Олексія Гончарука</a>. За три місяці роботи Гончарук та його міністри дали 483 обіцянки (не рахуючи обіцянок з програми діяльності уряду), виконали – 35, провалили – 15.</b>
      </p>
      <p>Безпосередньо за третій місяць роботи члени Кабінету міністрів дали 163 обіцянки (з них виконали – 11 і провалили – 6). Більшість із них пов'язані з охороною здоров'я та соціальним захистом (37 зобов'язань), інфраструктурою (24), економікою і фінансами (23), національною безпекою (22), політикою і держуправлінням (21). Найменше уряд, як і раніше, обіцяє у сфері екології.</p>
      <figure>
        <img src="http://media.slovoidilo.ua/media/infographics/11/100020/100020-1_uk_origin.jpg"/>
      </figure>
      <p>Головною <b>проваленою</b> обіцянкою можна вважати слова прем'єра Гончарука про те, що <a href="https://www.slovoidilo.ua/promise/66977.html">Україна увійде в опалювальний сезон без проблем</a>. <i>«Хочу запевнити суспільство, що ми поставили собі за мету, щоб жодна людина не залишилась без тепла. Люди не повинні відповідати за безгосподарність і недолугість окремих чиновників»</i>, – запевняв глава уряду. Але станом на кінець листопада в деяких містах України – Новояворівську, Новому Роздолі, Світловодську, Куп'янську – опалення досі немає.</p>
      <p>З цим пов'язана ще одна невиконана обіцянка Гончарука: 13 листопада він заявив, що через кілька днів у Новояворівську <a href="https://www.slovoidilo.ua/promise/70708.html">відновлять теплопостачання</a>. Подачу тепла в місті почали за 8 днів після заяви прем'єра, але один із мікрорайонів досі без опалення через аварію.</p>
      <p>Також прем'єр не виконав обіцянку на початку листопада <a href="https://www.slovoidilo.ua/promise/66982.html">запустити Державну митну службу</a>. Кабмін поки не надав новій митниці повноваження, і її територіальні підрозділи ще не працюють.</p>
      <p>Міністр фінансів Оксана Маркарова не виконала обіцянку про те, що Кабмін цьогоріч внесе до Верховної ради <a href="https://www.slovoidilo.ua/promise/63749.html">трирічну бюджетну декларацію</a> на 2021-2023 роки. Міністр перенесла виконання своєї обіцянки на літо наступного року.</p>
      <related>
        <a href="https://www.slovoidilo.ua/2019/11/29/infografika/polityka/chek-list-reform-radi-ta-kabminu-staye-vazhche-vykonuvaty-doruchennya-zelenskoho"/>
      </related>
      <p>За третій місяць роботи Кабмін <b>виконав 11 зобов'язань</b>. Прем'єр-міністр і міністр енергетики Олексій Оржель виконали обіцянку <a href="https://www.slovoidilo.ua/promise/67015.html">виплатити шахтарям заборгованість</a> із заробітної плати. Верховна рада ухвалила урядовий законопроект про зміни до держбюджету-2019, в ньому на виплату зарплати шахтарям передбачено 1 млрд грн. 13 листопада кошти вже перерахували на рахунки шахт.</p>
      <p>Також Гончарук виконав обіцянку до кінця року визначити підприємства, які підлягають приватизації. Кабінет міністрів вже передав до Фонду державного майна 415 підприємств на продаж.</p>
      <p>Оржель також виконав обіцянку з січня 2020 року <a href="https://www.slovoidilo.ua/promise/70811.html">ввести «страхову» ціну на газ</a> для населення. Кабінет міністрів ухвалив відповідне рішення: з січня кожен споживач України до 1 травня 2020-го автоматично стає учасником програми. Відпускна ціна від «Нафтогазу» для них складе 6,96 грн за кубометр.</p>
      <p>Міністр розвитку економіки, торгівлі і сільського господарства Тимофій Милованов, <a href="https://www.slovoidilo.ua/promise/70795.html">як і обіцяв</a>, представив дорожню карту моніторингу обігу земель. Міністр представив проєкт «Відкрита земля», головна мета якого – забезпечити прозорість і відстеження земельних відносин.</p>
      <p>Відзначимо, всього у Кабінету міністрів 433 обіцянки в процесі. Ми ще не можемо надати їм статус «виконано» чи «не виконано». «Слово і Діло» щодня стежить за їх реалізацією та збирає проміжні результати.</p>
      <p>Нагадаємо, раніше ми писали, <a href="https://www.slovoidilo.ua/2019/10/31/dajdzhest/polityka/druhyj-misyacz-roboty-kabminu-yak-ministry-vykonuyut-obicyanky">як Кабінет міністрів виконував обіцянки протягом другого місяця роботи</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/30/dajdzhest/polityka/kabmin-honcharuka-pershyj-misyacz-roboty-dav-180-obicyanok"/>
        <a href="https://www.slovoidilo.ua/2019/11/20/infografika/polityka/avakov-stav-najbilsh-vysokooplachuvanym-ministrom-zhovtnya"/>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
    </article>
  </body>
</html>