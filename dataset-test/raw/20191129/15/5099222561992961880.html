<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23522843-liderul-psd-brasov-cred-trebui-regandire-culorii-partidului-dunca-spune-insa-trandafirii-trebuie-pastrati.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T15:29:00+00:00"/>
    <meta property="og:title" content="Liderul PSD Brașov: Cred că ar trebui şi o regândire a culorii partidului, dar trandafirii trebuie păstrați"/>
    <meta property="og:description" content="Preşedintele PSD Braşov, Marius Dunca, a declarat vineri că este necesară o discuţie pe tema rebranduirii partidului, personal fiind de părere că ar trebui regândită culoarea formaţiunii,"/>
  </head>
  <body>
    <article>
      <h1>Liderul PSD Brașov: Cred că ar trebui şi o regândire a culorii partidului, dar trandafirii trebuie păstrați</h1>
      <address><time datetime="2019-11-29T15:29:00+00:00">29 Nov 2019, 15:29</time> by <a rel="author">G.S.</a></address>
      <p><b>Preşedintele PSD Braşov, Marius Dunca, a declarat vineri că este necesară o discuţie pe tema rebranduirii partidului, personal fiind de părere că ar trebui regândită culoarea formaţiunii, declarația sa venind într-o perioadă în care, după înfrângerea la prezidențiale, în interiorul formațiunii s-a discutat inclusiv de schimbarea numelui partidului.<br/></b><br/>"Trebuie să ne gândim şi la acest aspect - culoarea, rebranduirea partidului sau vom face alianţe. Deocamdată, e mai important să nu mai fim izolaţi pe eşichierul politic. Pentru că noi, pe stânga, suntem izolaţi şi ar trebui să ieşim din această izolare, să începem să facem alianţe. (...) Personal, din punct de vedere al acestei zone, de Braşov, cred că ar trebui şi o regândire a culorii, nu ştiu dacă a numelui, păstrarea trandafirilor - pentru că aceştia reprezintă putere, forţă. Dar, toate acestea după o bună analiză, puncte tari, puncte slabe, o verificare a impactului.”, a declarat Dunca, citat de Agerpres.<br/><br/>Potrivit lui Marius Dunca, Marcel Ciolacu, desemnat preşedinte interimar al PSD, "este singurul care poate reda încrederea electoratului de stânga" şi, "cu siguranţă, la Congres, se va alege în jurul lui o echipă care va reforma stânga românească".</p>
    </article>
  </body>
</html>