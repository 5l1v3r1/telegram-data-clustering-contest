<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sedition-case-file-against-former-karnataka-cm-and-police-commissioner-of-state-2874636.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-29T15:31:28+00:00"/>
    <meta property="og:title" content="कर्नाटक: सिद्धरमैया और एचडी कुमारस्वामी के खिलाफ राजद्रोह का केस दर्ज"/>
    <meta property="og:description" content="पुलिस ने पूर्व मुख्यमंत्रियों सिद्धरमैया और एचडी कुमारस्वामी के साथ ही बेंगलुरु के तत्कालीन पुलिस आयुक्त टी सुनील कुमार, उनके अधीनस्थ पुलिसकर्मियों तथा कांग्रेस और जद (एस) के कुछ नेताओं के खिलाफ..."/>
  </head>
  <body>
    <article>
      <h1>कर्नाटक: सिद्धरमैया और एचडी कुमारस्वामी के खिलाफ राजद्रोह का केस दर्ज</h1>
      <address><time datetime="2019-11-29T15:31:28+00:00">29 Nov 2019, 15:31</time> by <a rel="author">एजेंसी ,बेंगलुरु।</a></address>
      <p>पुलिस ने पूर्व मुख्यमंत्रियों सिद्धरमैया और एचडी कुमारस्वामी के साथ ही बेंगलुरु के तत्कालीन पुलिस आयुक्त टी सुनील कुमार, उनके अधीनस्थ पुलिसकर्मियों तथा कांग्रेस और जद (एस) के कुछ नेताओं के खिलाफ राजद्रोह का मामला दर्ज किया है। यह मामला लोकसभा चुनावों के दौरान की गई आयकर छापेमारी का विरोध करने के लिए दर्ज किया गया है। </p>
      <p>सामाजिक कार्यकर्ता मल्लिकार्जुन ए. की शिकायत पर शहर की एक अदालत ने हाल ही में कमर्शियल स्ट्रीट पुलिस को आपराधिक षड्यंत्र रचने और भारत सरकार के खिलाफ युद्ध छेड़ने की कोशिश करने सहित भादंसं की विभिन्न धाराओं के तहत मामला दर्ज करने का निर्देश दिया था। </p>
      <p>मामला कांग्रेस और जद (एस) नेताओं के आवास पर मारे गए आयकर छापे के विरोध में यहां आयकर कार्यालय के पास तत्कालीन मुख्यमंत्री एचडी कुमारस्वामी समेत अन्य नेताओं द्वारा किए गए विरोध प्रदर्शनों से संबंधित है। आरोप है कि कुमारस्वामी ने छापेमारी की जानकारी होने के बाद लोगों को संभावित कार्रवाई की सूचना दी थी। </p>
      <p>जिन अन्य अधिकारियों के खिलाफ मामला दर्ज किया गया है उनमें तत्कालीन उपमुख्यमंत्री जी परमेश्वर, डीके शिवकुमार, प्रदेश कांग्रेस अध्यक्ष दिनेश गुंडु राव, तत्कालीन पुलिस उपायुक्त राहुल कुमार और डी देवराजू के अलावा सभी निर्वाचन अधिकारी भी शामिल हैं। </p>
    </article>
  </body>
</html>