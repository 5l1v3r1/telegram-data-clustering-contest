<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/putarina-na-istocnom-kraku-koridora-10-od-nedelje-410-dinara_1071626.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:11:00+00:00"/>
    <meta property="og:title" content="Путарина на источном краку Коридора 10 од недеље 410 динара"/>
    <meta property="og:description" content="На источном краку Коридора 10, од Ниша до Димитровграда, од недеље у седам сати ујутру, почеће да се наплаћује путарина и износиће за аутомобиле 410 динара (Ниш север - Димитровград)."/>
  </head>
  <body>
    <article>
      <h1>Путарина на источном краку Коридора 10 од недеље 410 динара</h1>
      <h2>БЕОГРАД - На источном краку Коридора 10, од Ниша до Димитровграда, од недеље у седам сати ујутру, почеће да се наплаћује путарина и износиће за аутомобиле 410 динара (Ниш север - Димитровград).</h2>
      <address>
        <time datetime="2019-11-29T15:11:00+00:00">29 Nov 2019, 15:11</time>
      </address>
      <p>Наплатне станице Пирот исток, Пирот запад, Бела Паланка, Ниш Малча, Ниш север, Ниш југ и Мерошина биће пуштене у рад 1. децембра, речено је Танјугу у Путевима Србије.</p>
      <figure>
        <img src="http://www.rtv.rs/sr_ci/drustvo/slike/2019/11/01/koridor10.jpg"/>
        <figcaption>Танјуг,Сава Радовановић</figcaption>
      </figure>
      <p>Такође, у недељу ће почети да се примењује затворени систем наплате путарине од Београда до Прешева на југу, пошто ће бити укинуте наплатне станице Ниш и Дољевац, рекао је помоћник директора у Сектору за наплату путарине у Путевима Србије Дарко Савић.</p>
      <p>Возачи ће зато моћи без заустављања да дођу од Београда до Прешева, на југу Коридора 10, и ту плате путарину, као и од Београда до Димитровграда.</p>
      <p>Наплатне станице Ниш и Дољевац престају да раде односно на њима ће бити подигнуте рампе и саобраћај ће се усмерити саобраћајном сигнализацијом. Петља "Ниш исток" биће затворена за саобраћај до 31. децембра ове године. Савић наводи да су у Србији цене путарине утврђене по пређеном километру, Законом о накнадама за коришћење јавних добара и званичним ценовником, као и да је тренутна цена 4,0728 динара по пређеном километру за прву категорију возила, а за четврту катеогрију 24,4366 динара.</p>
      <p>Открива да ће путарина за путничка возила од Београда до Димитровграда износити 1.290 динара (прва категорија), док ће камиони плаћати 7.720 динара (четврта категорија). Београд - Прешево за аутомобиле ће бити 1.460 динара, за камионе 8.750 динара, Београд - Ниш југ ка Прешеву 880 динара за аутомобиле и 5.280 динара за камионе.</p>
      <p>Београд - Ниш север ка Димитровграду је 870 за аутомобиле и 5.240 динара за камионе, Ниш север - Димитровград 410 за аутомобиле и 2.470 динара за камионе и Прешево - Димитровград 1.020 динара за аутомобиле и 6.110 динара за камионе. Наплатна станица Ниш исток ће бити пуштена у рад 1. јануара и од ње до наплатне станице Димитровград ће путарина за аутомобиле износити 380 динара.</p>
      <p>"Успоставља се од 1. децмебра, од седам сати, затворени систем наплате путарине у пуном профилу (шест трака). Од наплатне станице Београд до наплатне станице Димитровград и од наплатне станице Београда до наплатне станице Прешево. Затворени систем наплате путарине подразумева измену режима саобраћаја у зони града Ниша и тамо више неће бити отворене петље и слободан приступ аутопуту", рекао је Савић.</p>
      <p>Објаснио је да ће се уместо тога плаћати путарина, али да грађани Ниша неће плаћати на основу уговора са Путевима Србије о коришћењу градских карата.</p>
      <p>Савић додаје да се наплатне станице Ниш и Дољевац отварене још далеке 1984. године и да ће сада бити укинуте.<br/>Како каже Савић, у зони града Ниша постоје четири наплатне станице које Нишлије могу да користе, а то су Ниш север, Ниш исток (Матејевац), Ниш Малча и Ниш југ.</p>
      <p>"Више неће постојати могућност стварања било каквог застоја на некој од чеоних наплатних станица Дољевац и Ниш, што је могло повремено да буде случај у данима појацаног интензитета саобаћаја, када су већи празници и летња туристичка сезона".</p>
      <p>Очекује да возачи што више користе уређај за електронску наплату путарине.</p>
      <p>"Гарантујемо да неће имати никакава задржавања и да ће пролазити кроз наплатне станице без заустављања. Тренутно имамо 380.000 корисника електронске наплате путарине. Желимо у што краћем року да премашимо цифру од пола милиона корисника", навео је он.<br/>Савић додаје да Србија може у региону и Европи да се похвали да смо једна од ретких земаља у којој се масовно користи електронска наплата путарине.</p>
      <p>Иначе, путарина се на деоници аутопута од Ниша до Димитровграда тренутно наплаћује у отвореном систему и то на чеоној наплатној станици Димитровград.</p>
    </article>
  </body>
</html>