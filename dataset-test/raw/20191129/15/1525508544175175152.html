<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4784025/%D9%84%D8%BA%D9%88-%D8%AF%DB%8C%D8%AF%D8%A7%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%82%D8%B7%D8%B9%DB%8C-%D9%86%DB%8C%D8%B3%D8%AA-%D8%AA%D8%B5%D9%85%DB%8C%D9%85-%D9%86%D9%87%D8%A7%DB%8C%DB%8C-%D8%B8%D9%87%D8%B1-%D8%B4%D9%86%D8%A8%D9%87-%D8%A7%D8%AA%D8%AE%D8%A7%D8%B0-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T15:40:50+00:00"/>
    <meta property="og:title" content="افشین پیروانی تاکید کرد: لغو دیدار پرسپولیس قطعی نیست/ تصمیم نهایی ظهر شنبه اتخاذ می شود"/>
    <meta property="og:description" content="مدیر تیم فوتبال پرسپولیس تاکید کرد که دیدار روز شنبه این تیم برابر نساجی هنوز به طور قطعی لغو نشده است."/>
  </head>
  <body>
    <article>
      <h1>افشین پیروانی تاکید کرد: لغو دیدار پرسپولیس قطعی نیست/ تصمیم نهایی ظهر شنبه اتخاذ می شود</h1>
      <address>
        <time datetime="2019-11-29T15:40:50+00:00">29 Nov 2019, 15:40</time>
      </address>
      <p>به گزارش <a href="https://www.mehrnews.com/">خبرگزاری مهر</a>، افشین پیروانی در گفت و گو با سایت رسمی باشگاه پرسپولیس افزود: با توجه به اخبار ضد و نقیضی که منتشر شده برای آگاهی اعضای کادر فنی و بازیکنان  همچنین هواداران پیگیری‌هایی داشتیم. در این باره با آقای سهیل مهدی رییس کمیته برگزاری مسابقات سازمان لیگ  تماس گرفتم. ایشان گفتند تصمیم نهایی فردا تا ظهر و با بررسی همه جوانب اتخاذ می‌شود.</p>
      <p>پیروانی افزود: امروز تمرین را از ورزشگاه شهید کاظمی در جنوب غرب تهران به ورزشگاه درفشی فر در غرب تهران انتقال دادیم و هوا شرایط خیلی بهتری داشت و میزان  آلودگی نسبت به ورزشگاه شهید کاظمی کمتر بود. به نظر می رسد  ورزشگاه آزادی هم جای بهتری از نظر آب و هوایی نسبت به درفشی‌فر دارد چرا که اطراف آن باز است و باد بیشتری در جریان است. در مجموع ما منتظر خواهیم ماند تا فردا تصمیم نهایی به ما اعلام شود. این چیزی است که به ما گفته شده و بر اساس آن اقدام می کنیم.</p>
      <p>پیروانی در پایان گفت: در  حال حاضر تیم در اردو است و از نگاه ما بازی برگزار می شود و ما در حال اجرای برنامه های اردویی هستیم  و هر زمان تصمیمی ابلاغ شود به اطلاع هواداران هم خواهیم رساند. در مجموع امیدواریم که میزان  آلودگی هوا  منجر به تعویق بازی  نشود و هواداران عزیز هم حمایت همه جانبه و خوبی  از تیم  محبوب خود داشته باشند.</p>
    </article>
  </body>
</html>