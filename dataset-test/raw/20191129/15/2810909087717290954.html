<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360196"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-29T15:58:00+00:00"/>
    <meta property="og:title" content="УКЦ и &quot;Супербрке&quot; заједно у борби за мушко здравље"/>
    <meta property="og:description" content="Мјесец новембар посвећен је промоцији мушког здравља као и скретању пажње на карцином простате."/>
  </head>
  <body>
    <article>
      <h1>УКЦ и "Супербрке" заједно у борби за мушко здравље</h1>
      <address>
        <time datetime="2019-11-29T15:58:00+00:00">29 Nov 2019, 15:58</time>
      </address>
      <p>
        <i>Мјесец новембар посвећен је промоцији мушког здравља као и скретању пажње на карцином простате.</i>
      </p>
      <p>Рано дијагностификована болест изљечива је у 98 одсто случајева.</p>
      <p>Универзитетско клинички центар Републике Српске и Удружење "Супербрке", четврти пут били су заједно у борби против ове болести.</p>
      <p>Тумори тестиса погађају млађу добну скупину мушкараца од 20. до 40. године живота. Поражавајуће је, кажу стручњаци, да је ово један од ријетких карцинома који је физички доступан, а који, нажалост, не буде на вријеме третиран.</p>
      <p>Специјалиста онколог из Клинике за онкологију УКЦ Републике Српске у Бањалуци Радмила Рашета рекла је да је потребно што више подизати свијест друштва о овој болести.</p>
      <p>- Од степена проширености болести зависи да ли ће ток лијечења бити агресивнији или мање агресиван за пацијента - рекла је Рашета.</p>
      <p>Начелник Клинике за урологију у УКЦ Српске Милан Жигић рекао је да је карцином простате болест која се најчешће дијагностификује код мушкараца старијих од 50 година.</p>
      <p>- Редовни превентивни уролошки прегледи су веома значајни, те апелујем да сви мушкарци воде рачуна о здрављу, да би избјегли компликације - напоменуо је Жигић.</p>
      <p>Удружење "Супербрке" на занимљив начин скреће пажњу на мушке болести током мјесеца новембра и тако подржава глобални покрет Мовембер.</p>
      <p>- Морамо сви заједно да се боримо у разбијању стигми, како се мушкарци не би стидјели болести, нити прегледа, али и да науче како да ураде самопреглед - рекао је Филип Јаковљевић, представник овог удружења.</p>
      <p>Приход који буде прикупљен хуманитарном акцијом коју проводе "Супербрке", намијењен је за лијечење обољелих од карцинома тестиса.</p>
    </article>
  </body>
</html>