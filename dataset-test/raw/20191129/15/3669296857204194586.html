<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/irakta-sevinc-gosterileri-duzenlendi-gule-gule-adil"/>
    <meta property="og:site_name" content="CNN Türk"/>
    <meta property="article:published_time" content="2019-11-29T15:23:33+00:00"/>
    <meta property="og:title" content="Irak'ta sevinç gösterileri düzenlendi! &quot;Güle güle Adil&quot;"/>
    <meta property="og:description" content="Irak Başbakan Adil Abdulmehdi'nin istifa kararı..."/>
  </head>
  <body>
    <article>
      <h1>Irak'ta sevinç gösterileri düzenlendi! "Güle güle Adil"</h1>
      <h2>Irak Başbakan Adil Abdulmehdi'nin istifa kararı sonrası, başkent Bağdat'ta gösterilerin sürdüğü Tahrir Meydanı'nda "Güle güle Adil" sloganları atıldı.</h2>
      <address><time datetime="2019-11-29T15:23:33+00:00">29 Nov 2019, 15:23</time> by <a rel="author">AA</a></address>
      <p>Tahrir Meydanı'nı dolduran Iraklılar Abdulmehdi'nin <a href="https://www.cnnturk.com/haberleri/istifa">istifa</a> kararı sonrası sevinç gösterileri düzenledi.</p>
      <p>Iraklı gösterici Murtaza Lami, <a href="https://www.cnnturk.com/haberleri/aa">AA</a> muhabirine yaptığı açıklamada, Abdulmehdi'nin istifa kararının memnuniyet verici olduğunu ancak taleplerinin bununla sınırlı kalmadığını söyledi.</p>
      <p>
        <b>"Devleti soyanların hepsinin yargılanmasını istiyoruz"</b>
      </p>
      <p>Lami, "İlk günden bu yana Abdulmehdi'nin istifasını istiyorduk. Bu, gecikmiş bir karar ve sadece taleplerimizden birinin karşılanması anlamına geliyor. Devleti soyanların hepsinin yargılanmasını istiyoruz." dedi.</p>
      <p>Bundan sonrasında artık ülkeyi bir erken seçim sürecinin beklediğini dile getiren 29 yaşındaki Lami, muhtemel bir seçimde mevcut siyasilerin yer almasını kesinlikle istemediklerini ifade etti.</p>
      <p>
        <b>Sokaklar boşalacak mı?</b>
      </p>
      <p><a href="https://www.cnnturk.com/haberleri/irak">Irak</a>'ta Abdulmehdi'nin istifa kararı sonrası göstericilerin sokakları boşaltıp boşaltmayacağı tartışılıyor.</p>
      <p>Iraklı gösterici Fehed Hüseyin, Meclis'ten Başbakan'ın istifa kararını ivedilikle kabul etmesini ve tüm kabineden güvenoyunun çekilmesini istediklerini söyledi.</p>
      <p>Hüseyin, "Tüm taleplerimiz yerine gelene kadar sokağı terk etmeyeceğiz." diye konuştu</p>
      <p>
        <b>Zikar Polis Müdürü de istifa etti</b>
      </p>
      <p>Öte yandan Başbakan Abdulmehdi'nin memleketi olan Zikar'ın Polis Müdürü Muhammed el-Kureyşi istifa ettiğini duyurdu.</p>
      <p>Zikar Polis Müdürlüğü Basın Ofisi'nden yapılan yazılı açıklamada, Kureyşi'nin görevinden istifa ettiği bildirildi.</p>
      <p>Kureyşi'nin istifa kararının, Zikar'daki gösteriler sırasında çok sayıda eylemcinin hayatını kaybetmesine neden olan polis şiddetinden kaynaklandığı aktarıldı.</p>
      <p>
        <b><a href="https://www.cnnturk.com/haberleri/sadr">Sadr</a>'ın Meclis'teki grubu harekete geçti</b>
      </p>
      <p>Bu arada Mukteda es-Sadr'a bağlı Sairun Koalisyonu milletvekilleri (54) hükümetten güvenoyunun çekilmesi için Meclis'te imza topladığını açıkladı.</p>
      <p>Başbakan Abdulmehdi'nin yazılı istifa kararını göndermesi sonrası Irak Meclisi'nin <a href="https://www.cnnturk.com/haberleri/olaganustu">olağanüstü</a> oturumla toplanması bekleniyor.</p>
      <p>Irak Başbakanı Adil Abdulmehdi, yaptığı yazılı açıklamada, Şii dini merci Ali es-Sistani'nin "ülkenin kaosa sürüklenmemesi" çağrısına uyarak hükümet başkanlığından istifa ettiğine ilişkin resmi yazıyı Meclis'e göndereceğini bildirmişti.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/dunya/kolombiyadaki-protestolar-suruyor"/>
        <a href="https://www.cnnturk.com/dunya/necefteki-iran-baskonsoloslugu-yeniden-atese-verildi"/>
        <a href="https://www.cnnturk.com/dunya/adil-abdulmehdinin-istifasi-kabul-edildi"/>
      </related>
    </article>
  </body>
</html>