<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/29/844945"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T15:32:00+00:00"/>
    <meta property="og:title" content="গাবতলীতে ১৩০০ বোতল ফেনসিডিলসহ দুজন আটক, ট্রাক জব্দ"/>
    <meta property="og:description" content="রাজধানীর দারুস সালাম থানাধীন গাবতলী পশুর হাট এলাকা হতে ১৩০০ বোতল ফেন্সিডিল এবং একটি ট্রাকসহ দুজন মাদক কারবারিকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব-৪)। আজ শুক্রবার ভোর সাড়ে চারটায় গোপন সংবাদের ভিত্তিতে র‌্যাব-৪ এর একটি আভিযানিক দল মেজর কাজী সাইফুদ্দিন আহমেদ এর নেতৃত্বে ডিএমপি দারুস সালাম থানাধীন গাবতলী পশুর হাট এলাকায় অভিযান পরিচালনা করে। অভিযানে ফেনসিডিল ও ট্রাকসহ দুজনকে আটক করা হয়েছে বলে এক সংবাদ বিজ্ঞপ্তিতে র‌্যাব জানিয়েছে। আটককৃত সামগ্রীর মধ্যে রয়েছে ১৩০০ বোতল ফেন্সিডিল, ফেন্সিডিল বহনের কাজে ব্যবহৃত একটি ট্রাক এবং দুটি মোবাইল। এছাড়া এ সময় আটক করা হয়েছে মো. খাদেম মন্ডল (৫০), মোঃ আলাউদ্দিনকে (৬২)। প্রাথমিক জিজ্ঞাসাবাদে আটককৃতরা র‌্যাবকে জানিয়েছে, চাঁপাইনবাবগঞ্জ জেলার সীমান্ত এলাকা হতে ফেন্সিডিল সংগ্রহ করে ট্রাকে করে ঢাকা ও আশপাশ এলাকায় মাদক ব্যবসায়ীদের নিকট বিক্রয় করে থাকে তারা। এজন্য তারা ট্রাকের সামনের অংশে ড্রাইভারের সিটের পাশে কেবিনে বিশেষ ব্যবস্থা করেছিল। আইনশৃঙ্খলা রক্ষা বাহিনীর নজর এড়াতে তারা দীর্ঘদিন যাবত নিয়মিত ঠিকানা বদল করে থাকে। এ বিষয়ে প্রয়োজনীয় আইনানুগ কার্যক্রম নেওয়া হচ্ছে বলে…"/>
  </head>
  <body>
    <article>
      <h1>গাবতলীতে ১৩০০ বোতল ফেনসিডিলসহ দুজন আটক, ট্রাক জব্দ</h1>
      <address><time datetime="2019-11-29T15:32:00+00:00">29 Nov 2019, 15:32</time> by <a rel="author">কালের কণ্ঠ অনলাইন</a></address>
      <p>রাজধানীর দারুস সালাম থানাধীন গাবতলী পশুর হাট এলাকা হতে ১৩০০ বোতল ফেন্সিডিল এবং একটি ট্রাকসহ দুজন মাদক কারবারিকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব-৪)।</p>
      <p>আজ শুক্রবার ভোর সাড়ে চারটায় গোপন সংবাদের ভিত্তিতে র‌্যাব-৪ এর একটি আভিযানিক দল মেজর কাজী সাইফুদ্দিন আহমেদ এর নেতৃত্বে ডিএমপি দারুস সালাম থানাধীন গাবতলী পশুর হাট এলাকায় অভিযান পরিচালনা করে। অভিযানে ফেনসিডিল ও ট্রাকসহ দুজনকে আটক করা হয়েছে বলে এক সংবাদ বিজ্ঞপ্তিতে র‌্যাব জানিয়েছে।</p>
      <p>আটককৃত সামগ্রীর মধ্যে রয়েছে ১৩০০ বোতল ফেন্সিডিল, ফেন্সিডিল বহনের কাজে ব্যবহৃত একটি ট্রাক এবং দুটি মোবাইল। এছাড়া এ সময় আটক করা হয়েছে মো. খাদেম মন্ডল (৫০), মোঃ আলাউদ্দিনকে (৬২)।</p>
      <figure>
        <img src="https://www.kalerkantho.com/ckfinder/userfiles/images/hotjobs/all/22887788.jpg"/>
      </figure>
      <p>প্রাথমিক জিজ্ঞাসাবাদে আটককৃতরা র‌্যাবকে জানিয়েছে, চাঁপাইনবাবগঞ্জ জেলার সীমান্ত এলাকা হতে ফেন্সিডিল সংগ্রহ করে ট্রাকে করে ঢাকা ও আশপাশ এলাকায় মাদক ব্যবসায়ীদের নিকট বিক্রয় করে থাকে তারা। এজন্য তারা ট্রাকের সামনের অংশে ড্রাইভারের সিটের পাশে কেবিনে বিশেষ ব্যবস্থা করেছিল। আইনশৃঙ্খলা রক্ষা বাহিনীর নজর এড়াতে তারা দীর্ঘদিন যাবত নিয়মিত ঠিকানা বদল করে থাকে।</p>
      <p>এ বিষয়ে প্রয়োজনীয় আইনানুগ কার্যক্রম নেওয়া হচ্ছে বলে জানিয়েছে র‌্যাব।</p>
    </article>
  </body>
</html>