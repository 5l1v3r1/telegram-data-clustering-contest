<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/221109"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T15:50:24+00:00"/>
    <meta property="og:title" content="Στις Βρυξέλλες ο γραμματέας του ΚΙΝ.ΑΛΛ."/>
    <meta property="og:description" content="Διήμερο επαφών και συναντήσεων έχει σήμερα Παρασκευή και αύριο Σάββατο στις Βρυξέλλες ο γραμματέας του Κινήματος Αλλαγής, Μανώλης Χριστοδουλάκης, ο οποίος είναι κεντρικός ομιλητής σε εκδήλωση των Ευρωπαίων Σοσιαλιστών."/>
  </head>
  <body>
    <article>
      <h1>Στις Βρυξέλλες ο γραμματέας του ΚΙΝ.ΑΛΛ.</h1>
      <address><time datetime="2019-11-29T15:50:24+00:00">29 Nov 2019, 15:50</time> by <a rel="author">Δημήτρης Κουκλουμπέρης</a></address>
      <p>Διήμερο επαφών και συναντήσεων έχει σήμερα Παρασκευή και αύριο Σάββατο στις Βρυξέλλες ο γραμματέας του Κινήματος Αλλαγής, Μανώλης Χριστοδουλάκης, ο οποίος είναι κεντρικός ομιλητής σε εκδήλωση των Ευρωπαίων Σοσιαλιστών.</p>
      <p>Συγκεκριμένα, θα μιλήσει στη σύνοδο των προέδρων και γραμματέων των Οργανώσεων Νεολαίας του Ευρωπαϊκού Σοσιαλιστικού Κόμματος, με θέμα το αποτέλεσμα των ευρωεκλογών και το μέλλον της Σοσιαλδημοκρατίας.</p>
      <p>Ενδιαφέρον θέμα από κάθε άποψη σε μια συγκυρία που η σοσιαλδημοκρατία στην Ευρώπη μετακινείται προς τα αριστερά του φάσματος, αφήνοντας πίσω λογικές και πρακτικές μεγάλων συνασπισμών με τη δεξιά που κόστισαν πολιτικά και εκλογικά. Βέβαια, τη θεώρηση αυτή δεν τη συμμερίζονται στο ΚΙΝ.ΑΛΛ., προτιμώντας τις ίσες αποστάσεις μεταξύ Αριστεράς και Δεξιάς και τη αυτόνομη δική τους πορεία.</p>
      <p>Πάντως, ο κ. Χριστοδουλάκης, με αφορμή την επίσκεψη, θα έχει σειρά συναντήσεων με την ηγεσία των Ευρωπαίων Σοσιαλιστών τόσο στο Σοσιαλιστικό Κόμμα, όσο και στο Ευρωπαϊκό Κοινοβούλιο και την Επιτροπή Περιφερειών, όπου θα θέσει, μεταξύ άλλων, και το σχεδιασμό του κόμματος για τη διενέργεια της πολιτικής του Συνδιάσκεψης τους επόμενους μήνες, καθώς και για την ατζέντα και τα σύγχρονα προτάγματα της σοσιαλδημοκρατίας.</p>
      <p>Το επίμαχο διήμερο, προκειμένου να αποβεί επιτυχές και καρποφόρο, προετοίμαζαν αθόρυβα τις προηγούμενες εβδομάδες στελέχη με γνώση και εμπειρία των ευρωπαϊκών θεμάτων όπως η Συλβάνα Ράπτη και ο Γιάννης Δάλμας.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/215339_kinisi-81-antidexio-manifesto-apo-stelehi-toy-pasok"/>
        <a href="https://www.efsyn.gr/politiki/antipoliteysi/214994_i-epithetikotita-tis-agkyras-stoys-eyropaioys-sosialistes"/>
        <a href="https://www.efsyn.gr/politiki/antipoliteysi/200560_o-giorgos-kiryxe-anendoto-kata-tis-dexias"/>
        <a href="https://www.efsyn.gr/politiki/synenteyxeis/182961_kinall-den-proagei-tis-axies-ton-eyropaion-sosialiston"/>
        <a href="https://www.efsyn.gr/politiki/antipoliteysi/174962_i-proti-foyrnia-ypopsifion-me-kinima-allagis"/>
        <a href="https://www.efsyn.gr/politiki/antipoliteysi/173868_epithesi-gennimata-se-aristeroys-kai-dexioys-psaltes"/>
      </related>
    </article>
  </body>
</html>