<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/kulfoldi-foci/hamarosan-kiderul-kik-lepnek-jovore-a-puskas-arena-fuvere-az-eb-n/4n1m1pz"/>
    <meta property="og:site_name" content="Blikk.hu"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Hamarosan kiderül, kik lépnek jövőre a Puskás Aréna füvére az Eb-n"/>
    <meta property="og:description" content="Holnap kiderül, kik fognak a jövő évi labdarúgó-Európa-bajnokságon a Puskás Arénában pályára lépni."/>
  </head>
  <body>
    <article>
      <h1>Hamarosan kiderül, kik lépnek jövőre a Puskás Aréna füvére az Eb-n</h1>
      <address><time datetime="2019-11-29T15:45:00+00:00">29 Nov 2019, 15:45</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Holnap kiderül, kik fognak a jövő évi labdarúgó-Európa-bajnokságon a Puskás Arénában pályára lépni.</b>
        </i>
      </p>
      <p>A sorsolást 18 órától tartják Bukarestben úgy, hogy a rendhagyó lebonyolítás miatt kilenc csapat helye már eldőlt. <b>Az F csoport küzdelmeinek Budapest és München ad otthont. </b>Mivel Magyarország nem került ki egyenes ágon a tornára, márciusban pótselejtező vár a mieinkre Bulgária ellen. Ha ott nyernek, akkor az Izland–Románia párharc továbbjutójával küzdenek meg – aki azt a csatát megnyeri, ott lesz az Eb-mezőnyben.</p>
      <p>Ha a mieinknek sikerül kijutni, akkor nehéz csoportba kerülnek. Az biztos, hogy a németekkel együtt lenne a válogatott, és<b> akár olyan riválisok is kerülhetnek a csoportba, mint a világbajnok Franciaország vagy négyszeres aranylabdás Cristiano Ronadót (34) is soraiban tudó, címvédő Portugália</b>, de akár még a német Bayern München gólvágója, Robert Lewandowski (31) is ide látogathat a lengyel válogatottal.</p>
      <p>– Először is szeretnénk kijutni. Ha ez összejönne, a portugálok ellen például szívesen játszanék – mondta Vida Máté (23) a szlovák DAC középpályása.</p>
    </article>
  </body>
</html>