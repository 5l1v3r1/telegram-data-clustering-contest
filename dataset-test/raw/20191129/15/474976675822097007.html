<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121994/sedzia-pawel-juszczyszyn-zawieszony.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-29T15:06:00+00:00"/>
    <meta property="og:title" content="Sędzia Paweł Juszczyszyn zawieszony"/>
    <meta property="og:description" content="Prezes Sądu Rejonowego w Olsztynie Maciej Nawacki zawiesił poprzez zarządzenie Pawła Juszczyszyna. Sędzia Juszczyszyn, powołując się na wyrok TSUE, zażądał od Kancelarii Sejmu ujawnienia listy poparcia dla kandydatów do nowej Krajowej Rady Sądownictwa. Z delegacji do Sądu Okręgowego w Olsztynie odwołał go minister sprawiedliwości Zbigniew Ziobro."/>
  </head>
  <body>
    <article>
      <h1>Sędzia Paweł Juszczyszyn zawieszony</h1>
      <address>
        <time datetime="2019-11-29T15:06:00+00:00">29 Nov 2019, 15:06</time>
      </address>
      <h4>Prezes Sądu Rejonowego w Olsztynie Maciej Nawacki zawiesił poprzez zarządzenie Pawła Juszczyszyna. Sędzia Juszczyszyn, powołując się na wyrok TSUE, zażądał od Kancelarii Sejmu ujawnienia listy poparcia dla kandydatów do nowej Krajowej Rady Sądownictwa. Z delegacji do Sądu Okręgowego w Olsztynie odwołał go minister sprawiedliwości Zbigniew Ziobro.</h4>
      <p>Prezes sądu Maciej Nawacki wydał zarządzenie w piątek. Powołuje się przy tym na art. 130 Ustawy o ustroju sądów powszechnych. Paweł Juszczyszyn został zawieszony na miesiąc. Izba Dyscyplinarna Sądu Najwyższego zdecyduje, czy ten okres zostanie przedłużony. Sędzia Nawacki wyjaśnił, że decyzja o zawieszeniu nakazuje sędziemu "powstrzymać się od wszelkich czynności w sądzie rejonowym i okręgowym" – informuje TVN24.</p>
      <p>Wcześniej Rzecznik Dyscyplinarny uznał, że sędzia Juszczyszyn przekroczył swoje uprawienia i "przyznał sobie kompetencję do oceny prawidłowości, w tym legalności, wyboru członków KRS". "Przedstawione obwinionemu Pawłowi J. zarzuty dyscyplinarne dotyczą uchybienia godności urzędu w szczególności przez przekroczenie uprawnień przy wydaniu postanowienia nakazującego Kancelarii Sejmu przedstawienia określonych dokumentów, a także nieuprawnione przekazanie przedstawicielom mediów ocen i twierdzeń związanych z pełnionym urzędem sędziowskim" – podano w komunikacie.</p>
      <p>W środę swoje <a href="https://www.dorzeczy.pl/kraj/121697/sedzia-odwolany-przez-ziobre-wydal-specjalne-oswiadczenie.html">stanowisko ws. sędziego Juszczyszyna opublikowało Ministerstwo Sprawiedliwości</a> informując, że "żaden sędzia nie ma prawa oceniać statusu innego sędziego, wykorzystując do tego celu postępowanie dowodowe w konkretnej sprawie". W komunikacie resortu pokreślono również, że minister Ziobro miał prawo odwołać Juszczyszyna z delegacji do sądu wyższej instancji.</p>
      <footer>/ Źródło: <a href="http://www.tvn24.pl/">TVN24<br/></a>/ zdą</footer>
    </article>
  </body>
</html>