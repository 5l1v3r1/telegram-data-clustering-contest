<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b5%ce%b9%cf%81%ce%b1%ce%bc%ce%b1%cf%84%ce%b9%ce%ba%cf%8c-%cf%84%ce%b5%cf%83%cf%84-%ce%bf%cf%8d%cf%81%cf%89%ce%bd-%ce%af%cf%83%cf%89%cf%82-%cf%86%ce%ad%cf%81%ce%b5%ce%b9-%ce%b5%cf%80%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-29T15:55:03+00:00"/>
    <meta property="og:title" content="Πειραματικό τεστ ούρων ίσως φέρει επανάσταση στη διάγνωση του καρκίνου του προστάτη"/>
    <meta property="og:description" content="Βρετανοί επιστήμονες ανέπτυξαν ένα απλό μη επεμβατικό τεστ για τη διάγνωση του καρκίνου του προστάτη, με βάση δείγμα ούρων, που έχουν συλλεχθεί στο σπίτι. Το τεστ διαγιγνώσκει με αρκετή ακρίβεια τον επιθετικό καρκίνο του προστάτη, εκτιμώντας πόσο προχωρημένη είναι η νόσος και προβλέποντας -έως και πέντε χρόνια νωρίτερα από τις υπάρχουσες κλινικές μεθόδους- ποιοι άνδρες θα χρειαστούν θεραπεία και ποιοι όχι."/>
  </head>
  <body>
    <article>
      <h1>Πειραματικό τεστ ούρων ίσως φέρει επανάσταση στη διάγνωση του καρκίνου του προστάτη</h1>
      <address>
        <time datetime="2019-11-29T15:55:03+00:00">29 Nov 2019, 15:55</time>
      </address>
      <p>
        <b>Βρετανοί επιστήμονες ανέπτυξαν ένα απλό μη επεμβατικό τεστ για τη διάγνωση του καρκίνου του προστάτη, με βάση δείγμα ούρων, που έχουν συλλεχθεί στο σπίτι. Το τεστ διαγιγνώσκει με αρκετή ακρίβεια τον επιθετικό καρκίνο του προστάτη, εκτιμώντας πόσο προχωρημένη είναι η νόσος και προβλέποντας -έως και πέντε χρόνια νωρίτερα από τις υπάρχουσες κλινικές μεθόδους- ποιοι άνδρες θα χρειαστούν θεραπεία και ποιοι όχι.</b>
      </p>
      <p>Οι ερευνητές, με επικεφαλής τον δρ. Τζέρεμι Κλαρκ της Ιατρικής Σχολής του Πανεπιστημίου της Ανατολικής Αγγλίας και του Πανεπιστημιακού Νοσοκομείου του Νόργουιτς, που έκαναν τη σχετική δημοσίευση στο περιοδικό «BioTechniques», σύμφωνα με τους «Τάιμς του Λονδίνου» και την «Τέλεγκραφ», έκαναν λόγο για σημαντικό βήμα προόδου, που μπορεί να φέρει επανάσταση στη διάγνωση της νόσου μελλοντικά.</p>
      <p>Το τεστ PUR (Prostate Urine Risk) δεν απαιτεί από τους άνδρες να πάνε στην κλινική για να δώσουν δείγμα ούρων ή να υποστούν άλλη εξέταση. Σήμερα ο προστάτης ελέγχεται μέσω του PSA του αίματος, της δακτυλικής εξέτασης και της μαγνητικής τομογραφίας ή βιοψίας.</p>
      <p>Το νέο υπό δοκιμή τεστ, που έως τώρα έχει δοκιμαστεί μόνο σε 14 άνδρες, αναλύει την έκφραση 35 γονιδίων του άνδρα με βάση τα πρωινά ούρα του και η εξέταση των ούρων γίνεται στη συνέχεια στην κλινική. Το τεστ θα είναι ιδιαίτερα χρήσιμο για τις περιπτώσεις ανδρών με διαγνωσμένο, αλλά αργά αναπτυσσόμενο καρκίνο, που παρακολουθείται η εξέλιξή του ανά διαστήματα και οι οποίοι σήμερα υποχρεώνονται να υποβάλλονται σε περιοδικές και επώδυνες βιοψίες.</p>
      <p>Άλλοι επιστήμονες δήλωσαν ότι το νέο τεστ είναι μια θετική εξέλιξη, αλλά ακόμη βρίσκεται σε πρόωρο στάδιο.</p>
    </article>
  </body>
</html>