<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/bussar-har-krockat-i-sollentuna-flera-skadade/"/>
    <meta property="og:site_name" content="DN.SE"/>
    <meta property="article:published_time" content="2019-11-29T15:00:45+00:00"/>
    <meta property="og:title" content="14 personer till sjukhus efter busskrock i Sollentuna"/>
    <meta property="og:description" content="Sammanlagt 23 personer skadades när två linjebussar frontalkrockade i Sollentuna i det hala väglaget på fredagseftermiddagen."/>
  </head>
  <body>
    <article>
      <h1>14 personer till sjukhus efter busskrock i Sollentuna</h1>
      <address><time datetime="2019-11-29T15:00:45+00:00">29 Nov 2019, 15:00</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Sammanlagt 23 personer skadades när två linjebussar frontalkrockade i Sollentuna i det hala väglaget på fredagseftermiddagen. 14 personer fördes till sjukhus. Polisen har inlett en förundersökning om grov vårdslöshet.</b>
      </p>
      <p>Klockan 15.22 på fredagseftermiddagen kallades räddningstjänst, polis och ambulans kallas till Sollentuna sedan två SL-bussar kolliderat i det hala väglaget.</p>
      <p><b>Totalt 23 personer skadades vid</b> kollisionen. Enligt Region Stockholm fördes 14 personer till sjukhus. Vilken typ av skador det handlar om var oklart.</p>
      <p>Enligt Arriva, som kör bussar för SL, skadades tre personer allvarligt.</p>
      <p>– Bedömningen har gjorts av sjukvårdspersonal på olycksplatsen. Vi kan inte uttala oss om skadeläget, sade Hesam Akbari, presstalesperson vid Region Stockholm, på fredagen.</p>
      <p>Ännu på lördagsförmiddagen är skadeläget oklart vad gäller de flesta av dem som fördes till sjukhus. Enligt de vårduppgifter DN tagit del av är fortfarande minst en person allvarligt men inte livshotande skadad.</p>
      <p><b>Olyckan inträffade</b> på Lomvägen i området Sjöberg i Sollentuna. Vägen spärrades av i båda riktningar. En förundersökning gällande grov vårdslöshet i trafik inleddes.</p>
      <p>På fredagskvällen undersöktes bussarna av polisens utredare och statens haverikommission. Båda bussarna skulle bärgas från platsen senare på kvällen.</p>
    </article>
  </body>
</html>