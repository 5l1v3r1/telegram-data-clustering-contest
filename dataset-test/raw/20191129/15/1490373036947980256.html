<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/irak-premier-podani-demise-krvave-demonstrace-obeti_1911291531_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T15:31:00+00:00"/>
    <meta property="og:title" content="Irácký premiér Ádil Abdal Mahdí oznámil demisi. V prohlášení ale neuvedl, kdy ji podá"/>
    <meta property="og:description" content="Mahdího oznámení přichází poté, co vlivný šíitský duchovní ajatolláh Alí Sistání varoval, že protesty se mohou proměnit v občanskou válku, a vyzval poslance, aby zvážili svou podporu irácké vlády."/>
  </head>
  <body>
    <article>
      <h1>Irácký premiér Ádil Abdal Mahdí oznámil demisi. V prohlášení ale neuvedl, kdy ji podá</h1>
      <address><time datetime="2019-11-29T15:31:00+00:00">29 Nov 2019, 15:31</time> by <a rel="author">ČTK</a></address>
      <p>
        <b>Irácký premiér Ádil Abdal Mahdí v pátek oznámil, že parlamentu předloží svou rezignaci, aby zákonodárci mohli vybrat novou vládu. S odvoláním na jeho prohlášení o tom informovala agentura Reuters. Oznámení demise přichází v době krvavých demonstrací, které si od začátku října podle agentury AFP vyžádaly přes 400 obětí na životech.</b>
      </p>
      <p>V pátek při střetu s bezpečnostními složkami v jihoiráckém městě Násiríja podle agentury AP přišli o život další tři demonstranti a osm jich bylo zraněno.</p>
      <p>Mahdího oznámení přichází poté, co vlivný šíitský duchovní ajatolláh Alí Sistání varoval, že protesty se mohou proměnit v občanskou válku, a vyzval poslance, aby opět zvážili svou podporu stávající irácké vlády.</p>
      <p>Premiér Mahdí v prohlášení neuvedl, kdy parlamentu rezignační listinu předá. Zasedat by ale zákonodárný sbor měl podle agentury Reuters v neděli.</p>
      <p>Sístání zároveň vyzval demonstranty, aby rozlišovali mezi těmi, kteří demonstrují pokojně, a těmi, kteří chtějí páchat násilí. V Nadžafu, který leží také na jihu Iráku a který je náboženským centrem šíitů, demonstranti ve středu večer zapálili budovu íránského konzulátu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/irak-protesty-konzulat-iran-zapalili_1911280841_zit"/>
      </related>
      <p>Vládní činitelé uvedli, že za žhářským útokem stáli sabotéři, kteří nejsou součástí pokojných protestů. Velitel Íránem podporované Ligy spravedlivých Kaís Chazalí reagoval na Sístáního slova na twitteru.</p>
      <p>„Jsem k vašim službám jako váš stoupence a jsem připraven vás podpořit,“ napsal. Šíitská strana Hizb ad-daua al-islámíja vyzvala v prohlášení parlament, aby okamžitě zvolil náhradní kabinet.</p>
      <p>Ve čtvrtek v hlavním městě Bagdádu a v Násiríji a Nadžafu bezpečnostní složky zabily 40 demonstrantů. Krveprolití pokračovalo i v pátek, kdy v Násiríji bezpečnostní síly zabily tři demonstranty, kteří se snažili dostat do centra. Dalších osm lidí bylo při akci zraněno, uvedla agentura AP s odvoláním na zdravotnické zdroje.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/iran-saudsky-kral-zastavit-jaderny-program-salman-jaderny_1911201924_elev"/>
      </related>
      <p>V Bagdádu se mezitím demonstranti shromáždili na ulici blízko strategicky důležitého mostu Ahrár a pálili íránské vlajky.</p>
      <p>Mluvčí OSN Stéphane Dujarric zopakoval, že generální tajemník OSN António Guterres je hluboce znepokojen skutečností, že irácké bezpečnostní složky proti demonstrantům používají ostré náboje, a vyzval irácké úřady, aby dodržovaly lidská práva a případy násilí vyšetřily.</p>
      <p>Irák nyní zažívá největší demonstrace od pádu režimu diktátora Saddáma Husajna v roce 2003. Od začátku října přišlo při protestech o život nejméně 400 lidí. Účastníci protestů požadují výměnu vládnoucích politiků, kteří jsou podle nich zkorumpovaní a slouží cizím mocnostem, zatímco mnoho Iráčanů žije v bídě, nemá práci, přístup ke vzdělání ani zdravotnickým službám.</p>
      <related>
        <h4>Související články</h4>
        <a href="https://www.irozhlas.cz/zpravy-svet/irak-protivladni-protesty-demonstranti-bagdad-mahdi_1911091828_jgr"/>
        <a href="https://www.irozhlas.cz/zpravy-svet/iran-irak-demonstranti-kasem-solejmani-libanon-mahdi-al-kuds-chamenei_1911091527_jgr"/>
        <a href="https://www.irozhlas.cz/zpravy-svet/irak-premier-adil-abdal-mahdi-protesty-korupce_1910040932_jgr"/>
      </related>
    </article>
  </body>
</html>