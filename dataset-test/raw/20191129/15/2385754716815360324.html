<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/599779/i-diftheritida-pou-skotose-8xrono-stin-elladapos-exei-i-katastasi-stin-kypro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T15:41:00+00:00"/>
    <meta property="og:title" content="Η διφθερίτιδα που σκότωσε 8χρονο στην Ελλάδα–Πώς έχει η κατάσταση στην Κύπρο"/>
    <meta property="og:description" content="Τραγικό θάνατο από διφθερίτιδα βρήκε ένα 8χρονο αγοράκι στην Ελλάδα, τελευταίο κρούσμα της οποίας είχε καταγραφεί πριν από περίπου 30 χρόνια στη..."/>
  </head>
  <body>
    <article>
      <h1>Η διφθερίτιδα που σκότωσε 8χρονο στην Ελλάδα–Πώς έχει η κατάσταση στην Κύπρο</h1>
      <address><time datetime="2019-11-29T15:41:00+00:00">29 Nov 2019, 15:41</time> by <a rel="author">SigmaLive</a></address>
      <p><b>Τραγικό θάνατο από διφθερίτιδα βρήκε ένα 8χρονο αγοράκι στην Ελλάδα, τελευταίο κρούσμα της οποίας είχε καταγραφεί πριν από περίπου 30 χρόνια στη χώρα. <br/></b> <br/>Η διφθερίτιδα θεωρείται από την επιστημονική κοινότητα ξεχασμένη νόσος, που έχει εξαφανιστεί εξαιτίας των εμβολιασμών. <br/> <br/>Το εμβόλιο κατά της διφθερίτιδας χορηγείται σε βρεφική ηλικία. <br/> <br/>Όπως ανέφερε στο SigmaLive η Βοηθός Διευθύντρια Παιδιατρικής και Συντονίστρια της Ομάδας Επιτήρησης και Ελέγχου Λοιμωδών Νοσημάτων στο Υπουργείο Υγείας, Δρ Μαρία Κολιού, η νόσος προκαλείται από το βακτήριο Corynebacterium diphtheriae και μεταδίδεται με τα σταγονίδια της αναπνοής από ασθενείς, από φορείς και σπανιότερα με μολυσμένα τρόφιμα ή αντικείμενα. <br/> <br/>Εκδηλώνεται με χαμηλό πυρετό και συμπτώματα από το ανώτερο αναπνευστικό. Στον φάρυγγα (διφθεριτική φαρυγγίτιδα) οι αμυγδαλές καλύπτονται από ρυπαρό και δύσοσμο επίχρισμα, το οποίο σχηματίζει τις διφθέρες ή ψευδομεμβράνες που αποκολλώνται δύσκολα και αιμορραγούν.<br/> <br/>Οι διφθέρες μπορεί να φράξουν το αναπνευστικό σύστημα, μπορεί να δημιουργήσουν πρόβλημα στην καρδιά και στο νευρολογικό σύστημα. <br/> <br/>Πρόκειται, είπε, για μια πολύ σοβαρή νόσο με αυξημένα ποσοστά θνησιμότητας. <br/> <br/>Το μικρόβιο έχει εκλείψει από τις προηγμένες χώρες, όπως ανέφερε, καθώς ο πληθυσμός ως επί το πλείστον εμβολιάζεται, ωστόσο υπάρχει σε χώρες της Ασίας και της Ανατολικής Ευρώπης. <br/> <br/>Στην Κύπρο η νόσος δεν έχει εμφανιστεί εδώ και δεκαετίες καθώς πολύ εξαιρετικά μεγάλο ποσοστό του πληθυσμού εμβολιάζεται. <br/> <br/>Σε έρευνα του 2015, όπως είπε η κα. Κολιού, η εμβολιαστική κάλυψη του πληθυσμού άγγιξε το 97%. <br/> <br/>Τα ανεμβολίαστα παιδιά διατρέχουν κίνδυνο, όπως είπε, σε χώρες με αυξημένες μεταναστευτικές ροές όπως και η Κύπρος. <br/> </p>
    </article>
  </body>
</html>