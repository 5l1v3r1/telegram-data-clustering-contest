<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/puterea-gandului/va-folosi-netanyahu-poporul-ca-scut-in-lupta-sa-cu-justitia-18632649"/>
    <meta property="og:site_name" content="Gândul"/>
    <meta property="article:published_time" content="2019-11-29T15:55:15+00:00"/>
    <meta property="og:title" content="Va folosi Netanyahu poporul ca scut în lupta sa cu Justiţia?"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Va folosi Netanyahu poporul ca scut în lupta sa cu Justiţia?</h1>
      <h2>Premierul israelian creează un precedent cu consecinţe greu de anticipat.</h2>
      <address><time datetime="2019-11-29T15:55:15+00:00">29 Nov 2019, 15:55</time> by <a rel="author" href="https://www.gandul.info/autor/lelia-munteanu" target="_blank">Lelia MUNTEANU</a></address>
      <p>Aşteptând decizia Procurorului General, încă din a doua zi după al doilea rând de alegeri din 17 septembrie Netanyahu a înţeles că nu va avea majoritatea de 61 de membri ai Knessetului care să-i voteze imunitatea.</p>
      <p>Tot ce a întreprins, din 18 septembrie, a fost să împingă Israelul spre al treilea rând de alegeri, în speranţa că va partidul său, Likud, va obţine un scor care să-i scoată liderul din ghearele Justiţiei.</p>
      <p>În decembrie se vor împlini trei ani de când Premierul face obiectul investigaţiilor Lahav 433 (un department al Poliţiei care investighează cazurile de corupţie, cunoscut şi ca „FBI-ul israelian”). De atunci – autodefinindu-se ca victima inocentă a maşinaţiunilor puse la cale de duşmanii ţării – Netanyahu luptă împotriva Poliţiei, a Justiţiei, a Presei. În urmă cu nouă zile, când Procurorul General l-a pus sub acuzare, cel mai longeviv prim ministrul, omul cel mai puternic în Stat, s-a întors împotriva Statului şi i-a încurajat pe toţi susţinătorii săi, nu puţini, să o facă.</p>
      <p>Manifestaţia lor de sprijin, din urmă cu trei zile, a fost doar începutul: scandări furioase şi înjurături, huiduieli şi îmbrânceli cu oricine ţinea un microfon în mână (identificat imediat ca jurnalist, adică inamic), cu pancarte care cereau arestarea procurorilor. Cel care îi stârnise, Regele Bibi, n-a făcut nimic să-i oprească. Ba a declarat că reporterii şi-o merită fiindcă au prezentat mai ales aspectele negative ale manifestaţiei care, de altfel, l-a „impresionat profund”.</p>
      <p>Nu i se pot nega marile calităţi. Benjamin Netanyahu e unul dintre puţini oameni de stat într-o lume cu lideri mediocri, Are geniu politic şi o experienţă uriaşă. A obţinut pentru Israel avantaje incredibile, via Donald J. Trump, chiar dacă darurile amicului de la Casa Albă se vor vădi, pe termen mediu, otrăvite. De fapt sunt daruri pe care şi le-a făcut singur, manipulând inteligent politica preşedintelui american în regiune.</p>
      <p>Ca un om care îşi face veacul prin Orientul Mijlociu nu pot să nu mă gândesc că, pentru a-şi salva propria libertate, nu se va da în lături să se ascundă în mulţime, folosind poporul ca pe un scut, aidoma oricărui terorist de prin părţile locului.</p>
      <p>
        <i>Foto: Benjamin Netanyahu / Facebook</i>
      </p>
    </article>
  </body>
</html>