<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1054075/article/oikonomia/ellhnikh-oikonomia/ypoik-shmantika-esoda-anamenontai-apo-thn-ay3hsh-twn-hlektronikwn-synallagwn"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T15:04:39+00:00"/>
    <meta property="og:title" content="ΥΠΟΙΚ: Σημαντικά έσοδα αναμένονται από την αύξηση των ηλεκτρονικών συναλλαγών"/>
    <meta property="og:description" content="Σημαντικά οφέλη προσδοκά το υπουργείο Οικονομικών με την αύξηση των ηλεκτρονικών συναλλαγών, σύμφωνα με στοιχεία από την ΑΑΔΕ, τα οποία λαμβάνει ως βάση για τις εκτιμήσεις στα έσοδα. Τα οφέλη από τις ηλεκτρονικές συναλλαγές επικαλέστηκε ο υπουργός Οικονομικών Χρήστος Σταϊκούρας, απαντώντας στα κόμματα της αντιπολίτευσης που εκτιμούν ότι τα αυξημένα φορολογικά έσοδα θα βαρύνουν περαιτέρω τις τσέπες των πολιτών."/>
  </head>
  <body>
    <article>
      <h1>ΥΠΟΙΚ: Σημαντικά έσοδα αναμένονται από την αύξηση των ηλεκτρονικών συναλλαγών</h1>
      <address>
        <time datetime="2019-11-29T15:04:39+00:00">29 Nov 2019, 15:04</time>
      </address>
      <p>Σημαντικά οφέλη προσδοκά το υπουργείο Οικονομικών με την αύξηση των ηλεκτρονικών συναλλαγών, σύμφωνα με στοιχεία από την ΑΑΔΕ, τα οποία λαμβάνει ως βάση για τις εκτιμήσεις στα έσοδα.</p>
      <p>Τα οφέλη από τις ηλεκτρονικές συναλλαγές επικαλέστηκε ο υπουργός Οικονομικών Χρήστος Σταϊκούρας, απαντώντας στα κόμματα της αντιπολίτευσης που εκτιμούν ότι τα αυξημένα φορολογικά έσοδα θα βαρύνουν περαιτέρω τις τσέπες των πολιτών.</p>
      <p>«Σε περίπτωση που τα φυσικά πρόσωπα προχωρήσουν σε συναλλαγές, με ηλεκτρονικά μέσα πληρωμής, ύψους 30% του εισοδήματος τους, αναμένεται να αυξηθούν οι συναλλαγές με ηλεκτρονικά μέσα πληρωμής κατά 6,1 δισ. ευρώ. Θα δημιουργηθεί κίνητρο για να υπάρξει ακόμη μεγαλύτερη χρήση ηλεκτρονικών συναλλαγών και ποσοτικοποιείται αυτό στο 6,1 δισ. Σημειώνω ότι αυτή η εκτίμηση δεν περιλαμβάνει επιπλέον ηλεκτρονικές συναλλαγές που ενδεχομένως γίνουν από αυτούς που ήδη βρίσκονται πάνω από το όριο του 30%, συνεπώς είναι συντηρητική η εκτίμηση», είπε ο υπουργός Οικονομικών Χρήστος Σταϊκούρας, σε παρέμβαση του στη συζήτηση του φορολογικού νομοσχεδίου.</p>
      <p>«Μια αύξηση των συναλλαγών, κατά 6,1 δισ. συνεπάγεται, με βάση εκτιμήσεις της Ευρωπαϊκής Επιτροπής, για το ποσοστό φοροδιαφυγής στην Ελλάδα, ότι θα εκδοθούν επιπλέον αποδείξεις ύψους 2,05 δισ. ευρώ. Με αυτή τη βάση συνεπάγεται ότι το δημόσιο θα εισπράξει 389 εκατ. έσοδα ΦΠΑ, εφαρμόζοντας μεσοσταθμικό συντελεστή περί το 19%,ενώ επιπλέον 168 εκατ. ευρώ αναμένεται να εισπραχθούν μέσω της αύξησης των εσόδων και αντίστοιχων εξόδων που θα παρουσιάσουν οι επιχειρήσεις».</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>