<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/konferencja-na-temat-aksjologii-prawa-z-udzialem-polskich-prelegentow/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Konferencja na temat aksjologii prawa z udziałem polskich prelegentów"/>
    <meta property="og:description" content="&quot;Dom na skale. Aksjologia prawa dla Europy jutra&quot; - to tytuł międzynarodowej konferencji, rozpoczynającej się dziś na Papieskim Uniwersytecie Świętego Tomasza w Rzymie. W gronie prelegentów"/>
  </head>
  <body>
    <article>
      <h1>Konferencja na temat aksjologii prawa z udziałem polskich prelegentów</h1>
      <address><time datetime="2019-11-29T15:30:00+00:00">29 Nov 2019, 15:30</time> by <a rel="author">azr (KAI/houseontherock.eu)</a></address>
      <p>
        <b>“Dom na skale. Aksjologia prawa dla Europy jutra” – to tytuł międzynarodowej konferencji, rozpoczynającej się dziś na Papieskim Uniwersytecie Świętego Tomasza w Rzymie. W gronie prelegentów jest wielu Polaków, m.in. bp Artur Miziński, min. Beata Kempa, prezes Ordo Iuris adw. Jerzy Kwaśniewski i red. Paweł Lisicki</b>
      </p>
      <p>– Wizja tej konferencji wynikia z naszego zderzenia z sytuacją, jaką przeżywamy obecnie w Europie: sekularyzacją, zamykaniem kościołów, odchodzeniem społeczeństw od wartości, zwłaszcza chrześcijańskich, a także z naszego doświadczenia tego, jak postrzegane jest dziś prawo w naszym społeczeństwie. Bardzo często nie spełnia już ono roli fundamentu, na kórym możemy oprzeć naszą pewność co do relacji, ale staje się ono narzędziem walki i manipulacji – mówi w rozmowie z KAI ks. dr Jarosław Krzewicki z Papieskiego Uniwersytetu “Angelicum”.</p>
      <p>– Konferencja “Dom na skale – aksjologia prawa dla Europy jutra” jest częścią debaty na temat przyszłości kultury życia społecznego, zarówno w kontekście lokalnym, jak i międzynarodowym. Utrzymanie odpowiedniej jakości i kształtu relacji międzyludzkich, które powinny być opisane, uregulowane i chronione prawem, jest istotnym elementem tej kultury. Czy relacje te powinny być kształtowane wyłącznie na podstawie arbitralnych decyzji ludzkich, czy może powinniśmy dążyć do odnalezienia utraconego fundamentu, z którego się wywodzą? – pytają organizatorzy konferencji.</p>
      <p>Do udziału w konferencji zostali zaproszeni przede wszystkim prawnicy i filozofowie, a wśród nich najwybitniejsi współcześni myśliciele i twórcy: Chantal Delsol, Christian Hillgruber, András Lánczi, Elisa Grimi, Ivica Žižić i Roman Joch. W gronie prelegentów znajduje się też wielu Polaków, m.in. kard. Zenon Grocholewski, Sekretarz Generalny KEP <a href="https://ekai.pl/search/bp+Artur+Mizi%C5%84ski/">bp Artur Miziński</a>, deuroposeł min. Beata Kempa, prof. Artur Kotowski, prezes Ordo Iuris adw. Jerzy Kwaśniewski, red. Paweł Lisicki oraz Grzegorz Górny.</p>
      <p>Organizatorami konferencji są Papieski Uniwersytet św. Tomasza w Rzymie oraz Instytut Kultury Prawnej <a href="https://ekai.pl/search/Ordo+Iuris/">Ordo Iuris</a>. Skierowana jest do ludzi nauki, a w szczególności tych, którzy pracują w dziedzinach prawa, filozofii, socjologii, ekonomii, polityki i etyki, a także wszystkich, którzy wykorzystują tę wiedzę w działalności zawodowej i społecznej. Dwudniowe obrady rozpoczęły się Mszą św. w Bazylice Watykańskiej, przy grobie św. Jana Pawła II, której przewodniczył <a href="https://ekai.pl/search/kard.+Gerhard+M%C3%BCller/">kard. Gerhard Müller</a>. Poprzedził je dzień skupienia w sanktuarium św. Benedykta Patrona Europy w Subiaco.</p>
      <p>Konferencję można na bieżąco śledzić za pomocą streamingu, do którego link znajduje się na stronie internetowej wydarzenia: www.houseontherock.eu</p>
      <footer>Watykan Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>