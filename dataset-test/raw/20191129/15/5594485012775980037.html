<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/plemennitsata-na-lambo-s-pokrtitelen-razkaz-za-poslednite-mu-dni-izlgakh-go-podlo_news712076.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Племенницата на Ламбо с покъртителен разказ за последните му дни: Излъгах го подло"/>
    <meta property="og:description" content="&quot;Той нямаше планове да си отива&quot;, сподели Росица Обрешкова"/>
  </head>
  <body>
    <article>
      <h1>Племенницата на Ламбо с покъртителен разказ за последните му дни: Излъгах го подло</h1>
      <h2>"Той нямаше планове да си отива", сподели Росица Обрешкова</h2>
      <address>
        <time datetime="2019-11-29T15:30:00+00:00">29 Nov 2019, 15:30</time>
      </address>
      <p>https://blitz.bg/obshtestvo/plemennitsata-na-lambo-s-pokrtitelen-razkaz-za-poslednite-mu-dni-izlgakh-go-podlo_news712076.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1575021767-ross22.jpg"/>
      </figure>
      <p><b>„Моето момиче“ и „моята дъщеря“ - така наричаше Стефан Данаилов своята племенница Росица Обрешкова.</b><br/> <br/>„Толкова много го обичах, че изобщо не забелязвах дали е труден или тежък, той беше човек, който толкова лесно се обича“, каза тя в предаването „Преди обед“ по bTV.<br/> <br/>Тя разказа в какво невероятно състояние е бил актьорът след операцията, която претърпя в Бургас. Когато отишла да го види в реанимацията, той пушел цигара.<br/> <br/>„Разрешиха ми. Сестро, оня ден разбрах, че умирам. И като ми стана смешно, и така се смях. Сега вече ми е много забавно“, казал той на втрещената си племенница.<br/> <br/>След това той решил да започне ново представление. „Казвах му: „Вуйчо, моля те, недей, ти още не можеш да ходиш“. Той ми каза: „Гледай си работата, аз няма да проходя иначе, ако не се кача на сцена“, сподели Обрешкова.<br/> <br/>Последните представления на спектакъла „Актрисата“ донесли страхотна радост на Ламбо, той бил много щастлив от аплодисментите на публиката.<br/> <br/>Започнал и да репетира за ново представление със студентите от НАТФИЗ, което така и не успял да завърши. Имал планове за още много спектакли.<br/> <br/>„Искам да благодаря на цялата тази малка армия във ВМА, която се бореше неистово за живота му. Искам да благодаря на ген. Петров, който я ръководеше. Това беше една битка, в която никой от нас не знаеше, че диагнозата е толкова тежка. Ние не знаехме, че той има рак на белия дроб“, разкри режисьорката.<br/> <br/>„Той имаше много тежък кръвоизлив в белия дроб с много течност събрана. Той едва дишаше. Те успяха да го стабилизират за едно известно време. Беше в съзнание известно време. Първото нещо, което пита, беше кога са му представленията.<br/> <br/>Аз излъгах подло, казах, „Вуйчо, спокойно, само едно сме свалили“. Той нямаше планове да си отива“, сподели още племенницата на Ламбо.<br/> <br/>След това започнал един необратим процес, при който актьорът първо изгубил говора си.<br/> <br/>„Той ми завеща памет. Аз имам толкова много натрупани преживявания с него и моята майка. Тяхната сянка е много голяма, но там се живее уютно“, каза тя.<br/><br/>„Надявам се вуйчо да е с ангелите горе, да се видят цялата банда и да си направят една прекрасна вечеря“, завърши Обрешкова.</p>
    </article>
  </body>
</html>