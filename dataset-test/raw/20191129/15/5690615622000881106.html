<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838587-v-ukrayinu-zaboronili-vvezennya-rosiyskoyi-dityachoyi-literaturi-cherez-oznaki-propagandi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:46:00+00:00"/>
    <meta property="og:title" content="В Україну заборонили ввезення російської дитячої літератури через ознаки пропаганди"/>
    <meta property="og:description" content="КИЇВ. 29 листопада. УНН. Держкомтелерадіо відмовив ТОВ &quot;ЯКАБУ ТРЕЙД&quot; у видачі дозволів на ввезення в Україну книг, виготовлених в Росії, через ознаки …"/>
  </head>
  <body>
    <article>
      <h1>В Україну заборонили ввезення російської дитячої літератури через ознаки пропаганди</h1>
      <address><time datetime="2019-11-29T15:46:00+00:00">29 Nov 2019, 15:46</time> by <a rel="author">Антоніна Карташева</a></address>
      <p><b>КИЇВ. 29 листопада. УНН.</b> Держкомтелерадіо відмовив ТОВ "ЯКАБУ ТРЕЙД" у видачі дозволів на ввезення в Україну книг, виготовлених в Росії, через ознаки пропаганди держави-агресора. Про це повідомляє <b>УНН</b> із посиланням на пресслужбу Держкомтелерадіо.</p>
      <p>"Держкомтелерадіо відмовив ТОВ "ЯКАБУ ТРЕЙД" у видачі дозволу на ввезення деякої видавничої продукції, що виготовлена в Росії і містить ознаки пропаганди держави-агресора", - йдеться у повідомленні.</p>
      <p>Відповідне рішення ухвалене на підставі негативного висновку експертної ради Державного комітету телебачення і радіомовлення України з питань аналізу та оцінки видавничої продукції щодо віднесення її до такої, яка не дозволена до розповсюдження на території України.</p>
      <p>"Зокрема, не дано дозвіл на ввезення з метою реалізації дитячої книги Тетяни Зарубіної "От динозавра до компота. Ученые отвечают на 100 (и еще 8 вопросов обо всем)" московського видавництва "Розовый жираф". Експерти зазначили, що окремі глави цієї книги написані в дусі російської пропаганди, яка зомбує дітей, що Росія є наддержавою, формуючи водночас зневагу до інших суверенних держав", - йдеться у повідомленні.</p>
      <p>Як повідомлялося раніше в <b>УНН,</b> Держкомтелерадіо<a href="https://www.unn.com.ua/uk/news/1833278-v-ukrayinu-zaboronili-vvoziti-pivsotni-knig-z-prorosiyskoyu-propagandoyu"> відмовив ТОВ "Якабу трейд"</a> у видачі дозволів на ввезення з території Російської Федерації 54 книг, у яких присутні ознаки пропаганди держави-агресора.</p>
    </article>
  </body>
</html>