<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1563815/synenteyxi-rena-morfi-o-alithinos-erwtas-einai-panta-swstos-videos-"/>
    <meta property="og:site_name" content="NOOZ."/>
    <meta property="article:published_time" content="2019-11-29T15:27:00+00:00"/>
    <meta property="og:title" content="Συνέντευξη Ρένα Μόρφη: Ο αληθινός έρωτας είναι πάντα σωστός [videos]"/>
    <meta property="og:description" content="Ειλικρινής, εκφραστική, ταλαντούχα, σαγηνευτική. Τη γνωρίσαμε σαν frontwoman των Imam Baildi, έπειτα μας συστήθηκε ξανά σαν &quot;Σούλη Ανατολή&quot; όμως σε κάθε ρόλο και όποια συνθήκη επί σκηνής η μη, παραμένει η Ρένα Μόρφη που ξεσηκώνει το κοινό σε συναυλίες, χορεύει, γελά και ζει με την καρδιά της το όνειρό της!"/>
  </head>
  <body>
    <article>
      <h1>Συνέντευξη Ρένα Μόρφη: Ο αληθινός έρωτας είναι πάντα σωστός [videos]</h1>
      <address>
        <time datetime="2019-11-29T15:27:00+00:00">29 Nov 2019, 15:27</time>
      </address>
      <p>
        <b>Ειλικρινής, εκφραστική, ταλαντούχα, σαγηνευτική. Τη γνωρίσαμε σαν frontwoman των Imam Baildi, έπειτα μας συστήθηκε ξανά σαν "Σούλη Ανατολή" όμως σε κάθε ρόλο και όποια συνθήκη επί σκηνής η μη, παραμένει η Ρένα Μόρφη που ξεσηκώνει το κοινό σε συναυλίες, χορεύει, γελά και ζει με την καρδιά της το όνειρό της!</b>
      </p>
      <h4>Συνέντευξη στη Μάρη Γαργαλιάνου</h4>
      <hr/>
      <p>Όνειρο ή τύχη και το κινηματογραφικό της ντεμπούτο στη ταινία "Φαντασία" του Αλέξη Καρδαρά σε ρόλο πρωταγωνιστικό; Σε μια συνέντευξη εφ' όλης της ύλης στο <b>Nooz.gr</b> μας απαντά σε ερωτήματα που αφορούν μεταξύ άλλων όνειρα, "λάθος έρωτες", τη σχέση της με τη δημοσιότητα και το νέο της δίσκο που είναι προ των πυλών. Φυσικά μας μιλά και για τις εμφανίσεις της στο Πειραιώς 131 όπου δίνει για άλλη μια φορά μοναδικά τη δική της... παράσταση!</p>
      <hr/>
      <h3>Διαβάστε αναλυτικά τη συνέντευξη</h3>
      <hr/>
      <p>
        <b>Ερ: Θα μπορούσαμε να πούμε ότι ο κινηματογράφος ήταν κάτι σαν «κρυφό σου όνειρο», απλά προέκυψε, ή… και τα δύο;</b>
      </p>
      <p>Απ: Νομίζω ο κινηματογράφος είναι όνειρο για πολλούς ακόμη και ας μην ασχολείσαι με τα καλλιτεχνικά... Στην περίπτωση αυτή όμως άπλα προέκυψε αφού με βρήκανε και δεν τους βρήκα. Μου έγινε η πρόταση απ τον σκηνοθέτη Αλέξη Καρδαρά και αμέσως κατάλαβα ότι πρόκειται για μια πολύ σοβαρή δουλειά στην οποία ήταν τιμή μου να συμμετέχω.</p>
      <hr/>
      <p><b>Ερ: Τι ρόλο παίζει η τύχη στη ζωή σου;</b><br/><br/>Απ: Δεν ξέρω, να σου είμαι ειλικρινής ακόμη το ψάχνω... Γιατί είναι αλήθεια πως έχω διανύσει αρκετά χιλιόμετρα μεταφορικά και κυριολεκτικά, για να μπορώ να πω πως έχω πραγματοποιήσει κάποιους στόχους και να θέτω συνεχώς καινούριους. Είμαι όμως κάθε μέρα ευγνώμων που βρέθηκαν στον δρόμο μου άνθρωποι που θαυμάζω όπως ο Φοίβος Δεληβοριάς και ο Ορέστης Φαληρέας  με τους οποίους συγχρονίστηκα και καταφέραμε να φτιάξουμε μια δυνατή δημιουργική ομάδα.</p>
      <figure>
        <iframe src="https://www.youtube.com/embed/Onv4Fk2bW2E" width="640" height="360" data-service="Youtube" scrolling="no"/>
      </figure>
      <hr/>
      <p><b>Ερ: Πέρα από το κινηματογραφικό σου ντεμπούτο έχουμε και τον δεύτερο δίσκο σου ως Ρένα Μόρφη προ των πυλών. Μίλησέ μας λίγο για αυτόν…</b><br/><br/>Απ: Ο δεύτερος προσωπικός μου δίσκος που θα κυκλοφορήσει σε λίγους μήνες με τίτλο "Σαμπα Τσικιτα" αποτελεί το επόμενο βήμα μου και είμαι τρομερά περήφανη γι' αυτό. Είναι η εξέλιξη του ήχου μου πάντα όμως με συνάφεια στο στίγμα που έχουμε ήδη δώσει ως ομάδα.</p>
      <p>Τα τραγούδια υπογράφει ο Δημήτρης Μπαλογιάννης και ο Φοίβος Δεληβοριάς ενώ την παράγωγη και την ενορχήστρωση την έχει κάνει ο Ορέστης Φαληρέας. Η ηχογράφηση έγινε ζωντανά από όλη την μπάντα, όπως γινόταν δηλαδή παλιά κι αυτό έχει δώσει μια γλυκιά ομοιογένεια στον ήχο και κάτι πολύ προσωπικό...</p>
      <hr/>
      <p><b>Ερ: «Σε Έλεγα Αγάπη μου»... Θα έλεγε κανείς ότι το τραγούδι αυτό περιγράφει τη γεύση που μας αφήνει ένας «λάθος έρωτας». Τελικά… υπάρχουν «λάθος έρωτες»;</b><br/><br/>Απ: Ο αληθινός ερωτάς είναι πάντα σωστός. Και είναι πάντα κάτι εύκολο γιατί ο ολοκληρωτικός έρωτας είναι αμοιβαίος, δεν μπορεί να είναι μονόπλευρος. Βέβαια, αυτό το θαύμα θα συμβεί μία δύο φόρες στη ζωή σου, άντε τρεις αν είσαι τυχερός. Τα υπόλοιπα δράματα που ζούμε είναι κολλήματα, εγωισμοί και ανασφάλειες κι αυτά συνήθως είναι λάθος.</p>
      <figure>
        <img src="https://www.nooz.gr/Multimedia/2019/11/45ad1ae2-be36-4640-b791-f13c264a7f3d.jpg"/>
      </figure>
      <hr/>
      <p><b>Ερ: Το Σάββατο 16 Νοεμβρίου ξεκίνησαν και οι εμφανίσεις σου στο Πειραιώς 131. Φαντάζομαι εκεί παίρνουμε μια γεύση από το νέο δίσκο…</b><br/><br/>Απ: Ναι φυσικά, στο Πειραιώς 131 φέτος παρουσιάζουμε ένα αρκετά ανανεωμένο πρόγραμμα με τραγούδια της πρώτης μου δουλειάς, κάποιες single κυκλοφορίες που έβγαλα μέσα σε αυτό το διάστημα, άλλα και ακυκλοφόρητα τραγούδια του νέου δίσκου. Φυσικά όμως απ' το ρεπερτόριο δε λείπουν και αγαπημένα λαϊκά τραγούδια και ισπανόφωνα, τα οποία διασκευαζουμε και συνδυάζουμε με έναν πολύ ξεχωριστό τρόπο.</p>
      <p>Είναι δύσκολο να σου εξηγήσω ακριβώς τι κάνουμε. Είναι μια παράσταση που χρειάζεται να τη ζήσεις για να καταλάβεις... δεν εντάσσεται σε λαϊκή, έντεχνη, ποπ η όποια άλλη κατηγορία.</p>
      <hr/>
      <p><b>Ερ: Αλήθεια, όταν δε δουλεύεις, τι σου αρέσει να κάνεις;</b><br/><br/>Απ: Αν και ταξιδεύω πάρα πολύ λόγω των συνεχών περιοδειών, όποτε έχω ελεύθερο χρόνο, σχεδόν ενστικτωδώς, οργανώνω καινούρια ταξίδια! Το να γνωρίζω τον κόσμο με αυτόν τον τρόπο μου δίνει τρομερή έμπνευση.</p>
      <hr/>
      <p><b>Ερ: Ποια είναι η σχέση σου με τη δημοσιότητα;</b><br/><br/>Απ: Δεν με απασχολεί καθόλου σαν θέμα. Δε με νοιάζει να είμαι αναγνωρίσιμη στον δρόμο. Με ενδιαφέρει να ακούει κάποιος το τραγούδι μου και να ταυτίζει κάτι προσωπικό του με αυτό. Να μερακλώνει, να χορεύει, να ερωτεύεται. Θέλω να μεταμορφώνομαι στην προσωπική ιστορία του καθενός. Αυτό έχει αληθινή άξια για μένα.</p>
    </article>
  </body>
</html>