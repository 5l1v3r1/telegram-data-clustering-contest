<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/lifestyle/food/2019/11/29/amazon-nutella-biscuits-10-euro/"/>
    <meta property="og:site_name" content="Wired"/>
    <meta property="article:published_time" content="2019-11-29T15:26:54+00:00"/>
    <meta property="og:title" content="Nutella Biscuits: su Amazon costano (ancora) 10 euro"/>
    <meta property="og:description" content="L’ultimo nato di casa Ferrero va a ruba. Anche su Amazon, dove una confezione di Nutella Biscuits costa 10 euro (mentre il prezzo consigliato sarebbe 2,99). Alla faccia del Black Friday"/>
  </head>
  <body>
    <article>
      <h1>Nutella Biscuits: su Amazon costano (ancora) 10 euro</h1>
      <address><time datetime="2019-11-29T15:26:54+00:00">29 Nov 2019, 15:26</time> by <a rel="author" href="https://www.wired.it/author/fmaccotta/" target="_blank">Federica Maccotta</a></address>
      <h3>L’ultimo nato di casa Ferrero va a ruba. Anche su Amazon, dove una confezione costa 10 euro (mentre il prezzo consigliato sarebbe 2,99). Alla faccia del Black Friday</h3>
      <p>Sono praticamente<b> introvabili</b> sugli scaffali dei supermercati: la richiesta è a-l-t-i-s-s-i-m-a (o, secondo tanti, potrebbe essere un’abile <b>operazione di marketing</b>). 57 milioni di pezzi in tre settimane. Ecco, perché gli ormai mitici <b>Nutella Biscuits</b> fanno la felicità di chi li vende <b>su <a href="https://www.amazon.it/s?k=nutella+biscuits&amp;__mk_it_IT=%C3%85M%C3%85%C5%BD%C3%95%C3%91&amp;ref=nb_sb_noss_1">Amazon</a> a poco meno di 10 euro </b>(e su <b><a href="https://www.ebay.it/sch/i.html?_from=R40&amp;_trksid=m570.l1313&amp;_nkw=nutella+biscuits&amp;_sacat=0">Ebay</a>  </b>a 6,99, spese di spedizione escluse, s’intende). Vale a dire circa <b>il triplo del prezzo reale</b>: la confezione da 304 grammi, che contiene ventidue biscotti (contati), all’Esselunga costa, per esempio, 2,99 euro.</p>
      <p>I dolcetti <b>ripieni di <a href="https://www.wired.it/economia/business/2016/12/20/nutella-ferrero-olio-palma/">crema alle nocciole</a></b> Ferrero, insomma, online arrivano a valere <b>quasi 33 euro al chilo</b>, contro i 9,84 nei supermercati. Un furto, commentano in tanti. Che fa leva sulla curiosità sollevata dalla <b>massiccia campagna pubblicitaria</b> (con città e metropolitane tappezzate dai manifesti).</p>
      <p>Difficile credere cha alla <a href="https://www.ferrero.com/">Ferrero</a> abbiano sottovalutato la richiesta, rifornendo la <b>grande distribuzione</b> con poche confezioni. L’ipotesi più accreditata: una bella <b>operazione di marketing</b>. Del resto,<b> </b>qualcosa di simile era successo, qualche mese prima, anche con la <a href="https://www.wired.it/lifestyle/food/2018/12/06/crema-pan-stelle/">Crema Pan di Stelle</a>. Per la gioia dei rivenditori su Amazon ed Ebay.</p>
    </article>
  </body>
</html>