<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221403/rasizmus-dohnal-futbalistku-do-krajnosti-nechutne-reci-o-ebole-akoby-som-bola-escobar"/>
    <meta property="og:site_name" content="Športky.sk"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Rasizmus dohnal futbalistku do krajnosti: Nechutné reči o ebole... Akoby som bola Escobar!"/>
    <meta property="og:description" content="TURÍN - Rasizmus v Taliansku sa netýka iba mužov, svoje vie aj anglická futbalistka Eniola Alukoová. Stodvanásobná reprezentantka predčasne opustila Juventus Turín práve pre tento neduh. Zmluvu mala ..."/>
  </head>
  <body>
    <article>
      <h1>Rasizmus dohnal futbalistku do krajnosti: Nechutné reči o ebole... Akoby som bola Escobar!</h1>
      <address>
        <time datetime="2019-11-29T15:00:00+00:00">29 Nov 2019, 15:00</time>
      </address>
      <p>TURÍN - Rasizmus v Taliansku sa netýka iba mužov, svoje vie aj anglická futbalistka Eniola Alukoová. Stodvanásobná reprezentantka predčasne opustila Juventus Turín práve pre tento neduh. Zmluvu mala pritom ešte na pol roka.</p>
      <p><i><b>"Niekedy som sa cítila, akoby som sa vrátila v čase o niekoľko dekád dozadu. Už ma nebavilo, ako sa na mňa pozerali v obchode, alebo ako so mnou zaobchádzali na letisku. Správali sa ku mne akoby som bola Pablo Escobar," </b></i>posťažovala sa 32-ročná nigérijská rodáčka v rozhovore pre The Guardian.</p>
      <p>S Juventusom Turín vyhrala v minulej sezóne double, no vo výpovedi neobišla ani prezidenta klubu. Ten podľa jej slov rasizmus zľahčoval ako <b><i>"súčasť fanúšikovskej kultúry"</i></b>. Rasová neznášanlivosť je pritom na Apeninskom polostrove na vzostupe. V tomto ročníku si s urážkami "užili" aj domáci Mario Balotelli z Brescie či belgický útočník Interu Miláno Romelu Lukaku.</p>
      <p>Alukoová, ktorá je vyštudovaná právnička, sa s rasizmom stretla aj v anglickej reprezentácii. Pred dvoma rokmi prišiel o prácu tréner Mark Sampson. Stalo sa to po tom, čo hráčka prezradila, že v roku 2014 ju požiadal, aby sa uistila, že jej príbuzní z Nigérie nerozšíria vírus ebola na štadióne vo Wembley. Informovala o tom agentúra SID.</p>
      <footer><b>Zdroj:</b> TASR<br/><b>Foto:</b> SITA/AP</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220699/rumunski-fanusikovia-sa-nevedia-vpratat-do-koze-rasizmus-tu-nema-miesto-uefa-bude-trestat"/>
        <a href="https://sportky.zoznam.sk/c/220623/video-vsetci-spolocne-proti-rakovine-zvanej-rasizmus-mocny-odkaz-holandskych-futbalistov"/>
        <a href="https://sportky.zoznam.sk/c/220467/video-rasizmus-poskvrnil-aj-holandsko-nechutne-pokriky-spravna-reakcia-rozhodcu"/>
        <a href="https://sportky.zoznam.sk/c/219839/video-rasizmus-vo-futbale-nema-konca-sialene-sceny-na-ukrajine-napadnuty-hrac-sa-rozplakal"/>
      </related>
    </article>
  </body>
</html>