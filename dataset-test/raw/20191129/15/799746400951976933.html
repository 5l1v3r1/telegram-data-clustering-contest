<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103664/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T15:23:23+00:00"/>
    <meta property="og:title" content="Візит президента Грузії в Україну перенесли через насичені графіки лідерів країн – МЗС"/>
    <meta property="og:description" content="Взаємоприйнятні терміни візиту президента Грузії Саломе Зурабішвілі в Україну до кінця цього року не вдалося узгодити через насичені робочі графіки лідерів України та Грузії, сторони працюють над його підготовкою в наступному році."/>
  </head>
  <body>
    <article>
      <h1>Візит президента Грузії в Україну перенесли через насичені графіки лідерів країн – МЗС</h1>
      <address>
        <time datetime="2019-11-29T15:23:23+00:00">29 Nov 2019, 15:23</time>
      </address>
      <p>Взаємоприйнятні терміни візиту президента Грузії Саломе Зурабішвілі в Україну до кінця цього року не вдалося узгодити через насичені робочі графіки лідерів України та Грузії, сторони працюють над його підготовкою в наступному році.</p>
      <p>Про це  <a href="https://www.ukrinform.ua/">Укрінформу</a> повідомили у пресслужбі МЗС, передає "Європейська правда".</p>
      <p>"Українська сторона зацікавлена в підтримці високого рівня двостороннього діалогу. З цією метою розглядається питання здійснення візиту президента Грузії в Україну. Втім, з огляду на насичені робочі графіки лідерів України та Грузії не вдалося узгодити його взаємоприйнятні терміни до кінця поточного року. Ми спільно з грузинськими партнерами працюємо над підготовкою та змістовним наповненням цього візиту у наступному році", - зазначили в зовнішньополітичному відомстві.</p>
      <p>У МЗС акцентували, що динаміка зустрічей президентів Володимира Зеленського та Саломе Зурабішвілі підтверджує стратегічний характер двосторонніх відносин. Зокрема, протягом цього року лідери держав зустрічалися у Варшаві та Нью-Йорку, а в травні президент Грузії взяла участь в урочистих заходах з нагоди інавгурації Зеленського, нагадали у пресслужбі.</p>
      <p>Як повідомлялося, раніше в адміністрації президента Грузії поінформували, що візит Зурабішвілі до України відкладено на 2020 рік на прохання української сторони.</p>
    </article>
  </body>
</html>