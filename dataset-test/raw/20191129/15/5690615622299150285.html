<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838580-zustrich-lideriv-nato-v-londoni-sered-tem-rosiya-kitay-ukrayina"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Зустріч лідерів НАТО в Лондоні: серед тем - Росія, Китай, Україна"/>
    <meta property="og:description" content="КИЇВ. 29 листопада. УНН. На зустрічі в Лондоні, яка відбудеться наступного тижня, лідери країн НАТО обговорюватимуть, зокрема, ситуацію в Україні, російську …"/>
  </head>
  <body>
    <article>
      <h1>Зустріч лідерів НАТО в Лондоні: серед тем - Росія, Китай, Україна</h1>
      <address><time datetime="2019-11-29T15:30:00+00:00">29 Nov 2019, 15:30</time> by <a rel="author">Саша Картер</a></address>
      <p><b>КИЇВ. 29 листопада. УНН.</b> На зустрічі в Лондоні, яка відбудеться наступного тижня, лідери країн НАТО обговорюватимуть, зокрема, ситуацію в Україні, російську агресію і мілітаризацію Китаю. Про це заявив генсек НАТО Єнс Столтенберг на пресконференції в Брюсселі, передає кореспондент <b>УНН.</b></p>
      <p>"Упевнений, що і ситуація в Україні, і зусилля по реалізації Мінських домовленостей будуть частиною дискусій в Лондоні. Вітаємо зусилля союзників в "нормандському форматі", спрямовані на досягнення прогресу", - заявив генсек альянсу.</p>
      <p>Він згадав, що Північноатлантична рада і Столтенберг особисто не так давно відвідали Україну, де "побачили, як НАТО надає практичну підтримку Україні, допомагаючи їм нарощувати свій військово-морський потенціал".</p>
      <p>"І НАТО буде продовжувати надавати політичну і практичну підтримку Україні. У той же час ми підтримуємо зусилля по виконанню Мінських домовленостей і пошуку шляхів сталого і міцного політичного врегулювання кризи в Україні", - додав він.</p>
      <p>Крім того, за словами Столтенберга, в Лондоні лідери підведуть підсумки ролі НАТО в боротьбі з тероризмом, включаючи місії альянсу в Іраку і Афганістані.</p>
      <p>"Ми також обговоримо Росію і майбутнє контролю над озброєннями. Союзники по НАТО були єдині в своїй відповіді на агресивні дії Росії", - зазначив генеральний секретар.</p>
      <p>Він заявив, що країни НАТО погодилися із загальною позицією про те, що реакція альянсу на порушення Росією Договору про ліквідацію ракет середньої і меншої дальності буде "носити оборонний, зважений і скоординований характер".</p>
      <p>"І це буде важливою частиною нашої роботи в майбутні місяці. Лідери також розглянуть наслідки підйому Китаю. Це відкриває нові можливості.</p>
      <p>Однак союзникам також необхідно враховувати значну військову модернізацію Китаю, його збільшену присутність від Арктики до Балкан і в кіберпросторі", - сказав він.</p>
      <p>Як повідомляв <b>УНН,</b> під час зустрічі лідерів країн НАТО в Лондоні 4 грудня однією з тем обговорення стане <a href="https://www.unn.com.ua/ru/news/1837774-lideri-krayin-nato-na-samiti-v-londoni-obgovoryat-yediniy-pidkhid-do-rosiyi">"підхід" Альянсу до поведінки Російської Федерації</a>.</p>
    </article>
  </body>
</html>