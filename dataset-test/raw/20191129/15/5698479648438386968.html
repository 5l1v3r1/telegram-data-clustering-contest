<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/29/amnesty-confirmed-number-of-protesters-killed-in-iran-risen-to-at-least-161"/>
    <meta property="og:site_name" content="euronews"/>
    <meta property="article:published_time" content="2019-11-29T15:02:02+00:00"/>
    <meta property="og:title" content="آمار جدید عفو بین‌الملل: در اعتراضات ایران دست کم ۱۶۱ نفر کشته شده‌اند"/>
    <meta property="og:description" content="آمار عفو بین‌الملل در حالی منتشر می‌شود که وب سایت کلمه نزدیک به میرحسین موسوی، از رهبران محصور جنبش سبز به نقل از یک منبع آگاه اعلام کرد که شمار کشته‌شدگان اعتراضات در ایران دست کم ۳۶۶ نفر بوده است."/>
  </head>
  <body>
    <article>
      <h1>آمار جدید عفو بین‌الملل: در اعتراضات ایران دست کم ۱۶۱ نفر کشته شده‌اند</h1>
      <address><time datetime="2019-11-29T15:02:02+00:00">29 Nov 2019, 15:02</time> by <a rel="author">یورونیوز فارسی </a></address>
      <p>سازمان عفو بین‌الملل روز جمعه اعلام کرد که بر اساس گزارش‌های موثقی که دریافت کرده است در جریان اعتراضات ایران تاکنون دست کم ۱۶۱ نفر کشته شده‌اند.</p>
      <p>عفو بین الملل می‌گوید که این تعداد شامل کسانی است که کشتن شدن آنها تایید شده است.</p>
      <p>این سازمان در گزارش خود گفته است که به باور آنها آمار جان باختگان «بسیار بیشتر» از شمار اعلام شده است. این سازمان می‌افزاید که بیشتر کشته‌شدگان از استان‌های خوزستان و کرمانشاه هستند.</p>
      <figure>
        <iframe data-src="https://twitter.com/euronewses/status/1200376087970287616" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>از سوی دیگر روز پنجشنبه وب سایت کلمه نزدیک به میرحسین موسوی، از رهبران محصور جنبش سبز به نقل از یک منبع آگاه اعلام کرد که شمار کشته شدگان اعتراضات پس از افزایش قیمت بنزین در ایران دست کم ۳۶۶ نفر بوده است.</p>
      <p>اردشیر امیر ارجمند، مشاور سابق میرحسین موسوی درباره آمار کشته شدگان که از سوی وب سایت کلمه منتشر شده، گفته است که این آمار موثق است. او افزوده است: «حکومت در هر چه پسرفت کرده در خشونت پیشرفت کرده و چون توان مدیریت کشور را ندارد و‌ می‌داند به فروپاشی‌ رسیده قدرتش را بر محور زور و خشونت متمرکز کرده است.»</p>
      <figure>
        <img src="https://static.euronews.com/articles/stories/04/33/33/60/534x379_cmsv2_2265322f-fcdd-546d-a159-42694e4628f2-4333360.jpg"/>
      </figure>
      <p>اعتراضات به افزایش قیمت بنزین از روز جمعه ۲۴ آبان شروع شد اما حاکمیت جمهوری اسلامی از روز شنبه اینترنت را در سراسر کشور قطع کرد تا مانع اطلاع رسانی درباره این اعتراضات و سرکوب گسترده پیامد آن شود.</p>
      <p>با این حال آمارهایی که تاکنون درباره کشته شدگان، زخمی‌ها و دستگیرشدگان منتشر شده است هم از یک سو نشان دهنده وسعت این اعتراضات است و هم از سرکوب بی‌سابقه معترضان حکایت دارد.</p>
      <p>از سوی دیگر موج دستگیری کسانی که در این اعتراضات شرکت داشته‌اند و همچنین دانشجویان و برخی فعالان سیاسی و اجتماعی در ایران، در روزهای اخیر ادامه داشته است.</p>
      <p>روز پنجشنبه مقامات امنیتی ایران از دستگیری دست کم ۵۰ نفر از شرکت کنندگان در اعتراضات در چند شهر ایران خبر دادند. همچنین روز گذشته رها عسکری‌زاده فعال مدنی در هنگام خروج از کشور توسط ماموران وزارت اطلاعات دستگیر شد.</p>
      <p>بسیاری از خانواده‌ها اکنون برای آگاهی از وضعیت نزدیکانشان در وضعیت سرگردانی به سر می‌برند و فعالان حقوق بشر نگران رفتار حاکمیت با زندانیان و تحت فشار قرار دادن آنها برای اعترافات اجباری هستند.</p>
    </article>
  </body>
</html>