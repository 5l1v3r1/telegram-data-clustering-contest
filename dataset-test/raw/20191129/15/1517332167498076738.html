<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/bullismo-a-palermo-14enne-disabile-picchiato-da-coetanei-il-video-pubblicato-in-rete/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T15:30:33+00:00"/>
    <meta property="og:title" content="Bullismo a Palermo, 14enne disabile picchiato da coetanei: il video pubblicato in rete"/>
    <meta property="og:description" content="Tre quindicenni della provincia di Palermo sono stati denunciati dalla polizia per stalking, percosse, violenze, minacce e diffamazione, con l'aggravante della disabilità e della minore età della vittima. Hanno deriso e picchiato un quattordicenne disabile di Cefalù e condiviso il video dei soprusi sui social."/>
  </head>
  <body>
    <article>
      <h1>Bullismo a Palermo, 14enne disabile picchiato da coetanei: il video pubblicato in rete</h1>
      <h2>Tre quindicenni della provincia di Palermo sono stati denunciati dalla polizia per stalking, percosse, violenze, minacce e diffamazione, con l’aggravante della disabilità e della minore età della vittima. Hanno deriso e picchiato un quattordicenne disabile di Cefalù e condiviso il video dei soprusi sui social.</h2>
      <address><time datetime="2019-11-29T15:30:33+00:00">29 Nov 2019, 15:30</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Un ragazzo di quattordici anni di Cefalù, città costiera nella provincia di <b>Palermo</b>, per mesi avrebbe subito i soprusi e le botte di alcuni bulli suoi coetanei. L’adolescente, affetto da una lieve disabilità, da tempo veniva deriso e picchiato da un gruppo di ragazzini. Nel corso di uno di questi episodi violenti i bulli lo hanno aggredito e uno di loro <b>ha realizzato un video con il cellulare</b> riprendendo le botte, gli schiaffi, gli insulti e le percosse ai danni del quattordicenne. Video che poi è stato condiviso sui social. I genitori della vittima sono venuti a conoscenza del filmato, diventato ben presto virale all'interno della comunità, e a quel punto<b> hanno presentato denuncia</b> agli agenti del commissariato. I poliziotti hanno identificato e denunciato al tribunale per i minorenni di Palermo tre quindicenni di Cefalù, che sono accusati di stalking, percosse, violenze, minacce e diffamazione, con l'aggravante della disabilità e della minore età della vittima.</p>
      <p><b>Il video delle violenze sul quattordicenne sequestrato –</b> Il video delle violenze sul quattordicenne, insieme ai cellulari con i quali è stato girato e diffuso in rete, è stato sequestrato. Dalle indagini è emerso come l'adolescente subisse vessazioni da ben due mesi da parte dei coetanei e uno di questi lo avrebbe picchiato sistematicamente malgrado lui lo implorasse di smetterla. "Ad aggravare la condotta – spiegano gli investigatori, coordinati dal vice questore Manfredi Borsellino – è stata la condizione della vittima, con<b> una lieve disabilità che la rende vulnerabile e meno capace di difendersi</b>, e già destinataria in passato di scherni e atti persecutori".</p>
    </article>
  </body>
</html>