<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/ministerul-fondurilor-europene-perioada-finantare-2021-2027-vom-pune-accentul-descoperirea-antreprenoriala-investitiile-noile-tehnologii-adaptarea-economie-emisii-scazute-carbon-18632509"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-29T15:29:45+00:00"/>
    <meta property="og:title" content="Ministerul Fondurilor Europene: În perioada de finanţare 2021 – 2027 vom pune accentul pe descoperirea antreprenorială, investiţiile în noile tehnologii şi adaptarea la o economie cu emisii scăzute de carbon"/>
    <meta property="og:description" content="Ministerul Fondurilor Europene afirmă că, în următorul program de finanţare din perioada 2021 – 2027, accentul va fi pus pe domenii noi pentru România, cum ar fi descoperirea antreprenorială, specializarea inteligentă, facilitarea investiţiilor în noile tehnologii, adaptarea întreprinderilor la noile cerinţe privind o economie cu emisii scăzute de carbon."/>
  </head>
  <body>
    <article>
      <h1>Ministerul Fondurilor Europene: În perioada de finanţare 2021 – 2027 vom pune accentul pe descoperirea antreprenorială, investiţiile în noile tehnologii şi adaptarea la o economie cu emisii scăzute de carbon</h1>
      <address><time datetime="2019-11-29T15:29:45+00:00">29 Nov 2019, 15:29</time> by <a rel="author" href="https://www.zf.ro/autor/ramona-cornea" target="_blank">Ramona Cornea</a></address>
      <p>Ministerul Fondurilor Europene afirmă că, în următorul program de finanţare din perioada 2021 – 2027, accentul va fi pus pe domenii noi pentru România, cum ar fi descoperirea antreprenorială, specializarea inteligentă, facilitarea investiţiilor în noile tehnologii, adaptarea întreprinderilor la noile cerinţe privind o economie cu emisii scăzute de carbon.</p>
      <p>În următoarea perioadă de finanţare, Ministerul Fondurilor Europene îşi propune să finanţeze dezvoltarea unui ecosistem antreprenorial care favorizează apariţia şi maturizarea startup-urilor inovative, precum şi dezvoltarea serviciilor aferente infrastructurilor de sprijin a afacerilor precum incubatoare şi acceleratoare de afaceri.</p>
      <p>“Ne aflăm într-o perioadă de mare importanţă pentru reuşita implementării proiectelor viitorului, care va fi strâns legată de procesul descentralizării sistemului de management şi control. Vreau să asigur factorii implicaţi de toată transparenţa şi deschiderea noastră. Ne dorim un sistem de management cât mai eficient, în folosul beneficiarilor şi al proiectelor”, a declarat Ministrul Fondurilor Europene, Ioan Marcel Boloş.</p>
      <p>În următorul program de finanţare, Ministerul Fondurilor Europene doreşte adaptarea  programelor de pregătire din educaţie şi formare la cerinţele pieţei,  în competenţe cheie şi digitale. Totodată, vor fi continuate priorităţile regăsite în actualul exerciţiu financiar, care vizează dezvoltarea urbană sustenabilă, infrastructura de transport, sănătate şi educaţie, dar şi investiţiile în creşterea adaptabilităţii forţei de muncă, adaptarea sistemului de educaţie şi formare profesională la aşteptările mediului de afaceri şi la nevoile pieţei muncii.</p>
      <p>Comisia Europeană a propus o majorare de fonduri europene pentru programele operaţionale de care va beneficia România în perioada 2021-2027, iar suma ar ajunge la aproximativ 30,6 mld. euro, comparativ cu 22,5 mld. euro pentru perioada 2014-2020.</p>
      <p>Prin Politica de Coeziune, România va beneficia de aproximativ 30,6 miliarde euro, din care 17,3 miliarde euro prin Fondul European de Dezvoltare Regională (FEDR), 8,4 mld. euro prin Fondul Social European (FSE), 4,5 mld. euro prin Fondul de Coeziune (FC) şi circa 390 mil. euro prin Programul Cooperare Teritorială Europeană.</p>
      <p>Pe 1 noiembrie 2019, rata de absorbţie a României era de aproximativ 33% raportat la media UE, care este de 36%.</p>
    </article>
  </body>
</html>