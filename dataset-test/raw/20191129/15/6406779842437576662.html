<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/in-ontploft-drugslab-werd-amfetamine-gemaakt-1.1613959"/>
    <meta property="og:site_name" content="RD.nl"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="In ontploft drugslab werd amfetamine gemaakt"/>
    <meta property="og:description" content="Het donderdag ontplofte drugslab aan de Heihuisweg in Weert was een productiefabriek voor amfetamine. Dat heeft de politie vrijdag laten weten. Door de explosie raakten twee mensen gewond en ontstond instortingsgevaar. De politie moest de dakconstructie laten stutten om er veilig te kunnen werken. Vier mensen werden gearresteerd. Tijdens een doorzoeking van het lab en de naastgelegen woning vond de politie twee vuurwapens."/>
  </head>
  <body>
    <article>
      <h1>In ontploft drugslab werd amfetamine gemaakt</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">ANP</a></address>
      <p>
        <b>Het donderdag ontplofte drugslab aan de Heihuisweg in Weert was een productiefabriek voor amfetamine. Dat heeft de politie vrijdag laten weten. Door de explosie raakten twee mensen gewond en ontstond instortingsgevaar. De politie moest de dakconstructie laten stutten om er veilig te kunnen werken. Vier mensen werden gearresteerd. Tijdens een doorzoeking van het lab en de naastgelegen woning vond de politie twee vuurwapens.</b>
      </p>
      <p>De aangehouden mannen zijn de bewoner van het huis naast het lab, twee mannen van 49 en 52 jaar uit Groesbeek en een 40-jarige man uit Nijmegen. Zij worden verdacht van betrokkenheid bij het drugslab. De 52-jarige ligt nog in het ziekenhuis, de anderen zitten vast. Hoe oud de bewoner van het huis is, wil de politie uit privacyoverwegingen niet zeggen.</p>
      <p>De bewoner werd donderdagochtend vlak na de explosie bij zijn naast het lab gelegen huis aangehouden. De andere verdachten waren naar het Radboudziekenhuis in Nijmegen gereden, omdat twee van hen gewond waren en behandeld moesten worden. Zij werden in en bij het ziekenhuis aangehouden.</p>
      <p>Na het stutten van het dak is een speciaal team van de politie begonnen met het ontmantelen van het lab.</p>
    </article>
  </body>
</html>