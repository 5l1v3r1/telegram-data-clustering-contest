<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/druzina-je-najbolj-nevaren-kraj"/>
    <meta property="og:site_name" content="Primorske novice"/>
    <meta property="article:published_time" content="2019-11-29T15:48:25+00:00"/>
    <meta property="og:title" content="Družina je najbolj nevaren kraj"/>
    <meta property="og:description" content="“Zavest, da je nasilje nekaj nesprejemljivega, se širi in krepi, obenem pa zanj še vedno velja prevelika toleranca,” pravi kriminalistični inšpektor Cveto Kokalj. Policisti in pripadniki nevladnih organizacij, ki pomagajo žrtvam nasilja, so danes predstavili svoje dejavnosti."/>
  </head>
  <body>
    <article>
      <h1>Družina je najbolj nevaren kraj</h1>
      <address><time datetime="2019-11-29T15:48:25+00:00">29 Nov 2019, 15:48</time> by <a rel="author">Danijel Cek</a></address>
      <p>
        <b>“Zavest, da je nasilje nekaj nesprejemljivega, se širi in krepi, obenem pa zanj še vedno velja prevelika toleranca,” pravi kriminalistični inšpektor Cveto Kokalj. Policisti in pripadniki nevladnih organizacij, ki pomagajo žrtvam nasilja, so danes predstavili svoje dejavnosti.</b>
      </p>
      <figure>
        <img src="https://static.primorske.si/foto/highres/sobota/721759_nasilje_zenske_005.jpg"/>
        <figcaption>Foto: Pixabay.com</figcaption>
      </figure>
      <p><b>KOPER</b> &gt; Na vprašanje, ali je nasilja vedno več ali pa ga samo vedno bolje odkrivajo, kriminalistični inšpektor koprske policijske uprave <b>Cveto Kokalj</b> pravi, da ga danes zagotovo bolje prepoznavamo in odkrivamo kot včasih. “Zavest, da je nasilje nekaj nesprejemljivega, se v naši družbi širi in krepi. Po drugi strani pa zanj velja prevelika toleranca in ga družba razume le v fizični obliki. Nasilje je prisotno v številnih drugih oblikah in raziskave kažejo, da je družina najbolj nevaren kraj, kjer član te družine lahko doživi neko obliko nasilja,” razlaga Kokalj.</p>
      <p>Veliko nasilja odkrivajo tudi v šolah in zdravstvenih ustanovah, kjer so vsako obliko nasilja dolžni prijaviti policiji. V praksi pa se marsikateri ravnatelj in zdravnik tega še vedno otepa. Zaradi počasnosti kolesja, ki nato predvsem na sodišču obravnava primere nasilja, marsikdo raje zamiži na eno oko in se skuša potolažiti z opravičilom, da to ni njegova skrb. “To ni noben izgovor,” odgovarja Kokalj, “vsako nasilje je treba nujno prijaviti. Včasih je dovolj že prijava.”</p>
      <figure>
        <img src="https://static.primorske.si/foto/lowres/kronika/721759_276-nasilje.jpg"/>
        <figcaption>Na stojnici nevladnih orgazacij nihče ne prijavi konkretnega nasilja, lahko pa dobi številne informacije, kako ustaviti nasilje.</figcaption>
      </figure>
      <p>“Odnos do nasilja je zagotovo tudi odraz razvoja neke družbe. Družba določi, kaj je prepovedano nasilno dejanje. Razvoj družbe gre v to smer in v tem razvoju gremo dalje. Kljub vsemu pa je ob srečanju z nasiljem še vedno veliko predsodkov, poenostavljanj in zmotnih predstav,” pojasnjuje Kokalj. In nadaljuje, da niti med strokovnjaki, ki obravnavajo nasilje, ni še povsem ničelne tolerance do teh pojavov, zato ga ne obravnavajo tako, kot bi ga morali.</p>
      <figure>
        <img src="https://static.primorske.si/foto/lowres/kronika/721759_276-nasilje2.jpg"/>
        <figcaption>Nevladniki in policisti že nekaj let zapored o nasilju nagovarjajo ljudi v nakupovalem centru.</figcaption>
      </figure>
      <p>Zato je za policijo izrednega pomena sodelovanje z nevladnimi organizacijami, ki delujejo preventivno in prepoznavajo številne oblike nasilja v naši družbi. “Nevladniki so tudi pogosto pobudniki zakonodajnih sprememb in to sodelovanje ocenjujemo kot zelo pozitivno,” je sklenil Kokalj.</p>
      <p>Skupaj z njimi so policisti včeraj v nakupovalnem centru Planet v Kopru predstavljali svoja prizadevanja in mogoče komu dali zadnjo spodbudo, da bo ob naslednjem nasilnem dogodku to nasilje prijavil.</p>
    </article>
  </body>
</html>