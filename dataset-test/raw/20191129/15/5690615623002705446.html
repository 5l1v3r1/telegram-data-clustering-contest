<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838582-u-vr-gotuyetsya-zakonoproekt-pro-sotsialniy-i-pravoviy-zakhist-viyskovosluzhbovtsiv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:41:00+00:00"/>
    <meta property="og:title" content="У ВР готується законопроект про соціальний і правовий захист військовослужбовців"/>
    <meta property="og:description" content="КИЇВ. 29 листопада. УНН. У четвер, 28 листопада, відбулось засідання спільної робочої групи Комітету з питань національної безпеки, оборони та розвідки та …"/>
  </head>
  <body>
    <article>
      <h1>У ВР готується законопроект про соціальний і правовий захист військовослужбовців</h1>
      <address><time datetime="2019-11-29T15:41:00+00:00">29 Nov 2019, 15:41</time> by <a rel="author">Роман Рудський</a></address>
      <p><b>КИЇВ. 29 листопада. УНН. </b>У четвер, 28 листопада, відбулось засідання спільної робочої групи Комітету з питань національної безпеки, оборони та розвідки та Комітету з питань соціальної політики та захисту прав ветеранів з метою обговорення та напрацювання пропозицій до проекту Закону про внесення змін до Закону України "Про соціальний і правовий захист військовослужбовців та членів їх сімей" №2343. Про це <b>УНН</b> повідомили у пресслужбі Апарату Верховної Ради України.</p>
      <p>Під час засідання зазначалося, що законопроект розроблено з метою забезпечення реалізації оборонної реформи, побудови Збройних Сил України на основі базових європейських підходів, а також для забезпечення реалізації прав та соціальних гарантій військовослужбовців, передбачених законодавством України.</p>
      <p>Законопроектом передбачається врегулювати питання щодо: впорядкування питань, пов’язаних з наданням відпусток військовослужбовцям; уточнення окремих питань реалізації права військовослужбовців на забезпечення житлом; приведення термінології Закону України “Про соціальний і правовий захист військовослужбовців та членів їх сімей” у відповідність до Законів України “Про освіту”, “Про вищу освіту” та інших законів України; уточнення джерел фінансового забезпечення заходів, пов’язаних з реалізацією прав та соціальних гарантій військовослужбовців, передбачених Законом України “Про соціальний і правовий захист військовослужбовців та членів їх сімей”.</p>
      <p>Головуючий на засіданні голова підкомітету по соціальним питанням в сферах національної безпеки і оборони Комітету з питань національної безпеки, оборони та розвідки Максим Березін нагадав, що законопроект був розглянутий на засіданні Комітету 15 листопада та поданий на розгляд Верховної Ради з рекомендацією прийняти його за основу за результатами його розгляду у першому читанні з дорученням Комітету з питань національної безпеки, оборони та розвідки доопрацювати його для розгляду у другому читанні з урахуванням зауважень і пропозицій суб’єктів права законодавчої ініціативи.</p>
      <p>Учасники робочої групи висловили свою позицію та пропозиції щодо вдосконалення законопроекту та надали їх у письмовому вигляді для ознайомлення.</p>
      <p>Оскільки поправки та пропозиції до даного законопроекту можуть бути внесені лише після прийняття даного законопроекту за основу в першому читанні, наступне засідання робочої групи по напрацьованих поправках відбудеться після голосування у Верховній Раді України.</p>
      <p>У засіданні робочої групи взяли участь народні депутати, представники Офісу Президента України, Служби безпеки України, Міністерства оборони, Міністерства внутрішніх справ, Міністерства з питань тимчасово окупованих територій та внутрішньо переміщених осіб, Міністерства фінансів, Служби зовнішньої розвідки, Ради національної безпеки і оборони України, Національної гвардії, Державної прикордонної служби, Державної спеціальної служби транспорту.</p>
      <p>Нагадаємо, у Міноборони пояснили, що зміниться в армії <a href="https://www.unn.com.ua/uk/news/1838564-zakon-schodo-shkali-viyskovikh-zvan-u-minoboroni-poyasnili-scho-zminitsya-v-armiyi">після прийняття закону</a> щодо шкали військових звань.</p>
    </article>
  </body>
</html>