<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/my-campus/news/596969/%E0%A6%AC%E0%A6%BE%E0%A6%B8%E0%A7%87-%E0%A6%9A%E0%A6%AC%E0%A6%BF-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%AF%E0%A7%8C%E0%A6%A8-%E0%A6%B9%E0%A7%9F%E0%A6%B0%E0%A6%BE%E0%A6%A8%E0%A6%BF%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T15:42:00+00:00"/>
    <meta property="og:title" content="বাসে চবি ছাত্রীকে যৌন হয়রানির অভিযোগ"/>
    <meta property="og:description" content="চট্টগ্রাম বিশ্ববিদ্যালয়ের (চবি) এক ছাত্রীকে বাসে যৌন হয়রানির অভিযোগ উঠেছে। বৃহস্পতিবার (২৮ নভেম্বর) দুপুরে এই ঘটনা ঘটেছে। ঘটনার বর্ণনা দিয়ে তিনি ফেসবুকে পোস্টও করেছেন। তবে, পরে পোস্টটি তিনি মুছে ফেলেছেন। জানতে চাইলে চবির ওই ছাত্রী বাংলা ট্রিবিউনকে বলেন, &amp;lsquo;এখন পর্যন্ত আমি লিখিত..."/>
  </head>
  <body>
    <article>
      <h1>বাসে চবি ছাত্রীকে যৌন হয়রানির অভিযোগ</h1>
      <address><time datetime="2019-11-29T15:42:00+00:00">29 Nov 2019, 15:42</time> by <a rel="author">চবি প্রতিনিধি</a></address>
      <figure>
        <img src="https://cdn.banglatribune.com/contents/cache/images/1000x0x1/uploads/media/2019/11/29/4f0eaf3789b82e2871f6257d9dd3b4ff-5de13cd731c71.jpg"/>
        <figcaption>ফেসবুক পোস্ট</figcaption>
      </figure>
      <p>চট্টগ্রাম বিশ্ববিদ্যালয়ের (চবি) এক ছাত্রীকে বাসে যৌন হয়রানির অভিযোগ উঠেছে। বৃহস্পতিবার (২৮ নভেম্বর) দুপুরে এই ঘটনা ঘটেছে। ঘটনার বর্ণনা দিয়ে তিনি ফেসবুকে পোস্টও করেছেন। তবে, পরে পোস্টটি তিনি মুছে ফেলেছেন।</p>
      <p>জানতে চাইলে চবির ওই ছাত্রী বাংলা ট্রিবিউনকে বলেন, ‘এখন পর্যন্ত আমি লিখিত অভিযোগ করিনি। শনিবার (৩০ নভেম্বর) থানায় অভিযোগ করবো। বিশ্ববিদ্যালয় কর্তৃপক্ষ থেকেও আমার সঙ্গে যোগাযোগ করেছে। আমাকে সব ধরনের সহযোগিতার  আশ্বাস দিয়েছে। আমি অপরাধীদের দৃষ্টান্তমূলক শাস্তি দাবি করছি।’</p>
      <p>চাঁদগাও থানার ওসি আবুল কালাম আজাদ বাংলা ট্রিবিউনকে বলেন, ‘বাসে বিশ্ববিদ্যালয় ছাত্রীকে যৌন হয়রানি করার চেষ্টার ঘটনাটি আমরা শুনেছি। আমরা বিভিন্নভাবে ভুক্তভোগীর সঙ্গে যোগাযোগ করার চেষ্টা করছি। এখন পর্যন্ত তার কোনও বক্তব্য পাইনি। অভিযোগ পেলে ব্যবস্থা নিতে পারবো।’</p>
      <p>বিশ্ববিদ্যালয় প্রক্টর অধ্যাপক এসএম মনিরুল হাসান বাংলা ট্রিবিউনকে বলেন, ‘আমরা বিষয়টি জানার পর ওই ছাত্রীর সঙ্গে যোগাযোগের চেষ্টা করছি। বিশ্ববিদ্যালয়ের পক্ষ থেকে সব ধরনের সহযোগিতা করা হবে।’</p>
      <p>ভুক্তভোগী ছাত্রী জানান, তিনি মার্কেটিং বিভাগে পড়েন। সোহাগ পরিবহনের বাসটি কক্সবাজার থেকে ছেড়ে আসে। তিনি বাসটিতে চট্টগ্রামের পটিয়া এলাকা থেকে ওঠেন। নগরীর ২ নম্বর গেট এলাকায় নামেন।</p>
      <p> </p>
      <footer>/এনআই/</footer>
    </article>
  </body>
</html>