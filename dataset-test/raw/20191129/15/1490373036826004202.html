<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/joseph-muscat-demise-premier-odstoupeni-zavrazdena-novinarka_1911291556_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-29T15:56:00+00:00"/>
    <meta property="og:title" content="Maltský premiér hodlá podat demisi kvůli kauze zavražděné novinářky. Odstoupili i dva ministři"/>
    <meta property="og:description" content="Kvůli kauze novinářky odstoupili tento týden už dva ministři jeho vlády a dlouholetý šéf úřadu vlády Keith Schembri, který byl tento týden i zatčen a pak propuštěn na kauci."/>
  </head>
  <body>
    <article>
      <h1>Maltský premiér hodlá podat demisi kvůli kauze zavražděné novinářky. Odstoupili i dva ministři</h1>
      <address><time datetime="2019-11-29T15:56:00+00:00">29 Nov 2019, 15:56</time> by <a rel="author">ČTK</a></address>
      <p>
        <b>Maltský premiér Joseph Muscat se chystá v pátek podat demisi, tvrdí místní tisk s odvoláním na zdroje z jeho okolí. Premiér čelil v posledních dnech stále silnějším výzvám k odstoupení kvůli novým informacím ve vyšetřování vraždy novinářky Daphne Caruanaové Galiziové z roku 2017. Kvůli kauze odstoupili tento týden už dva ministři jeho vlády a dlouholetý šéf úřadu vlády Keith Schembri, který byl tento týden i zatčen a pak propuštěn na kauci.</b>
      </p>
      <p>V pátek maltské úřady propustily na kauci z vazby i místního podnikatele Yorgena Fenecha, který je hlavním podezřelým z objednání novinářčiny vraždy. Bude ale dál sledován policií, aby neuprchl ze země, jako se o to už pokusil minulý týden. Fenech zatím nebyl obžalován a ve vazbě může být nejvýše 48 hodin, od minulého týdne tak byl už několikrát propuštěn a opět zatčen.</p>
      <p>Fenech, který pochází z bohaté rodiny maltských prominentních podnikatelů, při výsleších tento týden obvinil Schembriho, že se na objednání vraždy podílel, což se ale zatím nepotvrdilo. Fenech také tento týden požádal o milost výměnou za slib, že bude spolupracovat s vyšetřovali. Milost mu ale byla zamítnuta.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/malta-vrazda-novinarky-yorgen-fenech_1911281610_jak"/>
      </related>
      <p>Joseph Muscat stojí v čele vlády od března 2013 a nyní čelí podle místních médií největší politické krizi. Od čtvrtečního večera zasedala mimořádně několik hodin vláda, v pátek dopoledne Muscat navštívil prezidenta George Vellu. Podrobnosti z tohoto se zatím k maltským médiím nedostaly.</p>
      <p>Před úřadem vlády i ve čtvrtek večer demonstrovali lidé za premiérovo odstoupení. Byl mezi nimi i syn zavražděné novinářky Caruanové Galiziové Matthew.</p>
      <p>Jeho matka, která psala i o korupci a praní špinavých peněz ve vysoké politice, zemřela v říjnu 2017 v 53 letech při výbuchu bomby. Tu do jejího auta nastražila zřejmě trojice mužů – bratři Alfred a George Degiorgiovi a Vincent Muscat. Zatčeni byli už v prosinci 2017 a čelí obvinění z vraždy.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/malta-novinarka-daphne-caruanaova-galiziova-vrazda_1911220000_zit"/>
      </related>
      <p>Před soudem měl vypovídat Melvin Theuma, který vraždu zřejmě zprostředkoval. Právníci Degiorgiových ale páteční soudní jednání zablokovali. Theuma byl zatčen před dvěma týdny kvůli praní špinavých peněz a tento týden mu byla slíbena prezidentská milost, když bude spolupracovat s vyšetřovateli a pomůže kauzu objasnit.</p>
      <related>
        <h4>Související články</h4>
        <a href="https://www.irozhlas.cz/zpravy-svet/malta-zavrazdena-novinarka_1911191358_zit"/>
        <a href="https://www.irozhlas.cz/zpravy-svet/vrazda-novinarky-galiziova-byla-mym-nejvetsim-nepritelem-jeji-vrahy-ale-najdu_1710181751_dp"/>
      </related>
    </article>
  </body>
</html>