<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/596967/%E0%A6%B8%E0%A6%BF%E0%A6%B2%E0%A7%87%E0%A6%9F%E0%A7%87-%E0%A6%AC%E0%A6%BF%E0%A6%8F%E0%A6%B8%E0%A6%8F%E0%A6%AB%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="সিলেটে বিএসএফের গুলিতে তরুণ নিহত"/>
    <meta property="og:description" content="সিলেটের কানাইঘাট সীমান্তে বিএসএফের গুলিতে সালমান আহমদ (১৮) নামের এক তরুণ নিহত হয়েছে। শুক্রবার (২৯ নভেম্বর) সন্ধ্যায় কানাইঘাট সীমান্ত এলাকার একটি বাড়ি থেকে পুলিশ তার লাশ উদ্ধার করে। কানাইঘাট থানার ওসি শামসুদ্দোহা জানান, অনুপ্রবেশের দায়ে ভারতীয় সীমান্তরক্ষী বাহিনী বিএসএফের গুলিতে সে নিহত..."/>
  </head>
  <body>
    <article>
      <h1>সিলেটে বিএসএফের গুলিতে তরুণ নিহত</h1>
      <address><time datetime="2019-11-29T15:15:00+00:00">29 Nov 2019, 15:15</time> by <a rel="author">সিলেট প্রতিনিধি</a></address>
      <p> </p>
      <figure>
        <img src="https://cdn.banglatribune.com/contents/cache/images/600x0x1/uploads/media/2019/11/29/1202b410b1d428f4455ae8319ce5130e-5de136d650954.jpg"/>
        <figcaption>সালমান আহমদ</figcaption>
      </figure>
      <p>সিলেটের কানাইঘাট সীমান্তে বিএসএফের গুলিতে সালমান আহমদ (১৮) নামের এক তরুণ নিহত হয়েছে। শুক্রবার (২৯ নভেম্বর) সন্ধ্যায় কানাইঘাট সীমান্ত এলাকার একটি বাড়ি থেকে পুলিশ তার লাশ উদ্ধার করে।</p>
      <p>কানাইঘাট থানার ওসি শামসুদ্দোহা জানান, অনুপ্রবেশের দায়ে ভারতীয় সীমান্তরক্ষী বাহিনী বিএসএফের গুলিতে সে নিহত হয়েছে। ময়নাতদন্তের জন্য তার লাশ সিলেট ওসমানী মেডিক্যাল কলেজ হাসপাতালের মর্গে পাঠানো হয়েছে।</p>
      <p>ওসি জানান, সে কানাইঘাটের সীমান্তবর্তী লক্ষীপ্রসাদ পূর্ব ইউপির সোনারখেড় গ্রামের আবুল রহমানের ছেলে।</p>
      <p>ওসি জানান, সালমানসহ কয়েকজন কিশোর ডোনা সীমান্তের পাতিছড়া দিয়ে বৃহস্পতিবার বিকালে ভারতের মেঘালয় রাজ্যে অবৈধভাবে অনুপ্রবেশ করে। এ সময় ভারতীয় বিএসএফের গুলিতে ভারতের অভ্যন্তরে বুকে গুলিবিদ্ধ হয়ে মারা যায় সালমান। রক্তাক্ত অবস্থায় সালমান আহমদের গুলিবিদ্ধ লাশ তার সহযোগীরা সীমান্তবর্তী মেইন পিলারের পাশে বাংলাদেশের অভ্যন্তরে নিয়ে আসে। সেখান থেকে স্থানীয়রা তার লাশ উদ্ধার করে ডোনা ৯ নম্বর গ্রামের মুতাল্লিব মিয়ার বাড়িতে নিয়ে যান। পরে পুলিশ তার লাশ উদ্ধার করে।</p>
      <footer>/এনআই/</footer>
    </article>
  </body>
</html>