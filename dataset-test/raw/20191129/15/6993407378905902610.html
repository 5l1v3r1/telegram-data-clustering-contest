<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ukrajina-rosija-tranzyt-prypynennya-styagnennya-vitrenko/30299261.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T15:16:13+00:00"/>
    <meta property="og:title" content="Україна стягуватиме у Росії гроші за припинення транзиту газу – Вітренко"/>
    <meta property="og:description" content="Припинення з 1 січня 2020 року транзиту російського газу через територію України є базовим сценарієм, підтвердив у програмі Радіо Свобода «Ваша Свобода» виконавчий директор НАК «Нафтогаз України» Юрій"/>
  </head>
  <body>
    <article>
      <h1>Україна стягуватиме у Росії гроші за припинення транзиту газу – Вітренко</h1>
      <address>
        <time datetime="2019-11-29T15:16:13+00:00">29 Nov 2019, 15:16</time>
      </address>
      <p>Припинення з 1 січня 2020 року транзиту російського газу через територію України є базовим сценарієм, підтвердив у програмі Радіо Свобода «Ваша Свобода» виконавчий директор НАК «Нафтогаз України» Юрій Вітренко. У разі припинення транзиту українська компанія «стягуватиме гроші», і «європейські партнери також, скоріш за все, будуть позиватися», вказав високопосадовець.</p>
      <p>«Ми маємо розуміти, що тоді «Газпром» знизить обсяги поставок до так званих контрактних мінімумів, тобто все, що він не мав постачати за контрактом, він не буде постачати. Також «Газпром» закачав у європейські сховища набагато більший обсяг газу, «Газпром» наростив потужності LNG (скраплений газ, який перевозиться морем, а не постачається газопроводом – ред.) з Ямалу для експорту в Європі, він став найбільшим експортером LNG до Європи. Тому наші розрахунки показують, що навіть за умови затримки «Північного потоку-2» вони можуть обійтися без українського транзиту», – визнав Вітренко.</p>
      <p>На його думку, такий розвиток подій все одно може довести надійність України як транзитера.</p>
      <p>«Враховуючи дуже високу вірогідність такого сценарію, нам, українській стороні, потрібно демонструвати Європі, що ми конструктивні, ми зробили все можливе, формати тристоронні, двосторонні, будь-які, ми погоджуємося на всі пропозиції Шефчовича (єврокомісар з енергетичних питань Марош Шефчович – ред.). Тому якщо буде переривання транзиту, то це не Україна – ненадійний транзитер, це свідоме рішення Росії», – наголосив Юрій Вітренко.</p>
      <p>Термін дії укладеного 2009 року контракту на постачання газу спливає 1 січня 2020 року. Україна, Росія та Європейський союз досі не домовилися щодо умов транзиту російського газу українськими газогонами до ЄС. Новий контракт до того часу, найімовірніше, не з’явиться, <a href="https://www.radiosvoboda.org/a/gaz-ukraine-russia-europe/30297614.html">не виключають представники українського «Нафтогазу», а також експерти, опитані Радіо Свобода</a>.</p>
    </article>
  </body>
</html>