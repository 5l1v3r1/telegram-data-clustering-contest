<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1053988/article/oikonomia/ellhnikh-oikonomia/dhmioyrgeitai-hlektronikos-yperforeas-koinwnikhs-asfalishs"/>
    <meta property="og:site_name" content="www.kathimerini.gr"/>
    <meta property="article:published_time" content="2019-11-29T15:40:43+00:00"/>
    <meta property="og:title" content="Δημιουργείται ηλεκτρονικός υπερφορέας κοινωνικής ασφάλισης"/>
    <meta property="og:description" content="Στη διοικητική και οργανωτική ενοποίηση του ΕΦΚΑ (κύρια ασφάλιση) και του ΕΤΕΑΕΠ (επικουρική - εφάπαξ) προχωρεί η κυβέρνηση, δημιουργώντας ένα υπερταμείο κοινωνικής ασφάλισης. Ο νέος φορέας θα έχει ενιαίο ψηφιακό κέντρο απονομής παροχών (κύριας σύνταξης, επικουρικής και εφάπαξ), με αποτέλεσμα να αποφεύγονται καθυστερήσεις, επικαλύψεις αρμοδιοτήτων κ.λπ."/>
  </head>
  <body>
    <article>
      <h1>Δημιουργείται ηλεκτρονικός υπερφορέας κοινωνικής ασφάλισης</h1>
      <address><time datetime="2019-11-29T15:40:43+00:00">29 Nov 2019, 15:40</time> by <a rel="author" href="https://www.kathimerini.gr/authors/royla-saloyroy" target="_blank">ΡΟΥΛΑ ΣΑΛΟΥΡΟΥ</a></address>
      <p>Τη δημιουργία ενός υπερφορέα ασφάλισης, του Ηλεκτρονικού Ενιαίου Φορέα Κοινωνικής Ασφάλισης (e-ΕΦΚΑ), ενέκρινε χθες το υπουργικό συμβούλιο, ύστερα από σχετική εισήγηση του υπουργού Εργασίας Γιάννη Βρούτση. Ο νέος ενιαίος φορέας θα δημιουργηθεί μέσω της οργανωτικής και, σε δεύτερη φάση, της διοικητικής ενοποίησης του ΕΦΚΑ (κύρια ασφάλιση) και του ΕΤΕΑΕΠ (επικουρική ασφάλιση και εφάπαξ) και θα αφορά 381.379 εργοδότες, 1,4 εκατ. αυτοτελώς απασχολούμενους, σχεδόν 3 εκατ. μισθωτούς, 143.000 παράλληλα ασφαλισμένους μισθωτούς και μη μισθωτούς, καθώς και 2,7 εκατ. συνταξιούχους. Θα έχει ενιαία δομή μεν, διακριτή όμως λογιστική διαχείριση για κάθε κλάδο. Η σχετική διάταξη αναμένεται να ενταχθεί στο ασφαλιστικό σχέδιο νόμου του υπουργείου Εργασίας, καθώς χθες εγκρίθηκαν από την κυβέρνηση οι βασικές αρχές του.</p>
      <p>Η μετατροπή του ΕΦΚΑ στον e-Εθνικό Φορέα Κοινωνικής Ασφάλισης εντάσσεται στον κεντρικό σχεδιασμό του υπουργείου Εργασίας για ψηφιοποίηση όλων των λειτουργικών της κοινωνικής ασφάλισης και τη μετάβαση του συνόλου του ασφαλιστικού συστήματος της χώρας στη νέα ψηφιακή εποχή.</p>
      <p>Στην εισήγησή του ο αρμόδιος υπουργός Εργασίας Γιάννης Βρούτσης χαρακτήρισε αναγκαία την ενοποίηση, προκειμένου να εξασφαλιστεί η ταχύτατη εισαγωγή και εναρμονισμένη χρήση ηλεκτρονικών υπηρεσιών από όλο το σύστημα κοινωνικής ασφάλισης. Αλλωστε, όπως επισημάνθηκε ήδη ο ΕΦΚΑ συγκεντρώνει τις εισφορές μισθωτής εργασίας βάσει των ΑΠΔ για όλο το σύστημα κοινωνικής ασφάλισης και τηρεί όλα τα στοιχεία εργοδοτών και ασφαλισμένων. Παράλληλα, διαχειρίζεται το σύνολο των δεδομένων όλων των ασφαλισμένων κύριας ασφάλισης.</p>
      <p>Οπως χαρακτηριστικά επισήμανε ο κ. Βρούτσης, στον υπερ-φορέα θα λειτουργεί ένα ενιαίο ψηφιακό κέντρο απονομής  παροχών (κύριας σύνταξης, επικουρικής και εφάπαξ), με τη διαχείριση μιας βάσης δεδομένων. Θα αποφευχθούν έτσι φαινόμενα όπως η επανάληψη διαδικασιών και η επικάλυψη αρμοδιοτήτων, ενώ εκτιμάται ότι θα απελευθερωθεί και μέρος από το ανθρώπινο δυναμικό του Ταμείου (σήμερα υπηρετούν 7.950 εργαζόμενοι στον ΕΦΚΑ και 610 στο ΕΤΕΑΕΠ) από χρονοβόρες διαδικασίες. Παράλληλα, υπολογίζεται ότι θα μειωθεί το κόστος των υπηρεσιών, λόγω οικονομιών κλίμακας στην αξιοποίηση του ανθρώπινου δυναμικού και στη λειτουργία των τεχνικών υποδομών.</p>
      <p>Αναλυτικά η ενσωμάτωση του ΕΤΕΑΕΠ στον ΕΦΚΑ και η δημιουργία του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ) παρουσιάζουν τα εξής πλεονεκτήματα:</p>
      <p>1. Οργανωτική και (μεσοπρόθεσμα) διοικητική ενοποίηση, διατηρώντας τη λογιστική αυτοτέλεια των επιμέρους κλάδων. Επιτυγχάνονται έτσι οικονομίες κλίμακας, μείωση του κόστους λειτουργίας και αύξηση της παραγωγικότητας των παρεχόμενων υπηρεσιών. Σε ένα πρώτο επίπεδο καταργούνται και θέσεις Δ.Σ. και συμβούλων.</p>
      <p>2. Με τη μεσοπρόθεσμη ενοποίηση των διοικητικών υπηρεσιών απελευθερώνεται εργατικό δυναμικό που μπορεί να  ενσωματωθεί στις κοινές υπηρεσίες έκδοσης συντάξεων και εφάπαξ του νέου φορέα.</p>
      <p>3. Χαράσσεται κεντρικά κοινός σχεδιασμός για τη διαχείριση της κινητής και ακίνητης περιουσίας.</p>
      <p>4. Ξεμπλοκάρει σημαντικός αριθμός εκκρεμών αιτήσεων συνταξιοδότησης, καθώς μεγάλο μέρος των επικουρικών συντάξεων μπορεί να εκδίδεται ψηφιακά, εντός του ίδιου χρονοδιαγράμματος με τις κύριες (το 60% των επικουρικών είναι του τέως ΙΚΑ, που ούτως ή άλλως εκδίδονται με ίδιες προϋποθέσεις και δικαιολογητικά με την κύρια σύνταξη). Η ψηφιοποίηση του ασφαλιστικού ιστορικού μέσω του συστήματος «Ατλας» θα βελτιώσει μεσοπρόθεσμα την κατάσταση.</p>
      <p>5. Θα υπάρχει κοινό ειδοποιητήριο εισφορών με ταυτότητα πληρωμής, καθώς και ενοποιημένη αίτηση συνταξιοδότησης. Μέσω του κοινού πληροφοριακού συστήματος, θα επιτευχθεί, τέλος, η αντιμετώπιση χρόνιων εκκρεμοτήτων όπως η αναγνώριση χρόνου ασφάλισης.</p>
    </article>
  </body>
</html>