<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/sport/hokej/1983620_ramsay-so-satanom-zverejnili-nominaciu-na-svajciarsky-pohar-v-kadri-su-dvaja-novacikovia"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="Ramsay so Šatanom zverejnili nomináciu na Švajčiarsky pohár. V kádri sú dvaja nováčikovia"/>
    <meta property="og:description" content="Prvým súperom Slovákov budú Rusi."/>
  </head>
  <body>
    <article>
      <h1>Ramsay so Šatanom zverejnili nomináciu na Švajčiarsky pohár. V kádri sú dvaja nováčikovia</h1>
      <h2>Prvým súperom Slovákov budú Rusi.</h2>
      <address><time datetime="2019-11-29T15:15:00+00:00">29 Nov 2019, 15:15</time> by <a rel="author">TASR</a></address>
      <p>Tréner slovenskej hokejovej reprezentácie Craig Ramsay a generálny manažér Miroslav Šatan nominovali na Švajčiarsky pohár vo Vispe dvoch brankárov, ôsmich obrancov a dvanástich útočníkov. Na svojom oficiálnom portáli o tom informoval Slovenský zväz ľadového hokeja.</p>
      <p>Najpočetnejšie zastúpenie na nominačnom zozname má extraligová Detva. Pod Alpy vyšle kompletnú údernú formáciu v zložení Ján Sýkora, Peter Zuzin, Peter Šišovský. Reprezentačný debut si odkrútia brankár Matej Tomek z Trenčína a obranca Pardubíc Michal Ivan.</p>
      <p>V osmičke nominovaných obrancov nechýba Marek Ďaloga, ktorý pred viac ako dvoma týždňami ukončil pôsobenie v Sparta Prahe. „Už bol pred podpisom zmluvy v inom klube, no napokon sa tak nestalo. Hoci nemá hernú prax, poznáme ho a účasťou na reprezentačnej akcii mu môžeme pomôcť k jej opätovnému získaniu," ozrejmil výber 93-násobného reprezentanta generálny manažér Miroslav Šatan.</p>
      <figure>
        <iframe src="https://www.youtube.com/embed/SARstOrOK24" width="640" height="360" data-service="Youtube" scrolling="no"/>
      </figure>
      <p>Jedným z dvoch nováčikov v mužskej reprezentácii je brankár Matej Tomek, ktorý sa pred sezónou po piatich rokoch v zámorí vrátil na Slovensko. Za Duklu Trenčín odchytal desať stretnutí so štatisticky najlepšou úspešnosťou zásahov spomedzi extraligových brankárov na úrovni 94,5 percent. „Videl som ho chytať. Je mladý, nádejný brankár. Chceme mu dať šancu, uvidíme, ako sa s ňou popasuje. Zaslúžil si pozvánku do reprezentácie," pripojil Miroslav Šatan. Debutovať bude aj 20-ročný obranca Pardubíc Michal Ivan.</p>
      <p>Na turnaji NaturEnergie Challenge 2019 vo Švajčiarsku nastúpia slovenskí reprezentanti na dve stretnutia. V prvom vo štvrtok 12. decembra vyzvú olympijský výber Ruska, v druhom o deň neskôr na základe výsledkov úvodného hracieho dňa jedného z dvojice Švajčiarsko - Nórsko.</p>
    </article>
  </body>
</html>