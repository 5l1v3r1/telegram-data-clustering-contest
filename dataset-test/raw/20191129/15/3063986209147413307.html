<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/29/844951"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T15:53:00+00:00"/>
    <meta property="og:title" content="মহানগর আ.লীগের সম্মেলনের জন্য প্রস্তুত সোহরাওয়ার্দী উদ্যান"/>
    <meta property="og:description" content="আগামীকাল শনিবার ঢাকা মহানগর উত্তর ও দক্ষিণ আওয়ামী লীগের সম্মেলন অনুষ্ঠিত হবে ঐতিহাসিক সোহরাওয়ার্দী উদ্যানে। বেলা ১১টায় মহানগর উত্তর ও দক্ষিণের ত্রিবার্ষিক সম্মেলন উদ্বোধন করবেন আওয়ামী লীগ সভাপতি প্রধানমন্ত্রী শেখ হাসিনা। সম্মেলনের জন্য প্রস্তুত করা হয়েছে বিশাল মঞ্চ ও প্যান্ডেল। সোহরাওয়ার্দী উদ্যান ও এর চারপাশে শোভা পাচ্ছে অসংখ্য ছোট-বড় ব্যানার ও পোস্টার। নিরাপত্তা ব্যবস্থাও যেন নিশ্ছিদ্র হয় সেজন্য মাঠে টহল দিচ্ছেন বিভিন্ন গোয়েন্দা সংস্থার সদস্যরা। শুক্রবার ভোর থেকে সোহরাওয়ার্দী উদ্যানে প্রবেশ বন্ধ করে দিয়েছে আইনশৃংখলা রক্ষাকারী বাহিনী। বিকেলে রমনার বাংলাদেশ ইঞ্জিনিয়ার্স ইনস্টিটিউশন মিলনায়তনে সম্মেলনের দ্বিতীয় অধিবেশনে দলটির সাধারণ সম্পাদক ওবায়দুল কাদের দুই মহানগরের সভাপতি-সাধারণ সম্পাদকের নাম ঘোষণা করবেন। কাউন্সিল অধিবেশন শেষে কে হবেন নতুন নেতা, তা জানতে অধীর আগ্রহে অপেক্ষা করছে সবাই। বিভিন্ন পদপ্রত্যাশীরা উত্তর ও দক্ষিণ আওয়ামী লীগের শীর্ষ পদে আসার জন্য তদবির ও সুপারিশের জন্য দৌড়ঝাঁপে ব্যস্ত সময় পার করছেন। কাউন্সিল অধিবেশনস্থল সোহরাওয়ার্দী উদ্যান ও এর চারপাশ পদপ্রত্যাশীদের ব্যানার-পোস্টারে ছেয়ে গেছে।"/>
  </head>
  <body>
    <article>
      <h1>মহানগর আ.লীগের সম্মেলনের জন্য প্রস্তুত সোহরাওয়ার্দী উদ্যান</h1>
      <address><time datetime="2019-11-29T15:53:00+00:00">29 Nov 2019, 15:53</time> by <a rel="author">কালের কণ্ঠ অনলাইন</a></address>
      <p>আগামীকাল শনিবার ঢাকা মহানগর উত্তর ও দক্ষিণ আওয়ামী লীগের সম্মেলন অনুষ্ঠিত হবে ঐতিহাসিক সোহরাওয়ার্দী উদ্যানে। বেলা ১১টায় মহানগর উত্তর ও দক্ষিণের ত্রিবার্ষিক সম্মেলন উদ্বোধন করবেন আওয়ামী লীগ সভাপতি প্রধানমন্ত্রী শেখ হাসিনা।</p>
      <p>সম্মেলনের জন্য প্রস্তুত করা হয়েছে বিশাল মঞ্চ ও প্যান্ডেল। সোহরাওয়ার্দী উদ্যান ও এর চারপাশে শোভা পাচ্ছে অসংখ্য ছোট-বড় ব্যানার ও পোস্টার।</p>
      <p>নিরাপত্তা ব্যবস্থাও যেন নিশ্ছিদ্র হয় সেজন্য মাঠে টহল দিচ্ছেন বিভিন্ন গোয়েন্দা সংস্থার সদস্যরা। শুক্রবার ভোর থেকে সোহরাওয়ার্দী উদ্যানে প্রবেশ বন্ধ করে দিয়েছে আইনশৃংখলা রক্ষাকারী বাহিনী।</p>
      <p>বিকেলে রমনার বাংলাদেশ ইঞ্জিনিয়ার্স ইনস্টিটিউশন মিলনায়তনে সম্মেলনের দ্বিতীয় অধিবেশনে দলটির সাধারণ সম্পাদক ওবায়দুল কাদের দুই মহানগরের সভাপতি-সাধারণ সম্পাদকের নাম ঘোষণা করবেন। কাউন্সিল অধিবেশন শেষে কে হবেন নতুন নেতা, তা জানতে অধীর আগ্রহে অপেক্ষা করছে সবাই।</p>
      <p>বিভিন্ন পদপ্রত্যাশীরা উত্তর ও দক্ষিণ আওয়ামী লীগের শীর্ষ পদে আসার জন্য তদবির ও সুপারিশের জন্য দৌড়ঝাঁপে ব্যস্ত সময় পার করছেন। কাউন্সিল অধিবেশনস্থল সোহরাওয়ার্দী উদ্যান ও এর চারপাশ পদপ্রত্যাশীদের ব্যানার-পোস্টারে ছেয়ে গেছে।</p>
    </article>
  </body>
</html>