<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/nauka/news-dzieci-na-zamowienie-ciag-dalszy,nId,3361261"/>
    <meta property="og:site_name" content="RMF24"/>
    <meta property="article:published_time" content="2019-11-29T15:18:13+00:00"/>
    <meta property="og:title" content="Dzieci na zamówienie - ciąg dalszy?"/>
    <meta property="og:description" content="Minął rok od czasu, kiedy chiński badacz He Jiankui zadziwił i przestraszył świat informując o narodzinach pierwszych dzieci, zmodyfikowanych genetycznie na etapie embrionalnym. Jego informacje o tym, że dokonał edycji genomu bliźniaczek po to, by nie mogły zarazić się wirusem HIV, przyjęto z niedowierzaniem i oburzeniem. Rok później - jak pisze agencja Associated Press - nie wiadomo, co się z nim dzieje. Ostatnio publicznie widziano go w styczniu, wyniki jego badań nie zostały nigdzie oficjalnie opublikowane. Nie wiadomo też nic na temat zdrowia dzieci. Nie znaczy to jednak, że sprawa przycichła. Wręcz przeciwnie."/>
  </head>
  <body>
    <article>
      <h1>Dzieci na zamówienie - ciąg dalszy?</h1>
      <address><time datetime="2019-11-29T15:18:13+00:00">29 Nov 2019, 15:18</time> by <a rel="author" href="https://www.rmf24.pl/tylko-w-rmf24/grzegorz-jasinski" target="_blank">Grzegorz Jasiński</a></address>
      <p>
        <b>Minął rok od czasu, kiedy chiński badacz He Jiankui zadziwił i przestraszył świat informując o narodzinach pierwszych dzieci, zmodyfikowanych genetycznie na etapie embrionalnym. Jego informacje o tym, że dokonał edycji genomu bliźniaczek po to, by nie mogły zarazić się wirusem HIV, przyjęto z niedowierzaniem i oburzeniem. Rok później - jak pisze agencja Associated Press - nie wiadomo, co się z nim dzieje. Ostatnio publicznie widziano go w styczniu, wyniki jego badań nie zostały nigdzie oficjalnie opublikowane. Nie wiadomo też nic na temat zdrowia dzieci. Nie znaczy to jednak, że sprawa przycichła. Wręcz przeciwnie.</b>
      </p>
      <figure>
        <img src="https://i.iplsc.com/-/0009FBQLRA5X79MD-C431.jpg"/>
        <figcaption>Zdj. ilustracyjne<cite>/Pixabay</cite></figcaption>
      </figure>
      <p><b>Świat dowiedział się o sprawie w sposób nietypowy</b>, z ekskluzywnego wywiadu, który opublikowała agencja AP, zanim He Jiankui ogłosił swoje rewelacje podczas konferencji naukowej. Organizatorzy Human Genome Editing Conference w Hong Kongu, na którą był zaproszony, nie mieli pojęcia, o czym zamierza mówić. </p>
      <p><b>Jego prezentacja, w której wyjaśniał, jak z pomocą metody edycji genów CRISP dokonał modyfikacji, została przyjęta bardzo chłodno</b>. Zgodnie kwestionowano nie tylko bezpieczeństwo samej procedury, ale nawet sens jej przeprowadzenia. Ten <b>zabieg nie miał na celu ratowania życia dzieci, a nikt nie mógł zagwarantować, że im nie zaszkodzi</b>. Pojawiły się też podejrzenia, że istotą eksperymentu nie była ochrona przed HIV, ale zwiększenie potencjału intelektualnego dzieci, który z tym samym genem się wiąże. </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-bedzie-kara-za-edycje-genow-chinskich-blizniaczek%2CnId%2C2794976%3Fparametr%3Dembed_linki">Będzie kara za edycję genów chińskich bliźniaczek</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-zle-prognozy-dla-zmodyfikowanych-blizniaczek-glownie-jednej-%2CnId%2C3025150%3Fparametr%3Dembed_linki">Złe prognozy dla zmodyfikowanych bliźniaczek. Głównie jednej z nich...</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fgrzegorz-jasinski%2Fblogi%2Fnews-pierwsze-dzieci-na-zamowienie-staly-sie-faktem%2CnId%2C2702292%3Fparametr%3Dembed_linki">Pierwsze dzieci na zamówienie stały się faktem…</a>
        </li>
      </ul>
      <h4>Coraz więcej zapowiedzi edycji genów</h4>
      <p>Na fali kontrowersji towarzyszących tej sprawie pojawiły się apele, by poddać tego typu eksperymenty jakiejś formie szczególnej kontroli. Tym bardziej, że szybko wyszło na jaw, iż <b>He Jiankui tak do końca nie pracował sam, o jego badaniach wiedzieli inni genetycy, nie tylko z Chin</b>. W marcu na łamach czasopisma "Nature" ukazał się list 18 zaangażowanych w badania genetyczne naukowców z 7 krajów, w tym także twórców metody CRISPR-cas9, którzy <b>wezwali do 5-letniego moratorium na tego typu eksperymenty</b>. Chodziło o to, by nie modyfikować komórek jajowych, plemników i zapłodnionych embrionów do czasu przeanalizowania wszelkich, związanych z tym uwarunkowań, zarówno technicznych i medycznych, jak i moralnych i etycznych. Nie postulowano równocześnie ograniczania możliwości edycji genów komórek somatycznych - nie rozrodczych - które mogą pomóc w korygowaniu schorzeń u osób dorosłych. </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ftylko-w-rmf24%2Fgrzegorz-jasinski%2Fblogi%2Fnews-nie-modyfikujmy-dzieci-choc-przez-5-lat%2CnId%2C2894214%3Fparametr%3Dembed_tyt">Nie modyfikujmy dzieci. Choć przez 5 lat…</a>
      </p>
      <p>Można odnieść wrażenie, że <b>apel nie odniósł skutku</b>, a nauka w najmniejszym stopniu nie zbliżyła się do rozwiązania problemu. Wręcz przeciwnie, zapowiedzi dotyczących edycji embrionów pojawia się coraz więcej. Tym bardziej, że <b>pojawiły się doniesienia o odkryciu nowej metody edycji genów, bezpieczniejszej i umożliwiającej większą kontrolę skutków ubocznych</b>. </p>
      <p><b>Latem tego roku rosyjski genetyk zapowiedział modyfikacje, które miałyby dać dzieciom słuch</b>. Denis Rebrikow w rozmowie z tygodnikiem "New Scientist" oświadczył, że wystąpi do władz rosyjskich o zgodę na zastosowanie procedury edycji genów w przypadku dzieci dwojga niesłyszących rodziców. Problemem jest, często spotykana w zachodniej Syberii, mutacja genu GJB2. W parach, które miałyby wziąć udział w tym eksperymencie, zarówno mężczyźni, jak i kobiety mają tę mutację. Ich dzieci nie mają żadnych szans, by choroba się u nich nie rozwinęła. <b>Korekta jednego genu ma sprawić, że dzieci będą słyszały normalni</b>e. Zdaniem ekspertów cel takiej procedury wydaje się znacznie bardziej uzasadniony niż w przypadku chińskich bliźniaczek, ale argumenty dotyczące ryzyka zabiegu są wciąż aktualne.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fnauka%2Fnews-genetyczna-modyfikacja-da-dzieciom-sluch%2CnId%2C3078275%3Fparametr%3Dembed_tyt">Genetyczna modyfikacja da dzieciom słuch?</a>
      </p>
      <h4>"Ryzyko przekazania niekontrolowanych modyfikacji następnym pokoleniom poważnie rośnie"</h4>
      <p>W ubiegłym tygodniu na łamach "Nature" ukazał się <b>jeszcze jeden apel w tej sprawie</b>. Grupa naukowców stwierdza, że rządy, Akademie Nauk i Światowa Organizacja Zdrowia muszą podjąć tu skoordynowane działania w sytuacji, w której z jednej strony determinacja naukowców, z drugiej rosnące możliwości techniczne, skłaniają do przekraczania kolejnych granic. Tymczasem ryzyko przekazania niekontrolowanych modyfikacji następnym pokoleniom poważnie rośnie. I nie ma ze strony naukowych instytucji dostatecznie stanowczej reakcji.</p>
      <p>Komisje powołane niezależnie przez Światową Organizację Zdrowia, a także US National Academy of Science, US National Academy of Medicine i Britain Royal Society mają przedstawić swoje sugestie w przyszłym roku. Panel WHO na razie zaproponował stworzenie publicznego rejestru wszystkich tego typu eksperymentów i wydał opinię, że podejmowanie prób klinicznych zastosowań takiej procedury byłoby nieodpowiedzialne. Co dokładnie ustalą eksperci Akademii, jeszcze nie wiadomo, ale zdaniem autorów komentarza w "Nature" trudno oczekiwać, że się z tym nie zgodzą. <br/><br/><b>Autorów niepokoi fakt, że w całym procesie decyzyjnym nie uczestniczą przedstawiciele środowisk osób cierpiących na choroby genetyczne</b>. To one mogą stać się ofiarą rozpowszechnienia nieprzetestowanych procedur, dających im lub ich dzieciom złudne nadzieje na wyleczenie. <b>Jeśli powszechnie akceptowane, światowe standardy w tej dziedzinie szybko nie powstaną, jak grzyby po deszczu mogą zacząć wyrastać kliniki, które będą narażać zdrowie pacjentów na niebezpieczeństwo. </b></p>
      <h4>Dzieci "na zamówienie" już za dwa lata?</h4>
      <p>Czy wchodzimy więc w erę dzieci na zamówienie? W pewnym sensie ta era już trwa. Czym innym, jak nie "doskonaleniem" dzieci są procedury diagnostyki preimplantacyjnej, stosowane w procedurze in vitro? </p>
      <p><b>Jak piszą</b> jednak na łamach czasopisma "Cell" <b>naukowcy z Hebrew University w Jerozolimie nadzieje na to, że będzie sobie można w ten sposób wybrać dziecko o wyższym wzroście albo wyższym ilorazie inteligencji, są na razie mocno przedwczesne</b>. <b>O ile choroby genetyczne bywają często owocem nieprawidłowości jednego genu, ogólne cechy organizmu są pochodną całej kombinacji genów</b>. Detekcja jednej, wywołującej chorobę usterki jest możliwa, ocena całego zestawu genów, dającego pożądane cechy, jeszcze nie. Symulacje numeryczne pokazują, że nawet jeśli para miałaby wolę i możliwość wybrania jednego dziecka z 10 swoich embrionów, maksymalny zysk nie przekraczałby 3 punktów IQ i 3 cm wzrostu. A i tak nie byłby gwarantowany. </p>
      <p><b>Odmienne zdanie prezentują</b> na łamach czasopisma "Bioethics"<b> naukowcy z Abertay University w Dundee. Ich zdaniem z etycznie poprawną kreacją dzieci na zamówienie możemy mieć do czynienia już za dwa lata</b>. W swej analizie przekonują, że ryzyko związane z edycją genów na tyle szybko spada, że już niedługo będzie można uznać tego typu zabiegi na ludzkich embrionach za uzasadnione. Jeśli taki proces już się rozpocznie, doprowadzi do prawdziwej rewolucji. </p>
      <p>Pierwszy autor pracy, dr Kevin Smith przekonuje, że komórki rozrodcze człowieka nie są doskonałe i ewolucja nie zabezpieczyła nas dostatecznie skutecznie choćby przed chorobami układu krążenia, nowotworami czy demencją. Genetyczne modyfikacje mogą i powinny to naprawić. <i>Gdyby podobnie negatywne nastawienie do innowacji zatriumfowało w latach 70. minionego wieku, rozwój zapłodnienia in vitro - bardzo korzystnej technologii medycznej - mógłby zostać znacznie opóźniony albo w ogóle zablokowany</i> - przekonuje Smith. <br/><br/><b>Jak widać, konsensusu w tej sprawie nie ma. I nie zanosi się na to, by miał się szybko pojawić. </b></p>
    </article>
  </body>
</html>