<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/slovaci-zacnou-bez-hlavaje-ci-cajkovice-cesti-krajanci-v-nahradnicich/5044248"/>
    <meta property="og:site_name" content="Hokej.cz"/>
    <meta property="article:published_time" content="2019-11-29T15:58:00+00:00"/>
    <meta property="og:title" content="Slováci začnou bez Hlavaje či Čajkoviče, čeští krajánci v náhradnících"/>
    <meta property="og:description" content="Po reprezentaci Německa oznámili nominaci na úvodní kemp před mistrovstvím světa do dvaceti let také Slováci. Kádr hlavního kouče Róberta Petrovického však v dalších týdnech ještě projde změnami."/>
  </head>
  <body>
    <article>
      <h1>Slováci začnou bez Hlavaje či Čajkoviče, čeští krajánci v náhradnících</h1>
      <address><time datetime="2019-11-29T15:58:00+00:00">29 Nov 2019, 15:58</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Po reprezentaci Německa oznámili nominaci na úvodní kemp před mistrovstvím světa do dvaceti let také Slováci. Kádr hlavního kouče Róberta Petrovického však v dalších týdnech ještě projde změnami.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Nominace na úvodní kemp Slováků, který se uskuteční od 9. do 13. prosince v Žilině, čítá celkem třicet jmen – tři brankáře, deset obránců a sedmnáct útočníků. Převládají hráči z nejvyšších domácích soutěží seniorů a juniorů, dorazí už ale také sedm krajánků.</p>
      <p>Čtyři z nich působí ve Švédsku či Finsku a tři v zámoří, nejvýraznějším je Oliver Okuliar, jenž ve 27 letošních zápasech Western Hockey League nasbíral 34 bodů. Někteří další talenti se ale k týmu v první fázi přípravy ještě nepřidají, v případě kanadských juniorek jde o Maxima Čajkoviče či brankáře Samuela Hlavaje.</p>
      <p>Hlavní kouč slovenského výběru Róbert Petrovický chce mít po celou dobu přípravy k dispozici pět formací. „Kluci musí stále cítit konkurenci. Každý z nich dostane šanci. Vzhledem k tomu, že se k nám budou postupně připojovat další hráči, někteří nás budou muset opustit. S takovou možností musí každý počítat,“ zmínil pro web hockeyslovakia.sk.</p>
      <figure>
        <iframe src="https://www.youtube.com/embed/vxGz4Xq3Do8" width="640" height="360" data-service="Youtube" scrolling="no"/>
      </figure>
      <p>V první nominaci nefiguruje žádný krajánek z českých soutěží. Solidní výkony přitom v probíhajícím ročníku předvádějí například <a href="https://hokej.cz/hrac/4859528">Marco Lukačka</a>, <a href="https://hokej.cz/hrac/9455551">Andrej Moravčík</a> či <a href="https://hokej.cz/hrac/10081848">Matúš Hlaváč</a>, jenž si v dubnu zahrál na MS osmnáctek. Dostalo se alespoň na <a href="https://hokej.cz/hrac/10082120">Marka Minárika</a>, který předchozí tři sezony strávil v mládežnických týmech Komety Brno, a <a href="https://hokej.cz/hrac/10082096">Martina Bučka</a> s podobnou zkušeností z Pardubic.</p>
      <p>Až jako náhradníci budou na šanci čekat <a href="https://hokej.cz/hrac/4859656">Michael Drábek</a> a <a href="https://hokej.cz/hrac/10083780">Dominik Šeliga</a> z juniorky Liberce nebo <a href="https://hokej.cz/hrac/10083813">Samuel Hrabčák</a>, jenž hrál poslední dva roky v Hradci Králové. Čtveřice nominovaných hokejistů má v občance ročník narození 2002, mezi náhradníky se dostal i velký talent ročníku 2004 Šimon Nemec.</p>
      <h3>Nominace Slovenska na první kemp v Žilině</h3>
      <p><b>Brankáři: <br/>Roman Rýchlik</b> (Poprad), <b>Eugen Rabčan</b> (Spišská Nová Ves / Zvolen), <b>Jakub Lackovič</b> (Žilina).</p>
      <p><b>Obránci:<br/>Andrej Golian</b>, <b>Oliver Turan</b> (oba Detva), <b>Boris Česánek</b> (Poprad), <b>Marko Stacha</b> (Trenčín), <b>Viktor Ďurina</b> (Trenčín / Dubnica nad Váhom), <b>Oliver Fatul</b> (Zvolen), <b>Marcel Dlugoš</b> (Žilina / Liptovský Mikuláš), <b>Samuel Kňažko</b>, <b>Dávid Mudrák</b> (oba TPS Turku, Finsko), <b>Martin Vitaloš</b> (Rögle, Švédsko).</p>
      <p><b>Útočníci:<br/>Dominik Sojka</b> (Banská Bystrica), <b>Ján Sarvaš</b> (Banská Bystrica / Levice), <b>Dominik Jendek</b> (Slovan Bratislava), <b>Filip Čenka</b> (Detva), <b>Adam Paulíny</b> (Martin)<b>, Jakub Minárik</b> (Nitra), <b>Jakub Nespala</b> (Poprad / Spišská Nová Ves), <b>Martin Chromiak</b> (Trenčín), <b>Kristián Kováčik</b> (Trenčín / Žilina), <b>Nicolas Ferenyi</b> (Trenčín / Považská Bystrica), <b>Róbert Džugan</b> (Trenčín / Topoľčany), <b>Marek Minárik</b>, <b>Martin Bučko</b> (oba Žilina), <b>Michal Mrázik</b> (Linköping, Švédsko), <b>Daniel Vladimír Tkáč</b> (Merritt Centennials, BCHL), <b>Martin Faško-Rudáš</b> (Everett Silvertips, WHL)<b>, Oliver Okuliar</b> (Lehtbridge Hurricans, WHL).</p>
      <p><b>Trenéři:</b> Róbert Petrovický, Viliam Čacho a Martin Štrbák.</p>
      <related>
        <a href="https://hokej.cz/nemci-maji-souhlas-detroitu-sestka-draftu-nhl-jede-na-ms-dvacitek/5044131"/>
        <a href="https://hokej.cz/nemci-na-kemp-s-bokkem-stutzlem-a-dalsimi-hvezdickami-dorazi-seider/5044022"/>
        <a href="https://hokej.cz/priprava-pred-ms-20-cesi-maji-svedy-a-slovaky-co-dalsi-zapasy/5043784"/>
      </related>
    </article>
  </body>
</html>