<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-ne-arrivano-di-meno-ma-e-aumentato-il-numero-di-morti-e-dispersi/"/>
    <meta property="og:site_name" content="fanpage.it"/>
    <meta property="article:published_time" content="2019-11-29T15:21:49+00:00"/>
    <meta property="og:title" content="Migranti, ne arrivano di meno, ma è aumentato il numero di morti e dispersi"/>
    <meta property="og:description" content="Secondo il rapporto della Fondazione Migrantes, relativo al 2019, sono circa 81mila gli arrivi di migranti e rifugiati in Europa lungo le rotte via mare del Mediterraneo registrati da gennaio a ottobre 2019. Una tendenza in calo, rispetto agli anni passati. Di contro è aumentata l'incidenza di morti o dispersi in rapporto agli arrivi."/>
  </head>
  <body>
    <article>
      <h1>Migranti, ne arrivano di meno, ma è aumentato il numero di morti e dispersi</h1>
      <h2>Secondo il rapporto della Fondazione Migrantes, relativo al 2019, sono circa 81mila gli arrivi di migranti e rifugiati in Europa lungo le rotte via mare del Mediterraneo registrati da gennaio a ottobre 2019. Una tendenza in calo, rispetto agli anni passati. Di contro è aumentata l’incidenza di morti o dispersi in rapporto agli arrivi.</h2>
      <address><time datetime="2019-11-29T15:21:49+00:00">29 Nov 2019, 15:21</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Secondo il<b> rapporto della Fondazione Migrantes relativo al 2019</b>, presentato oggi a Modena all'interno del Festival della Migrazione, nell'affrontare la questione dei migranti e dei rifugiati ci sarebbe uno<i> "scarto preoccupante tra la sovra-rappresentazione del fenomeno in Italia e in Europa e la sua dimensione reale".</i></p>
      <p><i>"È un fatto</i> – sottolinea lo studio – <i>negli ultimi tre anni sono entrate meno persone in cerca di protezione, in seguito all"'accordo Ue-Turchia del 2016 e del memorandum siglato nel 2017 dall'Italia con il Governo di Tripoli, nonostante la situazione di guerra civile e le informazioni più che fondate sul non rispetto dei diritti umani in Libia".</i> Ma intanto, denuncia il report, <i>"i morti e dispersi in mare sono aumentati in proporzione a chi è riuscito a partire. E le condizioni di chi rimane bloccato in Turchia, lungo la rotta balcanica, in Grecia o fuori dai nostri porti e, soprattutto, di chi viene intercettato e riportato in Libia sono più che preoccupanti e allarmanti".</i></p>
      <p>Sono <b>88.200</b>, secondo dati provvisori, <b>gli attraversamenti ‘irregolari' di migranti e rifugiati</b> scoperti alle frontiere esterne dell'Ue fra gennaio e ottobre 2019. Sulle rotte migratorie verso l'Europa e in Europa, nel periodo si sono registrati 1.089 morti o dispersi in mare e 97 in percorsi via terra. Sono invece circa<b> 81mila gli arrivi di migranti e rifugiati in Europa lungo le rotte via mare del Mediterraneo</b> registrati da gennaio a ottobre 2019 (dati provvisori). Una tendenza in calo dal 2016: furono 1.016.000 in tutto il 2015, 363.000 nel 2016, 172.000 nel 2017 e 117.000 nel 2018.</p>
      <p>In diminuzione anche i morti o dispersi in numero assoluto. <b>Ma è aumentata l'incidenza di morti o dispersi in rapporto agli arrivi</b>: da 1 morto o disperso ogni 269 arrivi nel 2015 fino a 1 ogni 51 nel 2018 (1 ogni 74 nei dati parziali 2019). Quest'anno sono cresciuti ancora gli arrivi sulla rotta del Mediterraneo orientale (circa 45.000 da gennaio a ottobre, dati provvisori, contro 32.500 in tutto il 2018). Ancora in calo la rotte del Mediterraneo occidentale (21.400 gli arrivi gennaio-ottobre) e del Mediterraneo centrale, quella verso l'Italia (12.400 gli arrivi gennaio-ottobre, contro i 23.400 di tutto il 2018). Ma quest'ultima, cioè quella verso il nostro Paese, si conferma come la rotta migratoria più letale del mondo: nel 2016 aveva registrato 1 morto o disperso ogni 40 arrivi, ma nel 2018 e 2019 è arrivata a 1 ogni 18; 694 le vittime solo fra gennaio e ottobre (stando ai dati UNHCR). Secondo l'OIM, i dati 2019 per la rotta centrale sono addirittura in peggioramento rispetto al 2018: 3,5% di morti o dispersi in rapporto a tutti i migranti e rifugiati che hanno tentato la traversata, contro il 3% del 2018.</p>
      <p>Riguardo ai <b>richiedenti asilo</b>, secondo il report sono 307.110 quelli per la prima volta nell'Unione europea nel primo semestre 2019 (+ 7% rispetto al 1° semestre 2018), soprattutto siriani, venezuelani e afghani. Nel semestre, sempre nell'Ue, hanno ottenuto protezione in prima istanza solo il 35% dei richiedenti asilo esaminati. Nel 2018 l'Ue ha registrato 580.845 richiedenti asilo. Per numero assoluto l'Italia si è collocata quinta, dopo Germania, Francia, Grecia e Spagna.</p>
      <p>Ma le posizioni nazionali variano di molto se si considerano i richiedenti in rapporto agli abitanti: qui il primato è di Cipro (8.805 per milione), seguita dalla Grecia (6.051). <b>L'Italia, con 813 richiedenti per milione di abitanti, si colloca ben al di sotto della media europea</b> (1.133 per milione). Sono circa 28.000 i trasferimenti di richiedenti asilo effettuati a norma del regolamento dell'Ue "Dublino III" nel 2018 fra i vari Paesi membri (+ 5% rispetto al 2017): 9.209 sono stati effettuati dalla sola Germania e ben 6.351 sono stati effettuati nella sola Italia. Sono 24.815 i rifugiati accolti in reinsediamento nell'Ue da precari Paesi di primo asilo nel 2018, a fronte di una lista di 1,4 milioni di persone con questa necessità fatta arrivare da UNHCR ai Paesi con più mezzi nel mondo.</p>
    </article>
  </body>
</html>