<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-poiska-i-poluchi-ostavkata-na-biser-petkov.html"/>
    <meta property="og:site_name" content="News.bg"/>
    <meta property="article:published_time" content="2019-11-29T15:12:03+00:00"/>
    <meta property="og:title" content="Борисов поиска и получи оставката на Бисер Петков"/>
    <meta property="og:description" content="Премиерът не бил доволен от темповете на работа на социалното министерство"/>
  </head>
  <body>
    <article>
      <h1>Борисов поиска и получи оставката на Бисер Петков</h1>
      <address>
        <time datetime="2019-11-29T15:12:03+00:00">29 Nov 2019, 15:12</time>
      </address>
      <p>
        <b>Министър-председателят Бойко Борисов поиска и прие оставката на министъра на труда и социалната политика Бисер Петков.</b>
      </p>
      <p>Кадровото решение на премиера е въз основа на натрупани във времето основания, посочват от пресцентъра на Министерския съвет.</p>
      <p>Според премиера <b>темповете, с които Министерството на труда и социалната политика работи, не отговарят на обществено-политическите очаквания.</b></p>
      <p>Припомняме, че това е втората оставка на Бисер Петков, след като <b><a href="https://news.bg/politics/sotsialniyat-ministar-biser-petkov-podade-ostavka.html">той я депозира още в началото на мандата</a> </b>на правителството Борисов 3, заради неразбирателството по въпросите за исканите от <b><a href="https://news.bg/health/roditeli-na-detsa-s-uvrezhdaniya-izdignaha-palatkov-lager-pred-ns.html">протестиращите майки на деца с увреждания</a></b> промени в законите. Тогава организаторите на протестите от Системата ни убива обаче заявиха, че те всъщност<b><a href="https://news.bg/society/ostavki-ne-pomagat-na-semeystva-na-detsa-s-uvrezhdaniya.html"> не искат оставката на Бисер Петков</a> </b>и му имат доверие в работните групи. Така първата оставка на Бисер Петков остана само депозирана, но <b><a href="https://news.bg/politics/borisov-varna-na-rabota-biser-petkov.html">не и приета от премиера Бойко Борисов.</a></b></p>
      <p>Днес обаче МТСП влезе в един друг скандал, който е прехвърлил границите на страната ни - по БиБиСи излъчват филм за <b><a href="https://www.google.com/search?q=site%3Anews.bg+%D0%BC%D1%82%D1%81%D0%BF&amp;oq=site%3Anews.bg+%D0%BC%D1%82%D1%81%D0%BF&amp;aqs=chrome.0.69i59j69i58.4824j0j7&amp;sourceid=chrome&amp;ie=UTF-8">процеса на деинституционализация при децата в риск</a> </b>и децата с увреждания, след като излезе доклада на организация "Интернационал за правата на хората с увреждания".</p>
      <p>Паралелно с това от месеци има <b><a href="https://news.bg/society/grazhdanite-sreshtu-strategiyata-za-deteto-protestirat-sreshtu-vsichko.html">напрежение, създавано от протестиращи родители</a></b> срещу готвената, но лично от Борисов оттеглена <b><a href="https://news.bg/politics/borisov-natsionalna-strategiya-za-deteto-nyama.html">Стратегия за детето</a></b>. Много пъти от министерството и подопечните му агенции опровергаваха твърдения на събраните предимно от фейсбук групи за принудително отнемане на деца от семействата и пълновластие на социалните служби.</p>
      <p>Паралелно с това МТСП не успя и да постигне бързо баланс и да примири гледната точка на работодателите и синдикатите за това<b> <a href="https://news.bg/health/biser-petkov-tarsi-balans-za-bolnichnite-mezhdu-biznes-i-sindikati.html">кой да заплаща първия ден на болничния.</a></b></p>
      <p>Вчера обаче в парламентарната комисия по бюджет без много проблеми беше приет на второ четене <b><a href="https://news.bg/politics/bsp-nastoya-za-pone-edno-zdravey-po-byudzheta-na-doo.html">план-сметката за ДОО.</a></b></p>
    </article>
  </body>
</html>