<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/moska-sta-fizicno-obracunala"/>
    <meta property="og:site_name" content="Primorske novice"/>
    <meta property="article:published_time" content="2019-11-29T15:24:08+00:00"/>
    <meta property="og:title" content="Moška sta fizično obračunala"/>
    <meta property="og:description" content="Včeraj zgodaj popoldne so policiste obvestili, da sta moška na območju Dornberka fizično obračunala. V sporu se je eden od moških poškodoval in so mu kasneje nudili zdravniško pomoč v šempetrski bolnišnici. Ugotovili so, da se je huje poškodoval."/>
  </head>
  <body>
    <article>
      <h1>Moška sta fizično obračunala</h1>
      <address><time datetime="2019-11-29T15:24:08+00:00">29 Nov 2019, 15:24</time> by <a rel="author">Spletno uredništvo</a></address>
      <p>
        <b>Včeraj zgodaj popoldne so policiste obvestili, da sta moška na območju Dornberka fizično obračunala. V sporu se je eden od moških poškodoval in so mu kasneje nudili zdravniško pomoč v šempetrski bolnišnici. Ugotovili so, da se je huje poškodoval.</b>
      </p>
      <figure>
        <img src="https://static.primorske.si/foto/highres/gnweb/721746_policija7.jpg"/>
        <figcaption>Foto: Leo Caharija</figcaption>
      </figure>
      <p><b>PRIMORSKA</b> &gt; O zadevi so bili obveščeni tudi pristojni pravosodni organi. Policisti nadaljujejo s preiskavo okoliščin dogodka v smeri suma kaznivega dejanja povzročitve hude telesne poškodbe.</p>
      <h3>Gorelo je deset zabojnikov</h3>
      <p>Danes ob 2.31 je bila policija obveščena, da v Ročinju gorijo zabojniki za komunalne odpadke. Požar so kasneje dokončno pogasili gasilci PGD Kanal. Po sedaj zbranih podatkih je v požaru zgorelo deset komunalnih zabojnikov. Po nestrokovni oceni je zaradi požara nastala škoda v višini približno 4000 evrov. Policisti nadaljujejo s preiskavo okoliščin vzroka požara.</p>
      <h3>Goriva ni plačal</h3>
      <p>Danes ob 12.27 je bila policija obveščena o tatvini goriva na bencinskem servisu v Vrtojbi, kjer je neznani voznik kombija znamke VW transporter, italijanskih registrskih številk, v vozilo natočil za 72,46 evrov goriva in odpeljal proti Italiji, ne da bi poravnal račun za natočeno gorivo. Policisti bodo v zvezi z omenjeno tatvino goriva na podlagi vseh ugotovljenih dejstev podali kazensko ovadbo na Državno tožilstvo v Novi Gorici.</p>
      <h3>Prometna nesreča na območju Vrtojbe</h3>
      <p>Danes, nekaj po 7. uri, so policisti obravnavali prometno nesrečo na območju Vrtojbe, v kateri sta bila udeležena tovorno vozilo in kombi. Ugotovljeno je bilo, da je zaradi izsiljevanja prednosti prometno nesrečo povzročil 38-letni voznik tovornega vozila, ki je s tovornim vozilom trčil v kombi, ki ga je vozil 61-letni voznik. Prometni policisti so povzročitelju prometne nesreče izdali plačilni nalog.</p>
      <h3>Sumljiva snov</h3>
      <p>Včeraj ob 15. uri so policisti v Novi Gorici 23-letnemu moškemu v postopku zasegli manjšo grudico rjave snovi, za katero obstaja sum, da gre za prepovedano drogo. Zaseženo snov so policisti poslali v nadaljnjo analizo in če bo slednja potrdila, da gre v navedenem primeru za prepovedano drogo, bodo zoper omenjenega mlajšega moškega uvedli hitri postopek zaradi kršitve določil Zakona o proizvodnji in prometu s prepovedanimi drogami.</p>
      <h3>Vozil je zelo nezanesljivo</h3>
      <p>Policisti so v torek ob 11.15 uri imeli v postopku 31-letnika iz okolice Kopra, ki je zelo nezanesljivo vozil avtomobil citroen xsara. Odrejen mu je bil preizkus alkoholiziranosti, ki je pokazal 0,00 miligram alkohola v izdihanem zraku ,opravljen je bil tudi hitri test na mamila, ki pa je bil pozitiven, zato mu je bil odrejen strokovni pregled v koprskem zdravstvenem domu, ki pa ga je odločno odklonil. Prepovedana mu je bila nadaljnja vožnja ter odvzeto vozniško dovoljenje. Predpisana globa je 1200 evrov in 18 kazenskih točk.</p>
      <p>Istega dne, ob 13.20, je bil ponovno ustavljen z drugim vozilom znamke renault kangoo. Ker je vozil v času, ko mu je bil izrečen varnostni ukrep odvzem vozniškega dovoljenja, so mu policisti avtomobil zasegli. Predpisana globa je 1000 evrov in 18 kazenskih točk. Zoper kršitelja so podali na obdolžilni predlog.</p>
      <h3>Predmete je prodajal na dvorišču</h3>
      <p>Piranski policisti so bili obveščeni, da je domačin v eni od trgovin v Luciji ukradel kavni aparat in dva baterijska kompleta za striženje, zatem pa je te iste predmete ponujal v prodajo na bližnjem dvorišču. Ko je občan opazil dogajanje, je posumil, da so predmeti ukradeni, zato mu nekaj predmetov odvzel in poklical policijo. Domačin, ki je predmete ukradel, je nato občanu grozil. Policisti so zbrali vse informacije. Za Pirančana bodo podali kazensko ovadbo za kaznivo dejanje grožnje in kaznivo dejanje tatvine.</p>
      <h3>Prodajalke prtov dobile kazen zaradi neuporabe varnostnega pasu</h3>
      <p>Včeraj dopoldne so policisti dobili obvestilo, da so na parkirišču med blokoma, na ulici Vena Pilona v Kopru, tri ženske, ki po stanovanjih prodajajo prte. Vse so bile oblečene v temnejša oblačila, dolgih črnih las, spetih v čop, ena je imela očala. Policisti so jih izsledili. Izdali so plačilni nalog zaradi neuporabe varnostnega pasu.</p>
      <h3>Predelan skuter so zasegli</h3>
      <p>Včeraj popoldne so policisti v Dragonji 14-letniku iz Lucije zasegli popolnoma predelan skuter. Sledi obdolžilni predlog.</p>
      <h3>Vozniško dovoljenje so mu odvzeli</h3>
      <p>Včeraj ob 23.30 so policisti na hitri cesti Izola-Koper ustavili voznika avtomobila iz Slovenj Gradca. Odrejen alkotest je odklonil, odvzeto mu je bilo vozniško dovoljenje in prepovedana nadaljnja vožnja. Sledi mu obdolžilni predlog.</p>
      <h3>Nedovoljeno čez mejo</h3>
      <p>Na območju koprske policijske uprave so od četrtka do danes obravnavali devet oseb, ki so nedovoljeno prestopile državno mejo med Hrvaško in Slovenijo, Obravnavali so štiri Turke, štiri Pakistance in Afganistanca.</p>
    </article>
  </body>
</html>