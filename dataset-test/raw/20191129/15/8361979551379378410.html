<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/mzs-franciji-viklikaye-posla-turechchini-novini-svitu-50056515.html"/>
    <meta property="og:site_name" content="НВ"/>
    <meta property="article:published_time" content="2019-11-29T15:35:00+00:00"/>
    <meta property="og:title" content="Франція викликає посла Туреччини «на килим» через образи Ердогана на адресу Макрона"/>
    <meta property="og:description" content="Міністерство закордонних справ Франції викликає посла Туреччини після образливої заяви президента Реджепа Таїпа Ердогана на адресу президента Франції Еммануеля Макрона."/>
  </head>
  <body>
    <article>
      <h1>Франція викликає посла Туреччини «на килим» через образи Ердогана на адресу Макрона</h1>
      <h2>Міністерство закордонних справ Франції викликає посла Туреччини після образливої заяви президента Реджепа Таїпа Ердогана на адресу президента Франції Еммануеля Макрона.</h2>
      <address>
        <time datetime="2019-11-29T15:35:00+00:00">29 Nov 2019, 15:35</time>
      </address>
      <p>«Щодо останніх витівок президента Туреччини, це не заяви, а образи. Ми очікуємо, що президент Ердоган прояснить ситуацію», — заявив агентству <a href="https://www.reuters.com/article/us-france-turkey-diplomacy/france-to-summon-turkish-envoy-after-erdogans-insults-elysee-idUSKBN1Y31R0">Reuters</a> представник адміністрації президента Франції.</p>
      <p>Ердоган, коментуючи заяву Еммануеля Макрона про «смерть мозку» НАТО, <a href="https://nv.ua/ukr/world/geopolitics/erdogan-radit-makrona-pereviriti-mozok-novini-svitu-50056496.html">порадив йому перевірити власний мозок.</a></p>
      <p>За його словами, така позиція відображає «хворе і поверхневе» розуміння принципів роботи Альянсу.</p>
      <p>Нагадаємо, що президент Франції Еммануель <a href="https://nv.ua/ukr/world/geopolitics/makron-nato-v-komi-a-yevropa-stojit-na-krayu-prirvi-novini-svitu-50052161.html">Макрон заявив про серйозну кризу в НАТО</a> і закликав Європу нарощувати оборонні можливості, не покладаючись на США.</p>
      <p>За його словами, НАТО переживає «смерть мозку» через відсутність координації і непередбачуваність США при Дональдові Трампові. Він також поставив під сумнів основоположний принцип НАТО — колективної оборони (збройний напад на одного союзника розглядається як напад на всіх).</p>
      <p>Висловлювання Макрона <a href="https://nv.ua/ukr/world/geopolitics/merkel-i-stoltenberg-rozkritikuvali-makrona-za-yogo-rizki-slova-pro-nato-50052239.html">розкритикували канцлер Німеччини Ангела Меркель і генсек НАТО Єнс Столтенберг</a>.</p>
    </article>
  </body>
</html>