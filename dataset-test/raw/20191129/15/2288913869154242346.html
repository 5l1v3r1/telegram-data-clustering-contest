<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191129_04743823"/>
    <meta property="og:site_name" content="De Standaard"/>
    <meta property="article:published_time" content="2019-11-29T15:06:00+00:00"/>
    <meta property="og:title" content="Minder klimaatbetogers maar bezorgdheid blijft groot"/>
    <meta property="og:description" content="850 klimaatbetogers trokken vanmiddag door Brussel. In Antwerpen kwamen 500 betogers op straat. Het Europees Parlement meldt intussen dat de strijd tegen k..."/>
  </head>
  <body>
    <article>
      <h1>Minder klimaatbetogers maar bezorgdheid blijft groot</h1>
      <address>
        <time datetime="2019-11-29T15:06:00+00:00">29 Nov 2019, 15:06</time>
      </address>
      <p>
        <b>850 klimaatbetogers trokken vanmiddag door Brussel. In Antwerpen kwamen 500 betogers op straat. Het Europees Parlement meldt intussen dat de strijd tegen klimaatverandering voor het eerst helemaal bovenaan de prioriteitenlijst van de Europese burgers staat.</b>
      </p>
      <p>Vandaag was er opnieuw een wereldwijde klimaatstaking, de vierde al.</p>
      <p>Bij de vorige drie klimaatstakingen vonden er in de voormiddag veelal lokale acties plaats om dan in de namiddag samen te komen in Brussel voor een grote klimaatmars. De vierde editie van de Belgische Global Strike for Future had een andere formule: er vonden ditmaal op ongeveer hetzelfde tijdstip betogingen plaats in zeven steden: Antwerpen, Brussel, Gent, Hasselt, Leuven, Mechelen en Namen.</p>
      <p>Het is al de 24ste keer dat de klimaatjongeren, die intussen breed gesteund worden door organisaties zoals Workers for Climate, Teachers for Climate, Scientists4Climate, Grootouders voor het Klimaat en de vakbonden, op straat komen om te betogen en om een ambitieus klimaatbeleid te eisen.</p>
      <p>In Brussel telde de politie 850 betogers. In Antwerpen waren er 400 tot 500 actievoerders, net als in Leuven. Mechelen telde zowat 200 betogers. In Hasselt telde <i>Het Belang van Limburg</i> een honderdtal betogers - vooral bezorgde grootouders.</p>
      <p>
        <b>Bezorgdheid blijft groot</b>
      </p>
      <p>Terwijl de cijfers over de klimaatbetogingen heel duidelijk teruglopen, meldt het Europees Parlement dat de bezorgdheid groot is in Europa.</p>
      <p>De strijd tegen klimaatverandering staat voor het eerst helemaal bovenaan de prioriteitenlijst van de Europese burgers. Dat blijkt uit de resultaten van een opiniepeiling die het Europees Parlement vrijdag heeft gepubliceerd.</p>
      <p>Het Europees Parlement laat al jaren geregeld peilingen uitvoeren naar de opinies en verwachtingen van de Europese burgers over het beleid. Voor deze editie werden in oktober ruim 27.600 mensen uit de 28 lidstaten persoonlijk geïnterviewd.</p>
      <p>Toen hen werd gevraagd om maximaal drie prioriteiten voor de Europarlementsleden aan te duiden, noemde 32 procent de strijd tegen klimaatverandering en voor het behoud van milieu, oceanen en biodiversiteit. Op de tweede plaats, met 31 procent, belandde de strijd tegen armoede. 24 procent van de respondenten schoof de aanpak van terrorisme en volledige werkgelegenheid naar voren.</p>
      <p>Klimaatverandering was de meest genoemde prioriteit in elf lidstaten. Zweden spande de kroon (62 procent), gevolgd door Denemarken (50 procent) en Nederland (46 procent). België staat op de negende plaats met 38 procent. Het thema leeft veel minder in de lidstaten in Centraal- en Oost-Europa, waar minder dan 30 procent het thema op zijn prioriteitenlijstje zette. Bulgarije bengelt onderaan met 14 procent.</p>
      <p>Veel mensen geloven ook dat de wereldwijde protestacties van de klimaatjongeren ook echt iets bereiken. Bijna zes op tien respondenten denkt dat de demonstraties bijdragen tot meer politieke maatregelen op Europees (59 procent) en nationaal vlak (58 procent). In België gaat het respectievelijk om 57 en 55 procent.</p>
      <p>Maandag gaat in Madrid de VN-conferentie over klimaatverandering van start.</p>
    </article>
  </body>
</html>