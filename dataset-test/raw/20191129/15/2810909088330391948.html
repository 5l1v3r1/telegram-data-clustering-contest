<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360191"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-11-29T15:44:00+00:00"/>
    <meta property="og:title" content="Новим Законом могуће спречавање пословног неуспјеха привредних друштава"/>
    <meta property="og:description" content="Да нови Закон о споразумном вансудском финансијском реструктурисању може да спријечи пословни и финансијски неуспјех привредних друштава у Републици Српској, те да може да допринесе њиховом ликвиднијем пословању, сматрају у Привредној комори Републике Српске."/>
  </head>
  <body>
    <article>
      <h1>Новим Законом могуће спречавање пословног неуспјеха привредних друштава</h1>
      <address>
        <time datetime="2019-11-29T15:44:00+00:00">29 Nov 2019, 15:44</time>
      </address>
      <p>
        <i>Да нови Закон о споразумном вансудском финансијском реструктурисању може да спријечи пословни и финансијски неуспјех привредних друштава у Републици Српској, те да може да допринесе њиховом ликвиднијем пословању, сматрају у Привредној комори Републике Српске.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0959/095908.jpg"/>
        <figcaption>Привредна комора Републике Српске (фото:komorars.ba)</figcaption>
      </figure>
      <p>Закон, чији је Нацрт усвојен на јучерашњој сједници Владе Републике Српске, требало би да превентивно дјелује и привредна друштва заштити од могућих потешкоћа у пословању, а процес који налаже овакво законско рјешење поред повјереника и дужника укључивао би и посреднике у преговарању за које је предвиђена посебна обука.</p>
      <p>Споразумно финансијско реструктурисање замишљено је као добровољни, вансудски поступак реструктурисања дугова кроз измјену дужничко-повјерилачких односа између привредног друштва или предузетника са финансијским тешкоћама и његових повјерилаца, првенствено банака, али и других као што су значајнији добављачи.</p>
      <p>Законом је предвиђено да се поступак вансудског преговарања покреће у моменту када привредном друштву запријети пословни неуспјех, односно у раној фази, када је његов опоравак и упјешна пословна интеграција и повратак на тржиште могућ уз адекватну финансијску консолидацију. Као могући излаз из такве ситуације, између осталих, предвиђено је и склапање споразума који би дуговања привредног друштва ставио у статус мировања, односно извршење уговорених обавеза одложио за договорени период.</p>
      <p>Свјесни битности законског регулисања оваквих појава, Привредна комора је кроз Приједлог мјера за годишња документа код Владе Српске инсистирала на креирању правног оквира за вансудско финансијско реструктурисање привредних друштава пред институционалним посредником.</p>
      <p>Замисао је да се поступак спроводи само уколико је опоравак и одржив наставак пословања привредника могућ, а при томе, предмет реструктурисања би била дуговања која се могу слободно реструктурисати.</p>
      <p>Препознавши овакав приједлог као добро рјешење за привредне субјекте у финансијским неприликама, Влада је формирала Радну групу која је израдила Нацрт закона, којим је између осталог предвиђено и то да Привредна комора буде институционални посредник у процесу преговарања између дужника и повјериоца.</p>
      <p>- Реструктурисање је нужно спровести када привредном друштву пријети финансијски и пословни неуспјех уколико одмах не предузме корективне мјере и мјере опоравка које обично обухватају финансијске мјере усмјерене на реструктурисање дугова, односно редефинисање његовог односа са највећим повјериоцима. Нужно је обезбиједити благовремено вођење поступка финансијског реструктурирања, односно спровести поступак прије него што финансијске потешкоће ескалирају до нивоа који захтијева судски поступак и укључивање свих повјерилаца - поручују из Привредне коморе.</p>
      <p>Усвајањем овог закона, правним оквиром био би регулисан процес који би ријешио тренутне финансијске потешкоће привредних друштава, обезбијеђен ефикасан наставак њиховог пословања, те задржане компаније које би допринијеле квалитетнијем пословном амбијенту Републике Српске.</p>
      <p>Из Привредне коморе додају да се овим Законом заокружује правни оквир реструктурисања, јер поред реструктурисања дефинисаног Законом о стечају, поступак добровољног вансудског финансијског ретруктурисања је у великој мјери флексибилнији, ствара мање директне, али и ниже индиректне трошкове за друштво у тешкоћама.</p>
      <p>За привреднике то конкретно значи смањен ризик прекида пословне сарадње са добављачима и купцима те ланчана реакција повјерилаца у случају јавног покушаја реструктуирања.</p>
      <p>- Јасно је да је поступак који се спроводи пред судом формалне природе, а поступак пред посредником би свакако био неформалан, краће би трајао, учествовали би само они који искажу интерес, а трошкови посредовања би били нижи. На основу свега изнесеног сматрамо да ће овај Закон допринијети побољшању ликвидности привредних друштава, као и да ће се закружити поступак реструктурисања, сходно чему дајемо позитивно мишљење на Нацрту - закључују из Привредне коморе.</p>
      <p>Закон о споразумном вансудском финансијском реструктурисању представља само једну у низу мјера које је потребно спровести према привредном друштву у финансијским неприликама, ради његовог оздрављења или рјешавања питања проблематичних кредита.</p>
      <p>
        <b>Посредници у процесу финансијског реструктурисања</b>
      </p>
      <p>Поступак финансијског реструктурисања могуће је спровести само уколико у њему учествују дужник и најмање два повјериоца, од којих је један банка или друга финансијска организација банкарског система. Процес спроводи институционални посредник помоћу претходно специјално обучених посредника.</p>
      <p>Посредник може да буде физичко лице које на независан, неутралан и непристрастан начин управља и води поступак финансијског реструктурисања те које посредује између дужника и повјериоца. То звање стиче успјешним окончањем програма основне и специјализоване обуке за посреднике у поступку финансијског реструктурисања.</p>
      <p>Министар надлежан за послове привреде доноси програм којим се уређује начин и поступак спровођења обуке за посреднике у поступку финансијског реструктурисања, док је организација обуке повјерена институционалном посреднику, који притом и води регистар посредника у који се уписују сва физичка лица која су положила програм обуке за посреднике у поступку финансијског реструктурисања.</p>
      <p>За вођење поступка финансијског реструктурисања плаћа се накнада, која обухвата административне трошкове и накнаду за рад посредника.</p>
      <p>Извор: banjaluka.net</p>
    </article>
  </body>
</html>