<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/vvs-laxman-wants-kl-rahut-to-open-with-rohit-sharma-in-t20i-series-againt-west-indies-dgtl-1.1076603"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-29T15:22:27+00:00"/>
    <meta property="og:title" content="‘শ্রেয়স অসাধারণ, কিন্তু ওপেনিংয়ে রোহিতের সঙ্গে আসুক...’"/>
    <meta property="og:description" content="বাংলাদেশের বিরুদ্ধে টি-টোয়েন্টি সিরিজের শেষ ম্যাচে তিন নম্বরে নেমে ৫২ করেছিলেন লোকেশ রাহুল। ঘরোয়া সৈয়দ মুস্তাক আলি ট্রফিতেও দারুণ ফর্মে ছিলেন তিনি। ছয় ম্যাচে তাঁর ব্যাট থেকে আসে আড়াইশো রান।"/>
  </head>
  <body>
    <article>
      <h1>‘শ্রেয়স অসাধারণ, কিন্তু ওপেনিংয়ে রোহিতের সঙ্গে আসুক...’</h1>
      <address><time datetime="2019-11-29T15:22:27+00:00">29 Nov 2019, 15:22</time> by <a rel="author">সংবাদ সংস্থা</a></address>
      <p>বাংলাদেশের বিরুদ্ধে দুই ম্যাচের টেস্ট সিরিজ দাপটে জেতার পর এ বার টি-টোয়েন্টিতে ফোকাস দিচ্ছে ভারত। ওয়েস্ট ইন্ডিজের বিরুদ্ধে ৬ ডিসেম্বর প্রথম টি-টোয়েন্টি। এই সিরিজে চোটের জন্য ছিটকে গিয়েছেন ভারতের বাঁ-হাতি ওপেনার শিখর ধওয়ন। পরিবর্তে এসেছেন সঞ্জু স্যামসন।</p>
      <p>তবে স্যামসনকে ওপেনার হিসেবে দেখছেন না প্রাক্তন ক্রিকেটার <a href="https://www.anandabazar.com/topic/vvs-laxman">ভিভিএস লক্ষ্মণ</a>। এই সিরিজে ওপেনিংয়ে শিখরের পরিবর্তে রোহিত শর্মার সঙ্গে তিনি দেখতে চাইছেন লোকেশ রাহুলকে। তাঁর মতে, “বিরাট কোহালি ফিরে এসেছে। কোহালির জায়গায় তিন নম্বরে লোকেশ রাহুল দারুণ ব্যাট করছিল। এখন কোহালি ফেরায় রাহুল কোথায় খেলবে, এটাই হল প্রশ্ন। আমার বিশ্বাস, রোহিতের সঙ্গে ওপেনিংয়ে রাহুলকে নামানোর এটাই সেরা সময়। ওয়েস্ট ইন্ডিজের বিরুদ্ধে সিরিজে আমি নিশ্চিত ভাবেই রোহিত-রাহুলকে ওপেনিংয়ে দেখতে চাইব।”</p>
      <p>বাংলাদেশের বিরুদ্ধে টি-টোয়েন্টি সিরিজের শেষ ম্যাচে তিন নম্বরে নেমে ৫২ করেছিলেন <a href="https://www.anandabazar.com/topic/lokesh-rahul">লোকেশ রাহুল</a>। ঘরোয়া সৈয়দ মুস্তাক আলি ট্রফিতেও দারুণ ফর্মে ছিলেন তিনি। ছয় ম্যাচে তাঁর ব্যাট থেকে আসে আড়াইশো রান।</p>
      <p>
        <b>আরও পড়ুন:</b>
        <a href="https://www.anandabazar.com/sport/virat-kohli-opens-up-about-india-s-world-cup-semi-final-defeat-dgtl-1.1076589">
          <b>বিশ্বকাপের সেমিফাইনালে হার, মুখ খুলে বিরাট শোনালেন ইগো-র কথা​</b>
        </a>
      </p>
      <p>
        <b>আরও পড়ুন:</b>
        <a href="https://www.anandabazar.com/sport/chandu-borde-thinks-this-india-team-can-match-with-best-teams-of-world-cricket-dgtlx-1.1076560">
          <b>‘ক্লাইভ লয়েড বা গ্রেগ চ্যাপেলদের সেই টেস্ট দলের সঙ্গে এক আসনে রাখতে হবে বিরাটদের’​</b>
        </a>
      </p>
      <p>বাংলাদেশের বিরুদ্ধে টি-টোয়েন্টি সিরিজে <a href="https://www.anandabazar.com/topic/shreyas-iyer">শ্রেয়স আইয়ারের</a> ব্যাটিংও মুগ্ধ করেছে লক্ষ্মণকে। তাঁর কথায়, “এখনও পর্যন্ত শ্রেয়স যে ব্যাটিং করেছে, তাতে আমি মুগ্ধ। নাগপুরে বাংলাদেশের বিরুদ্ধে শেষ টি-টোয়েন্টি ম্যাচে ভারতের প্রথম তিনজন ব্যাটসম্যান ফিরে যাওয়ার পর পরিস্থিতি বিচার করে খেলার দারুণ ক্ষমতা দেখিয়েছে ও। যখন রাহুল মারছিল তখন ও মারেনি। যেই রাহুল আউট হয়েছে আর ক্রিজে এসে ঋষভ পন্থ চাপের মধ্যে খুচরো রানও নিতে পারছিল না, তখন হাত খুলেছে শ্রেয়স। পাল্টেছে গিয়ার। চার নম্বরে নামা ব্যাটসম্যানের কাছে এটাই তো চাওয়া হয়।”</p>
    </article>
  </body>
</html>