<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/motori/news/libro-lamborghini.html"/>
    <meta property="og:site_name" content="Today"/>
    <meta property="article:published_time" content="2019-11-29T15:43:00+00:00"/>
    <meta property="og:title" content="&quot;Lamborghini – Dove. Perché. Chi. Quando. Cosa.” Il mondo della Casa del Toro in un nuovo libro"/>
    <meta property="og:description" content="Il mondo della Casa del Toro, dalle origini al suo presente di record e successi, è protagonista del nuovo volume fotografico edito da Rizzoli"/>
  </head>
  <body>
    <article>
      <h1>"Lamborghini – Dove. Perché. Chi. Quando. Cosa.” Il mondo della Casa del Toro in un nuovo libro</h1>
      <h2>Il mondo della Casa del Toro, dalle origini al suo presente di record e successi, è protagonista del nuovo volume fotografico edito da Rizzoli</h2>
      <address><time datetime="2019-11-29T15:43:00+00:00">29 Nov 2019, 15:43</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/7537969472336/please-stay-away-from-londonbridge-i-just-saw-a-man-with-a-knife-being-shot-in-the-head-b-2.mp4"/>
      </figure>
      <p>Il mondo della Casa del Toro, dalle origini al suo presente di record e successi, è protagonista del nuovo volume fotografico <b>“Lamborghini – Dove. Perché. Chi. Quando. Cosa.”</b> edito da Rizzoli. Un libro di 224 pagine, dell’autore <b>Antonio Ghini</b>, i cui capitoli sono scanditi secondo la più classica delle regole di comunicazione, quella anglosassone delle 5 W: Who, What, When, Where, Why.</p>
      <p>Attraverso la fisicità di un oggetto tradizionale come il libro, unita all’uso di un linguaggio giovane e contemporaneo, il lettore è guidato in un percorso di approfondimento della storia e presente del marchio sulla base delle consuete chiavi di ricerca con cui oggi si è abituati a cercare notizie sul web. Il racconto mette in relazione il ‘Dove’, il territorio emiliano, in cui Lamborghini è nata nel 1963 a <b>Sant’Agata Bolognese</b>, terra di motori e passione, insieme al ‘Chi’, i personaggi che hanno scandito oltre 50 anni di mito: non solo <b>Ferruccio Lamborghini</b>, il fondatore, ma anche i grandi ingegneri e designer del passato fino ai protagonisti di oggi, come <b>Stefano Domenicali</b>, attuale Chairman e CEO. Il viaggio continua tra i ‘Perché’, le cui risposte sono capaci di spiegare l’unicità del marchio del Toro, e il ‘Quando’, narrazione storica delle vicende che hanno marcato la sua evoluzione fino a oggi, attraverso la dedizione e la sapienza professionale dei suoi protagonisti. Infine il ‘Cosa’, cioè il cuore di Lamborghini, le sue auto.</p>
      <p>Le pagine guidano il lettore nel racconto dei modelli iconici divisi in tre famiglie, noti per le loro caratteristiche di avanguardia stilistica e tecnologica e capaci di posizionarsi nelle rispettive epoche al vertice assoluto delle prestazioni, come la <b>Miura</b>, la <b>Countach</b>, la <b>Diablo</b>, la <b>Murciélago</b> e oggi l’<b>Aventador</b>. Un racconto testuale e fotografico che crea un ponte tra la prima Lamborghini e le ultime, come l’Urus, il Super SUV che ha rivoluzionato le sorti dell’Azienda, fino all’ultima, la <b>Sián FKP 37</b> del 2019, primo passo del percorso di ibridizzazione di Lamborghini.</p>
      <p>Infine uno sguardo al futuro, vocazione insita nel DNA del marchio, con le immagini della Lamborghini del domani, l’elettrica <b>Terzo Millennio</b>, capace di dimostrare che non ci sono rivoluzioni capaci di mortificare la passione per l’automobile. Il volume è in vendita al prezzo di €75 presso tutte le librerie italiane e lo store Lamborghini di Sant’Agata Bolognese. Tradotto in tre lingue (italiano, inglese e francese), da febbraio 2020 sarà inoltre distribuito in 70 paesi.</p>
    </article>
  </body>
</html>