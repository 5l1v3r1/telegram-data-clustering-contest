<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348456.html"/>
    <meta property="og:site_name" content="אורי גוטמן התפטר במפתיע מאימון הפועל חדרה"/>
    <meta property="article:published_time" content="2019-11-29T15:43:00+00:00"/>
    <meta property="og:title" content="אורי גוטמן התפטר במפתיע מאימון הפועל חדרה"/>
    <meta property="og:description" content="המאמן ביקש לסיים את תפקידו בשל התערבות מקצועית ועזב משום מקום. רון קלר יעמוד על הקווים מול מכבי חיפה, בקבוצה שוקלים להציע את התפקיד לאביטן"/>
  </head>
  <body>
    <article>
      <h1>אורי גוטמן התפטר במפתיע מאימון הפועל חדרה</h1>
      <h2>המאמן ביקש לסיים את תפקידו בשל התערבות מקצועית ועזב משום מקום. רון קלר יעמוד על הקווים מול מכבי חיפה, בקבוצה שוקלים להציע את התפקיד לאביטן </h2>
      <address><time datetime="2019-11-29T15:43:00+00:00">29 Nov 2019, 15:43</time> by <a rel="author">מאת עמית קרקו</a></address>
      <figure>
        <img src="https://images.one.co.il/images/d/dmain/ms/gg1431127.jpg"/>
        <figcaption>אורי גוטמן (אחמד מוררה)</figcaption>
      </figure>
      <p>אורי גוטמן סיים את דרכו היום (שישי) בהפועל חדרה על פי בקשתו. הקבוצה נענתה לבקשת המאמן שהגיע אליה בתחילת העונה במקומו של ניסו אביטן: “מודים לו ומאחלים לו המון הצלחה בעתיד”. עוזר המאמן, רון קלר, ידריך את הקבוצה ביום ראשון ב-20:00 מול מכבי חיפה. </p>
      <p>הידיעה על עזיבתו של המאמן תפסה את שחקני חדרה בהלם מוחלט, ״הוא היה באימון רק הבוקר איתנו והכל היה נראה רגיל. הדריך אותנו כרגיל באימון והכין אותנו למשחק. אני לא מצליח להבין מה קרה פה״, אמר אחד משחקני הקבוצה.</p>
      <figure>
        <img src="https://images.one.co.il/images/one/450_250/gg1441038.jpg"/>
        <figcaption>אורי גוטמן (איציק בלניצקי)</figcaption>
      </figure>
      <p>הסיבה להתפטרות גוטמן הנה התערבות מקצועית. המאמן לא היה מוכן שיתערבו לו בהחלטות המקצועיות בתוך הקבוצה ועל כן החליט לעזוב את תפקידו באופן מפתיע. זו כבר תקופה שיש חילוקי דעות בין גוטמן למנהל המקצועי, אורן גולן באשר להחלטות הנוגעות בקבוצה ופועלה.</p>
      <p>גוטמן הודיע על התפטרותו בשיחת טלפון לגולן ומאז ניתק את המכשיר הנייד שלו כשאף אחד מאנשי חדרה ובכלל לא יכולים להשיגו. רוב שחקני הקבוצה בכלל נחו בבתיהם, קמו משנת הצהריים ועודכנו על עזיבתו של המאמן אחרי שפורסמה בכלי התקשורת.</p>
      <p>בתוך כך, בקבוצה ישקלו האם לפנות לניסו אביטן ולהשיבו אל הקווים. כזכור, בעונה שעברה המאמן שהספיק להיות מפוטר מהפועל תל אביב וכרגע נמצא ללא קבוצה, הוביל את החדרתים באופן סנסציוני לפלייאוף העליון בליגת העל אחרי שהעלה אותם מהליגה הלאומית.</p>
      <figure>
        <img src="https://images.one.co.il/images/one/450_250/gg1439783.jpg"/>
        <figcaption>ניסו אביטן (רדאד ג'בארה)</figcaption>
      </figure>
      <p><b>אורן גולן </b>מבחינתו הגיב לכך: ״המאמן בחר להתפטר, אנחנו מאחלים לו בהצלחה. אין לו דבר איתי אישית או מקצועית, אנחנו חברים אבל היו חילוקי דעות מקצועיים בינו לבין רוח המועדון. אני בהלם בדיוק כמו כולם, זימנתי את הצוות המקצועי ונחשוב מה עושים. יש לנו שלושה משחקים מאוד חשובים לפנינו. חזרה של ניסו? הוא בסין בכלל, עוד לא חשבתי על כלום. הכל קרה לפני זמן קצר״.</p>
    </article>
  </body>
</html>