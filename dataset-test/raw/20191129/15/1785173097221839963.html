<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dan-barna-m-intalnit-premierul-ludovic-orban-alaturi-dacian-ciolos-i-reamintit-conditiile-puse-investirea-guvernului-alegeri-doua-tururi-primari-anularea-recursului-compensatoriu-desfiintarea-1922403729002019111519185277"/>
    <meta property="og:site_name" content="News.ro"/>
    <meta property="article:published_time" content="2019-11-29T15:37:00+00:00"/>
    <meta property="og:title" content="Dan Barna: M-am întâlnit cu premierul Ludovic Orban. Alături de Dacian Cioloş, i-am reamintit condiţiile puse la învestirea Guvernului - alegeri în două tururi pentru primari, anularea recursului compensatoriu, desfiinţarea Secţiei speciale"/>
    <meta property="og:description" content="Liderul USR Dan Barna anunţă, într-o postare pe Facebook, că s-a întâlnit cu premierul Ludovic Orban şi că, alături de Dacian Cioloş, i-a reamintit condiţiile puse la învestirea Guvernului, printre care alegeri în două tururi pentru primari, anularea recursului compensatoriu, desfiinţarea Secţiei speciale."/>
  </head>
  <body>
    <article>
      <h1>Dan Barna: M-am întâlnit cu premierul Ludovic Orban. Alături de Dacian Cioloş, i-am reamintit condiţiile puse la învestirea Guvernului - alegeri în două tururi pentru primari, anularea recursului compensatoriu, desfiinţarea Secţiei speciale</h1>
      <address><time datetime="2019-11-29T15:37:00+00:00">29 Nov 2019, 15:37</time> by <a rel="author">News.ro</a></address>
      <p>
        <b>Liderul USR Dan Barna anunţă, într-o postare pe Facebook, că s-a întâlnit cu premierul Ludovic Orban şi că, alături de Dacian Cioloş, i-a reamintit condiţiile puse la învestirea Guvernului, printre care alegeri în două tururi pentru primari, anularea recursului compensatoriu, desfiinţarea Secţiei speciale.</b>
      </p>
      <p>”M-am întâlnit azi cu premierul Ludovic Orban. Alături de Dacian Cioloş, i-am reamintit prim-ministrului că am susţinut învestirea guvernului cu condiţia îndeplinii unor obiective critice pentru societatea românească astăzi. Printre acestea: alegeri în două tururi pentru primari şi preşedinţi de consilii judeţene, anularea recursului compensatoriu, desfiinţarea secţiei speciale de anchetare a magistraţilor, modificarea legilor electorale privind diaspora, impozitarea pensiilor speciale, modificarea radicală a PNDL, stoparea tăierilor ilegale de lemn, prezentarea sistematică a stadiului în care se află proiectele de investiţii, alegerile anticipate”, anunta Dan Barna pe Facebook.</p>
      <p>El precizează că astfel de întâlniri fac parte dintr-o relaţie politică normală şi vor avea loc şi în viitor, iar Comunicarea permanentă cu guvernul ”nu înseamnă că PNL sau premierul primesc un cec în alb”.<br/>Preşedintele PNL, Ludovic Orban şi liderul USR, Dan Barna, s-au întâlnit şi marţi şi au discutat despre alegerile locale de anul viitor şi perspectiva candidaţilor comuni în marile oraşe cu primari PSD.<br/>Dan Barna a anunţat, marţi, la finalul unei întâlniri cu preşedintele PNL, Ludovic Orban, că s-a discutat inclusiv despre ”perspective de colaborare în acele locuri unde sunt primari PSD de care România trebuie să scape”.</p>
      <p>”Am discutat nişte chestiuni generale de principiu”, a spus Dan Barna, întrebat care sunt oraşele vizate, dar a precizat că discuţiile vor continua în perioada următoare pe acest subiect.</p>
      <p>Întrebat dacă această colaborare se poate extinde şi cu participarea PMP, Dan Barna a spus: ”Principiul acesta ca în marile oraşe, acolo unde avem primar PSD, să avem un candidat unic al opoziţiei”.</p>
      <p>Despre Primăria Capitalei, Barna a spus că Gabriela Firea poate fi învinsă de un candidat unic al Opoziţiei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>