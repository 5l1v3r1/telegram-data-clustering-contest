<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360188"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="Подршка Mоскве о питању Kосова и Mетохије"/>
    <meta property="og:description" content="Замјеник министра спољних послова Русије Александар Грушко данас је потврдио подршку Москве ставовима Београда у вези са Косовом и Метохијом, истичући да Русија осуђује једностране акције Приштине усмјерене према Србима на Косову и Метохији."/>
  </head>
  <body>
    <article>
      <h1>Подршка Mоскве о питању Kосова и Mетохије</h1>
      <address>
        <time datetime="2019-11-29T15:30:00+00:00">29 Nov 2019, 15:30</time>
      </address>
      <p>
        <i>Замјеник министра спољних послова Русије Александар Грушко данас је потврдио подршку Москве ставовима Београда у вези са Косовом и Метохијом, истичући да Русија осуђује једностране акције Приштине усмјерене према Србима на Косову и Метохији.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152360.jpg"/>
        <figcaption>Дачић и Грушко</figcaption>
      </figure>
      <p>Грушко је рекао да се Москва чврсто залаже да Београд и Приштину постигну договор прихватљив за обје стране, а који је, како је навео, заснован на међународном праву и на Резолуцији 1244 Савјета безбједности УН.</p>
      <p>Он је на конференцији за новинаре са министром спољних послова Србије Ивицом Дачићем рекао да Москва осуђује једностране акције Приштине усмјерене према Србима на Косову и Метохији, као и таксе које увела на српску робу.</p>
      <p>Према његовим ријечима, Москва се противи и стварању војске самопроглашеног Косова, што је у супротности са Резолуцијом Савјета безбједности УН 1244.</p>
      <p>Грушко је рекао и да је са Дачићем разговарао и о економској сарадњи двије државе, а посебно о сарадњи у области енергетике.</p>
      <p>Он је навео и да радови на гасоводу "Турски ток" од Бугарске преко Србије до Мађарске иду по плану и да ће полагање цјевовода бити завршено у предвиђеном року.</p>
      <p>Дачић је рекао да су он и Грушко заједнички оцијенили да се односи двије државе успјешно развијају на свим пољима и да су на највишем нивоу у историји.</p>
      <p>- Велика очекивања постоје и од посjете предсjедника Србије Александра Вучића Сочију 4. децембра и разговора са руским предсjедником Владимиром Путином. То ће бити корак даље у развоју пријатељских осноса - истакао је Дачић.</p>
      <p>Он је напоменуо и да се очекује, почетком наредне године, посјета руског шефа дипломатије Сергеја Лаврова Србији, а да ће претходно, у децембру у Москви бити одржан састанак Мјешовитог комитета за сарадњу двије државе.</p>
      <p>Дачић је рекао да се сарадња Србије и Русије одвија у областима културе, науке економије, као и безбједности и одбране.</p>
      <p>Према његовим ријечима, сарадња Београда и Москве у области одбране одвија се с циљем јачања и утврђивања војне неутралности Србије.</p>
      <p>- Војна сарадња није усмjерена ни против кога већ на јачање наших капацитета. Наш једини интерес јесте интерес Србије и наше безбjедности - рекао је Дачић.</p>
      <p>Он је додао да је спољнотрговинска размјена двије земље прошле године износила три милијарде долара, да се ове године приближила тој цифри, а да је циљ да у наредном периоду износи четири милијарде долара годишње.</p>
    </article>
  </body>
</html>