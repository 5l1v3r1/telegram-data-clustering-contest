<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-military/2019_q4/Article-31b36d56797be61027.htm"/>
    <meta property="og:site_name" content="mako"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="הפלסטינים: נער נהרג מאש צה&quot;ל בגבול עזה, עוד 4 נפצעו מירי"/>
    <meta property="og:description" content="האירוע מתרחש על רקע דיווחים להסדרה ארוכת טווח שמסתמנת בין ישראל לחמאס, ולמרות ביטול הצעדות על הגדר כבר שלושה שבועות. צה&quot;ל:במהלך האירוע זוהו התקרבויות לגדר ונסיונות חבלה בה, לוחמי צה&quot;ל הגיבו באמצעים לפיזור הפגנו"/>
  </head>
  <body>
    <article>
      <h1>הפלסטינים: נער נהרג מאש צה"ל בגבול עזה, עוד 4 נפצעו מירי</h1>
      <h2>האירוע מתרחש על רקע דיווחים להסדרה ארוכת טווח שמסתמנת בין ישראל לחמאס, ולמרות ביטול הצעדות על הגדר כבר שלושה שבועות. צה"ל: במהלך האירוע זוהו התקרבויות לגדר, נסיונות חבלה בה וכן השלכות מטענים. לוחמי צה"ל הגיבו באמצעים לפיזור הפגנות ובירי בנשק מסוג רוגר</h2>
      <address><time datetime="2019-11-29T15:45:00+00:00">29 Nov 2019, 15:45</time> by <a rel="author">ניר דבורי</a></address>
      <p>משרד הבריאות הפלסטיני מדווח הערב (שישי) כי נער פלסטיני בן 16 נהרג וארבעה נוספים נפצעו מאש צה"ל אחר הצהריים שנורתה ממזרח לחאן יונס בדרום רצועת עזה. צה"ל: עשרות בודדות של מתקהלים הגיעו למרחב הגדר בדרום רצועת עזה. זוהו התקרבויות לגדר, נסיונות חבלה בה, וכן מספר השלכות מטענים. לוחמי צה"ל הגיבו באמצעים לפיזור הפגנות ובירי בנשק מסוג רוגר. הדיווח על פלסטיני הרוג נבדק. </p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>על פי נתוני משרד הבריאות בעזה, פאהד מוחמד אל-אסטל, בן 16, נהרג מפגיעת כדור בבטן לאחר ש"כוחות הכיבוש הישראלים" פתחו באש על מספר אזרחים ממזרח לח'אן יונס בדרום רצועת עזה. חמישה פלסטינים נפצעו גם ביום שישי אחר הצהריים לאחר שנורו בידי חיילים ישראלים ממזרח לח'אן יונס.</p>
      <p>כתבנו אמר כי קבוצת צעירים הגיעה למחנה אל-עודה ממזרח לח'אן-יונס למרות ביטול צעדות השיבה בזמן שהחיילים הישראלים פתחו באש לעברם ופצעו חמישה מהם. </p>
      <p>האירוע מתרחש ברקע דיווחים של גורם מחמאס כי ישנם מגעים ביומיים האחרונים בין חמאס לישראל בתיווך מצרי כדי להגיע "לרגיעה ארוכת טווח", כך לפי הפרסום בעיתון הלבנוני "אל אח'בר". אתמול הודיעה הוועדה המרכזית לצעדות השיבה של החמאס ברצועת עזה שגם השבוע לא יתקיימו ההפגנות סמוך לגדר ביום שישי והן יידחו לשבוע הבא.</p>
      <p>למרות הדיווחים ב"אל-אחבר", לפי הודעת הוועדה, הסיבה לביטול ההפגנות אינה קשורה להבנות כלשהן שמתגבשות בין ישראל לחמאס, אלא בשל "תנאים ביטחוניים חמורים" ובשל חשש מאגרסיביות מוגברת מצד ראש הממשלה בנימין נתניהו. הפגנות השיבה מבוטלות זה השבוע השלישי.</p>
      <p> </p>
    </article>
  </body>
</html>