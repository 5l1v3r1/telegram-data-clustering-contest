<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/lajcak-navstivil-opraveny-most-v-stanyci-luhanskej-na-ukrajine/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T15:50:25+00:00"/>
    <meta property="og:title" content="Lajčák navštívil opravený most v Stanyci Luhanskej na Ukrajine"/>
    <meta property="og:description" content="Minister zahraničných vecí SR Miroslav Lajčák (nominant Smeru-SD), úradujúci predseda Organizácie pre bezpečnosť a spoluprácu v Európe (OBSE), navštívil v piatok opravený most v meste Stanycia Luhanska v Luhanskej oblasti na Ukrajine. „Ide o jediný priechod cez kontaktnú líniu v Luhanskej oblasti, pričom k jeho oprave došlo aj vďaka úsiliu..."/>
  </head>
  <body>
    <article>
      <h1>Lajčák navštívil opravený most v Stanyci Luhanskej na Ukrajine</h1>
      <address><time datetime="2019-11-29T15:50:25+00:00">29 Nov 2019, 15:50</time> by <a rel="author">TASR</a></address>
      <p>
        <b>Minister zahraničných vecí SR Miroslav Lajčák (nominant Smeru-SD), úradujúci predseda Organizácie pre bezpečnosť a spoluprácu v Európe (OBSE), navštívil v piatok opravený most v meste Stanycia Luhanska v Luhanskej oblasti na Ukrajine.</b>
      </p>
      <p>„Ide o jediný priechod cez kontaktnú líniu v Luhanskej oblasti, pričom k jeho oprave došlo aj vďaka úsiliu SR v rámci predsedníctva OBSE,“ vysvetlilo ešte pred jeho návštevou Ministerstvo zahraničných vecí a európskych záležitostí (MZVaEZ) SR.</p>
      <p>„Nachádzame sa na mieste, ktoré má pre nás obrovskú symboliku, aj pre slovenské predsedníctvo v OBSE,“ uviedol na mieste pre novinárov minister Lajčák. „Pretože tu som vlastne absolvoval svoju úplne prvú návštevu v januári. Chceli sme vidieť toto jediné miesto v Luhanskej oblasti, kde ľudia majú možnosť prejsť líniu kontaktu – a vlastne musia to robiť z mnohých dôvodov. A vtedy to na nás zanechalo veľmi depresívny pocit, pretože ten most bol zbombardovaný,“ uviedol šéf slovenskej diplomacie.</p>
      <p>Poznamenal, že viac ako 10.000 ľudí denne muselo prechádzať po dočasnom drevenom schodišti, pričom väčšinou išlo o starších ľudí, mnohí boli na vozíku, o palici. „Bolo vidieť na tých ľuďoch obrovskú rezignáciu. Oni sa už ani nedokázali rozčuľovať. My sme odvtedy ako slovenské predsedníctvo naozaj urobili všetko, čo bolo v našich silách, aby sme prispeli k rekonštrukcii toho mosta,“ povedal minister Lajčák.</p>
      <p>„Zároveň sa snažíme urobiť aj niečo konkrétne v našej národnej kapacite. S pomocou slovenskej vlády a našej rozvojovej pomoci tu vzniklo toto lekárske zariadenie,“ pokračoval šéf slovenskej diplomacie.</p>
      <p>„Dnes som naozaj veľmi rád, že som mohol odovzdať certifikát potvrdzujúci to, že sme z prostriedkov rozvojovej pomoci darovali tri plne vybavené sanitky, ktoré sú už na ceste sem a ktoré budú pomáhať, aby sa tá starostlivosť skvalitnila. Lekári mi s dojatím ďakovali, pretože hovorili, že keď začínali, bola to naozaj kamenná doba. Teraz majú aspoň normálne podmienky – predovšetkým vďaka Slovenskej republike,“ dodal minister zahraničných vecí SR.</p>
    </article>
  </body>
</html>