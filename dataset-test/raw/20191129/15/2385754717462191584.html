<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/599773/episimi-antiprosopeia-tou-prigkipatou-tou-monako-episkeptetai-tin-epic"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T15:18:00+00:00"/>
    <meta property="og:title" content="Επίσημη αντιπροσωπεία του πριγκιπάτου του Μονακό επισκέπτεται την Epic"/>
    <meta property="og:description" content="Κρατικοί και οικονομικοί αξιωματούχοι του Πριγκιπάτου του Μονακό πραγματοποίησαν επίσημη επίσκεψη στην Κύπρο και στα κεντρικά γραφεία της Epic, στο πλαίσιο..."/>
  </head>
  <body>
    <article>
      <h1>Επίσημη αντιπροσωπεία του πριγκιπάτου του Μονακό επισκέπτεται την Epic</h1>
      <address><time datetime="2019-11-29T15:18:00+00:00">29 Nov 2019, 15:18</time> by <a rel="author">SigmaLive</a></address>
      <p>Κρατικοί και οικονομικοί αξιωματούχοι του Πριγκιπάτου του Μονακό πραγματοποίησαν επίσημη επίσκεψη στην Κύπρο και στα κεντρικά γραφεία της Epic, στο πλαίσιο της 13<sup>ης</sup> Διάσκεψης των Προέδρων των Κοινοβουλίων των Μικρών Πολιτειών της Ευρώπης.</p>
      <p>Ο κ. <b>Stephane</b> <b>Valeri</b>, Πρόεδρος του Κοινοβουλίου του Πριγκιπάτου του Μονακό, η κα. <b>Brigitte Boccone-Pagès</b>, αντιπρόεδρος του Κοινοβουλίου του Πριγκιπάτου του Μονακό, ο κ. <b>Guillaume Rose, </b>CEO του Εμπορικού Επιμελητηρίου του Μονακό καθώς και ο κ. <b>Martin</b> <b>Perronet</b>, CEO της Monaco Telecom αποτελούσαν τα μέλη της αντιπροσωπείας που επισκέφτηκαν την Κύπρο για να λάβουν μέρος στη Διάσκεψη. Η Monaco Telecom είναι ο μέτοχος της Epic.</p>
      <p>Μετά τη λήξη των εργασιών της Διάσκεψης την Τετάρτη, η Αντιπροσωπεία επισκέφτηκε την επόμενη μέρα την έδρα της Epic, όπου περιηγήθηκαν στις εγκαταστάσεις της εταιρείας από τον CEO κ. Θάνο Χρονόπουλο και ενημερώθηκαν για την πρόοδο του επενδυτικού προγράμματος και για τις τελευταίες εξελίξεις στην αγορά των τηλεπικοινωνιών.</p>
      <p>Ο <b>Stephane</b> <b>Valeri</b>, Πρόεδρος του Κοινοβουλίου του Πριγκιπάτου του Μονακό, δήλωσε: «<i>Είμαι ευτυχής που βρίσκομαι στη χώρα σας για την 13<sup>η</sup> Διάσκεψη των Προέδρων των Κοινοβουλίων των Μικρών Πολιτειών της Ευρώπης. Το Πριγκιπάτο του Μονακό και η Κύπρος μοιράζονται κοινές αξίες εντός της ευρωπαϊκής οικογένειας. Ταυτόχρονα υπάρχει μια αμοιβαία επωφελής εταιρική σχέση, καθώς το Πριγκιπάτο του Μονακό είναι κύριος μέτοχος της μητρικής εταιρείας της </i><i>Epic</i><i>. Είμαστε πολύ ευχαριστημένοι με την παρουσία και την πρόοδο της </i><i>Epic</i><i> στην αγορά και ελπίζουμε ότι αυτή θα είναι η αρχή για μια ακόμη ισχυρότερη σχέση σε όλα τα επίπεδα»</i>.</p>
      <p>Ο κ. <b>Martin</b> <b>Perronet</b>, CEO της Monaco Telecom, τόνισε ότι <i>«μέσα στους στόχους μας είναι να κάνουμε την </i><i>Epic</i><i> μια γέφυρα συνεργασίας μεταξύ της Κύπρου και του Πριγκιπάτου του Μονακό. Στον τομέα των τηλεπικοινωνιών, η εμπειρία μας μπορεί να βοηθήσει τη χώρα να πάει ακόμα παραπέρα. Το Πριγκιπάτο του Μονακό είναι μία από τις πρώτες χώρες του κόσμου που λειτουργεί πλήρως η τεχνολογία 5</i><i>G</i><i>. Έτσι, οι κάτοικοί μας απολαμβάνουν όλα τα σημαντικά οφέλη που βελτιώνουν τη ζωή τους. Μεταξύ άλλων, είμαστε εδώ για να βοηθήσουμε τις προσπάθειες που γίνονται στη χώρα για την επιτυχή εφαρμογή της τεχνολογίας 5</i><i>G</i><i>»</i>.</p>
      <p>Καλωσορίζοντας τους φιλοξενούμενους, ο CEO της Epic κ. <b>Θάνος Χρονόπουλος</b> δήλωσε μεταξύ άλλων: «<i>Καλωσορίζουμε τους ευρωπαίους μετόχους μας. Αυτή η </i><i>επίσκεψη είναι μια ευκαιρία να αναδείξουμε για άλλη μια φορά τις σύγχρονες υποδομές, το υψηλό επίπεδο και τη δυναμική του προσωπικού μας. Είμαστε μία σύγχρονη, εξωστρεφής εταιρεία που βρίσκεται συνεχώς στην πρώτη γραμμή των τεχνολογικών εξελίξεων, επιβεβαιώνοντας τη δέσμευσή της να προσφέρει στους καταναλωτές εξαιρετικό δίκτυο και πραγματική οικονομία».</i></p>
    </article>
  </body>
</html>