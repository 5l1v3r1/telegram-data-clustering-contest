<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626929/%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A6%B0-%E0%A6%95%E0%A6%AC%E0%A6%B2%E0%A7%87-%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A6%AC%E0%A6%BF%E0%A6%A6%E0%A7%8D%E0%A6%AF%E0%A6%BE%E0%A6%B2%E0%A7%9F%E0%A7%87%E0%A6%B0-%E0%A6%85%E0%A7%8D%E0%A6%AF%E0%A6%BE%E0%A6%AE%E0%A7%8D%E0%A6%AC%E0%A7%81%E0%A6%B2%E0%A7%87%E0%A6%A8%E0%A7%8D%E0%A6%B8-%E0%A6%9A%E0%A6%BE%E0%A6%B2%E0%A6%95"/>
    <meta property="og:site_name" content="প্রথম আলো"/>
    <meta property="article:published_time" content="2019-11-29T15:53:00+00:00"/>
    <meta property="og:title" content="দুর্ঘটনার কবলে বিশ্ববিদ্যালয়ের অ্যাম্বুলেন্স, চালক নিহত"/>
    <meta property="og:description" content="পাবনায় হাসপাতাল থেকে ফেরার পথে ট্রাকের সঙ্গে সংঘর্ষে পাবনা বিজ্ঞান ও প্রযুক্তি বিশ্ববিদ্যালয়ের একটি অ্যাম্বুলেন্স দুমড়েমুচড়ে গেছে। এতে অ্যাম্বুলেন্সচালক রাজু আহম্মেদ (৩২) ঘটনাস্থলেই নিহত হয়েছেন। দুর্ঘটনায় বিশ্ববিদ্যালয়ের দুই ছাত্রসহ চারজন আহত হয়েছেন। আজ শুক্রবার সন্ধ্যায় জেলা সদরের মহেন্দ্রপুর এলাকায় পাবনা-ঢাকা মহাসড়কে এ দুর্ঘটনা ঘটে।"/>
  </head>
  <body>
    <article>
      <h1>দুর্ঘটনার কবলে বিশ্ববিদ্যালয়ের অ্যাম্বুলেন্স, চালক নিহত</h1>
      <address><time datetime="2019-11-29T15:53:00+00:00">29 Nov 2019, 15:53</time> by <a rel="author">প্রতিনিধি, পাবনা</a></address>
      <p>পাবনায় হাসপাতাল থেকে ফেরার পথে ট্রাকের সঙ্গে সংঘর্ষে পাবনা বিজ্ঞান ও প্রযুক্তি বিশ্ববিদ্যালয়ের একটি অ্যাম্বুলেন্স দুমড়েমুচড়ে গেছে। এতে অ্যাম্বুলেন্সচালক রাজু আহম্মেদ (৩২) ঘটনাস্থলেই নিহত হয়েছেন। দুর্ঘটনায় বিশ্ববিদ্যালয়ের দুই ছাত্রসহ চারজন আহত হয়েছেন। আজ শুক্রবার সন্ধ্যায় জেলা সদরের মহেন্দ্রপুর এলাকায় পাবনা-ঢাকা মহাসড়কে এ দুর্ঘটনা ঘটে।</p>
      <p>আহত ব্যক্তিদের মধ্যে বিশ্ববিদ্যালয়ের পদার্থবিজ্ঞান বিভাগের চতুর্থ বর্ষের ছাত্র রোকনুজ্জামানকে (২৫) আশঙ্কাজনক অবস্থায় রাজশাহী মেডিকেল কলেজ হাসপাতালে নেওয়া হয়েছে। বাকিদের পাবনা জেনারেল হাসপাতালে চিকিৎসা দেওয়া হচ্ছে।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/29/78cd464e2f3ed97844b42a9e404c10f9-5de13fbaaf6ab.jpg"/>
        <figcaption>দুর্ঘটনায় অ্যাম্বুলেন্সটির সামনের অংশ দুমড়েমুচড়ে যায়। মহেন্দ্রপুর, পাবনা, ২৯ নভেম্বর। ছবি: হাসান মাহমুদ</figcaption>
      </figure>
      <p>প্রত্যক্ষদর্শীদের কয়েকজন জানান, আজ সন্ধ্যা সাড়ে সাতটার দিকে বিশ্ববিদ্যালয়ের দুই ছাত্র পাবনা জেনারেল হাসপাতালে ভর্তি এক সহপাঠীকে দেখে বিশ্ববিদ্যালয়ের অ্যাম্বুলেন্সে করে ক্যাম্পাসে ফিরছিলেন। মহেন্দ্রপুর এলাকায় পৌঁছালে বিপরীত দিক থেকে আসা একটি পাটভর্তি ট্রাকের সামনের চাকা খুলে গেলে ট্রাকটি নিয়ন্ত্রণ হারায়। তখন অ্যাম্বুলেন্সটির সঙ্গে মুখোমুখি সংঘর্ষ হয়। এতে অ্যাম্বুলেন্সটির সামনের অংশ দুমড়েমুচড়ে যায় এবং ঘটনাস্থলেই চালক নিহত হন। ট্রাকটি সড়কের পাশে একটি গাছের সঙ্গে ধাক্কা খেলে ট্রাকচালক ও এক ভ্যানচালক আহত হন। পরে স্থানীয় লোকজন আহত ব্যক্তিদের উদ্ধার করে পাবনা জেনারেল হাসপাতালে ভর্তি করেন। রোকনুজ্জামান নামের এক ছাত্রের অবস্থার অবনতি হলে পরে তাঁকে রাজশাহী মেডিকেল কলেজ হাসপাতালে নেওয়া হয়।</p>
      <p>পাবনার অতিরিক্ত পুলিশ সুপার গৌতম কুমার বিশ্বাস প্রথম আলোকে বলেন, খবর পেয়ে ঘটনাস্থল পরিদর্শন করা হয়েছে। আহত ব্যক্তিদের চিকিৎসার ব্যবস্থা করা হয়েছে।</p>
    </article>
  </body>
</html>