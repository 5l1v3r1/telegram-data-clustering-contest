<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/sche-odin-chinovnik-bilogo-domu-vidhrestivsya-vid-anonimnogo-avtorstva-knigi-pro-trampa-331358_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T15:29:00+00:00"/>
    <meta property="og:title" content="Ще один чиновник Білого дому відхрестився від анонімного авторства книги про Трампа"/>
    <meta property="og:description" content="Книга вийшла 19 листопада."/>
  </head>
  <body>
    <article>
      <h1>Ще один чиновник Білого дому відхрестився від анонімного авторства книги про Трампа</h1>
      <h2>Книга вийшла 19 листопада.</h2>
      <address>
        <time datetime="2019-11-29T15:29:00+00:00">29 Nov 2019, 15:29</time>
      </address>
      <p>Американський юрист Джордж Конвей, чия дружина Келліанн служить радницею Білого дому, заявив про те, що ані він, ані його дружина не є <a href="https://dt.ua/WORLD/anonimniy-avtor-knigi-rozpoviv-yak-tramp-nazivav-spivrobitnic-solodenkimi-fetsheymiv-yih-i-vikoristovuvav-lukizmi-328957_.html"><b>анонімними авторами книги "Попередження"</b></a>/A Warning.</p>
      <p>Книга про президента США Дональда Трампа вийшла 19 листопада. Її анонімний автор стверджує, що він є високопоставленим чиновником, який працює в адміністрації Трампа.</p>
      <p>"Я б хотів. Але ні", - цитує юриста <a href="https://thehill.com/homenews/media/472385-george-conway-denies-that-he-and-kellyanne-are-anonymous-author">The Hill</a>.</p>
      <p>Раніше відоме своїм критичним ставленням до Трампа видання The New York Times опублікувало анонімну статтю під назвою "Я - частина опору в уряді Трампа". Її автор запевняє, що разом з колегами намагається зробити все, щоб Трамп не накоїв якоїсь біди своєю політикою.</p>
      <p>"Багато високопоставлених чиновників його власної адміністрації без упину працюють над тим, щоб зірвати деякі пункти його політики і його найгірших задумів", - запевняє автор статті. Мета таких дій, за його словами, захистити і "вберегти демократичні інститути США" до тих пір, поки Дональд Трамп не залишить посаду президента.</p>
      <p>Сам Трамп заявив, що сумнівається в існуванні автора публікації.</p>
      <p>"Якщо ця боягузливя анонімна істота дійсно існує, то газета повинна негайно, заради національної безпеки, видати його/її уряду", - написав він у Twitter.</p>
      <p>Публічно заявили про свою непричетність до листа <a href="https://dt.ua/WORLD/pompeo-pens-i-kouts-zayavili-pro-neprichetnist-do-skandalnoyi-statti-pro-trampa-u-nyt-zmi-287686_.html"><b>державний секретар Майк Помпео, міністр оборони Джеймс Меттис, очільник Національної розвідки Ден Коутс</b></a>, голова Міністерства фінансів Стівен Мнучин, генеральний прокурор Джеф Сешнс і ще більше 10 чиновників і дипломатів.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>