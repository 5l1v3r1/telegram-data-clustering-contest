<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/o-nava-care-urma-sa-transporte-16-500-de-oi-catre-arabia-saudita-a-fost-oprita-in-portul-midia-neregulile-descoperite-la-bord-18635454"/>
    <meta property="og:site_name" content="Mediafax.ro"/>
    <meta property="article:published_time" content="2019-11-29T15:46:00+00:00"/>
    <meta property="og:title" content="O navă care urma să transporte 16.500 de oi către Arabia Saudită a fost oprită în portul Midia. Neregulile descoperite la bord"/>
    <meta property="og:description" content="Inspectorii ANSVSA anunţă sâmbătă că au oprit în Portul Midia un vas care urma să transporte peste 16.500 de oi către Arabia Saudită după ce au depistat nereguli la echipamentele necesare bunăstării..."/>
  </head>
  <body>
    <article>
      <h1>O navă care urma să transporte 16.500 de oi către Arabia Saudită a fost oprită în portul Midia. Neregulile descoperite la bord</h1>
      <h2>Inspectorii ANSVSA anunţă sâmbătă că au oprit în Portul Midia un vas care urma să transporte peste 16.500 de oi către Arabia Saudită după ce au depistat nereguli la echipamentele necesare bunăstării animalelor.</h2>
      <address><time datetime="2019-11-29T15:46:00+00:00">29 Nov 2019, 15:46</time> by <a rel="author" href="https://www.mediafax.ro/autor/departamentul-economic" target="_blank">Departamentul Economic</a></address>
      <p>"În data de 29 noiembrie, au fost supuse controlului sanitar veterinar două nave care intenţionau să transporte animale către Arabia Saudită. La una dintre nave, autorizată sanitar veterinar pentru transportul animalelor de către DSVSA Constanţa, inspectorii au depistat neconformităţi privind echipamentele necesare asigurării bunăstării şi trasabilitatea animalelor. Precizăm că nava urma să transporte un număr de 16.500 de ovine, iar la data efectuării controlului era încărcată în jur de 50% din efectivul destinat acestui transport", arată Autoritatea Naţională Sanitară Veterinară şi pentru Siguranţa Alimentelor, într-un comunicat de presă remis MEDIAFAX.</p>
      <p>Inspectorii transmit că, în ceea ce priveşte facilităţile de hrănire şi cele de adăpare, s-a constatat că nu toate boxele erau dotate cu un număr corespunzător de jgheaburi de adăpare.</p>
      <p>De asemenea, cantitatea de furaje încărcată era insuficientă faţă de cea necesară.</p>
      <p>Ca urmare, ANSVSA a decis reţinerea transportului respectiv.</p>
      <p>"Pentru evitarea stresului, animalele aflate la bordul navei rămân cazate în condiţii de bunăstare. Serviciile veterinare supraveghează ca personalul navei să asigure hrănirea şi adăparea acestora. Animalele vor fi menţinute pe navă până la remedierea neconformităţilor constatate, dar nu mai mult de 72 de ore", precizează ANSVSA.</p>
      <p>Celula de criză constituită la nivelul ANSVSA a primit atribuţii suplimentare care privesc monitorizarea exporturilor navale, respectiv afluirea animalelor către punctele de ieşire unde acestea se îmbarcă, graficul de sosire/plecare ale navelor în port, controalele efectuate de către serviciile veterinare la îmbarcarea animalelor în vederea transportului.</p>
      <p>În ceea ce priveşte animalele aflate pe nava care a eşuat în portul Midia, au fost salvate în total 252 de oi, din care au supravieţuit 181, cărora li se asigură asitenţa sanitară veterinară permanentă, potrivit sursei citate. Starea lor de sănătatea este monitorizată, iar fişele clinice de observaţie sunt transmise către celula de criză din cadrul ANSVSA.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>