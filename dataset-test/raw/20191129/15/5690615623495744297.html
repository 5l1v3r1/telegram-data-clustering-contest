<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838590-u-kiyivvodokanali-rozpovili-khto-skidaye-vidkhodi-u-poverkhnevi-vodi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:55:00+00:00"/>
    <meta property="og:title" content="У &quot;Київводоканалі&quot; розповіли, хто скидає відходи у поверхневі води"/>
    <meta property="og:description" content="КИЇВ. 29 листопада. УНН. У поверхневі води Києва здійснюють скиди &quot;промивних вод&quot; після виробництва Бортницька станція аерації та Деснянська водопровідна …"/>
  </head>
  <body>
    <article>
      <h1>У "Київводоканалі" розповіли, хто скидає відходи у поверхневі води</h1>
      <address><time datetime="2019-11-29T15:55:00+00:00">29 Nov 2019, 15:55</time> by <a rel="author">Дар'я Панченко</a></address>
      <p><b>КИЇВ. 29 листопада. УНН.</b> У поверхневі води Києва здійснюють скиди "промивних вод" після виробництва Бортницька станція аерації та Деснянська водопровідна станція. Про це повідомляє <b>УНН</b> із посиланням на пресслужбу ПрАТ АК "Київводоканал".</p>
      <p>"Основні об'єкти "Київводоканалу", які здійснюють скиди у поверхневі води, це Бортницька станція аерації та Деснянська водопровідна станція. Деснянська водопровідна станція скидає у Русанівську протоку так звані "промивні води" – це вода, що залишається після промивки фільтрів і містить лише речовини природного походження, вилучені з річкової води в процесі перетворення її на питну. Ніяких шкідливих хімічних домішок така вода не має", - йдеться у повідомленні.</p>
      <p>Зазначається, що скид промивних вод у річку здійснюється згідно з дозволом на спеціальне водокористування та гранично допустимим скидом речовин із зворотними водами.</p>
      <p>"Якісні показники скиду "зворотних вод" щомісячно контролюються лабораторією Деснянської водопровідної станції. За результатами проведених Товариством у 2019 році та у попередні періоди досліджень складу промивних вод, перевищення нормативних показників немає, отже, умови дозволу Товариством не порушуються. Крім того, навколо місця скиду організовано санітарну зону", - додали у пресслужбі.</p>
      <p>Нагадаємо, у столичному водоканалі розповіли, як будуть забезпечувати водою<a href="https://www.unn.com.ua/uk/news/1808276-u-stolichnomu-vodokanali-rozpovili-yak-budut-zabezpechuvati-vodoyu-u-razi-zabrudnennya-dnipra"> у разі забруднення Дніпра.</a></p>
    </article>
  </body>
</html>