<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2114171"/>
    <meta property="og:site_name" content="www.bta.bg"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Судан отмени закон за защита на морала и разпусна бившата управляваща партия"/>
    <meta property="og:description" content="Хартум, 29 ноември /БТА/ Временните судански власти обявиха днес, че отменят закон за защита на морала и пристъпват към разпускане на бившата управляваща Партия на националния конгрес (ПНК). Така те изпълняват основните искания на участниците в продемократичните протести в страната, предаде Асошиейтед прес. Правозащитни групи твърдят, че Законът за обществения ред е насочен срещу жените и е отживелица от продължилото три десетилетия управление на сваления автократ Омар ал Башир. &quot;Този закон е печално известен с използването му като инструмент за експлоатация, унижение и нарушаване на правата&quot;, написа в Туитър суданският премиер Абдала Хамдок и добави: &quot;Отдавам дължимото на жените и младежите в моята страна, изпитали жестокостите, произлезли от прилагането на този закон&quot;. Законът за обществения ред бе приет през 1992 г. от ислямисткото правителство на Ал Башир и прилаган първо само в столицата Хартум, а четири години по-късно и в цялата страна. Вдъхновеният от шериата закон криминализираше носенето на облекло…"/>
  </head>
  <body>
    <article>
      <h1>Судан отмени закон за защита на морала и разпусна бившата управляваща партия</h1>
      <address>
        <time datetime="2019-11-29T15:45:00+00:00">29 Nov 2019, 15:45</time>
      </address>
      <p>Хартум, 29 ноември /БТА/</p>
      <p>Временните судански власти обявиха днес, че отменят закон за защита на морала и пристъпват към разпускане на бившата управляваща Партия на националния конгрес (ПНК). Така те изпълняват основните искания на участниците в продемократичните протести в страната, предаде Асошиейтед прес.</p>
      <p>Правозащитни групи твърдят, че Законът за обществения ред е насочен срещу жените и е отживелица от продължилото три десетилетия управление на сваления автократ Омар ал Башир.</p>
      <p>"Този закон е печално известен с използването му като инструмент за експлоатация, унижение и нарушаване на правата", написа в Туитър суданският премиер Абдала Хамдок и добави: "Отдавам дължимото на жените и младежите в моята страна, изпитали жестокостите, произлезли от прилагането на този закон".</p>
      <p>Законът за обществения ред бе приет през 1992 г. от ислямисткото правителство на Ал Башир и прилаган първо само в столицата Хартум, а четири години по-късно и в цялата страна. Вдъхновеният от шериата закон криминализираше носенето на облекло, което не покрива някои части на тялото, и пиенето на алкохол. Осъдените за нарушаване на закона бяха наказвани със затвор, глоби, бичуване и конфискация на имуществото.</p>
      <p>В продължение на десетилетия правозащитни активисти осъждаха закона и твърдяха, че неясните му формулировки дават на полицията и съда свободата да преследва жените, които по-късно изиграха ключова роля в масовите протести и падането на режима на Ал Башир през април.</p>
      <p>Продемократичните групи в страната свикаха нови протести с искане за разпускане на бившата управляваща партия.</p>
      <p>Премиерът Хамдок написа в Туитър, че законът за разпускане на ПНК не е резултат от "желание за отмъщение, а по-скоро усилие да се съхрани и възстанови достойнството на хората, на които им е дошло до гуша от несправедливостите под управлението на ПНК, ограбвала и спъвала развитието на великата ни нация".</p>
      <p>
        <i>Източник: Хартум</i>
      </p>
    </article>
  </body>
</html>