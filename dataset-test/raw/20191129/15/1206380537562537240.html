<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/pokalene-starce-a-pokalenou-cssd-spojuje-strach-ze-samoty"/>
    <meta property="og:site_name" content="eXtra.cz"/>
    <meta property="article:published_time" content="2019-11-29T15:39:00+00:00"/>
    <meta property="og:title" content="Pokálené starce a pokálenou ČSSD spojuje strach ze samoty"/>
    <meta property="og:description" content="GLOSA: Bývalý primátor Ostravy Petr Kajnar (ČSSD) se nelichotivě vyjádřil o seniorech. Hovořil o dementních pokálených starcích. Petr Kajnar nechápe, že moderního politika charakterizuje nejen obsah slov, ale také forma a styl, jakým hovoří k voličům. Na začátku volebních preferencí jsou pokálení starci, na konci pak strachy pokálená sociální demokracie."/>
  </head>
  <body>
    <article>
      <h6 class="kicker">GLOSA</h6>
      <h1>Pokálené starce a pokálenou ČSSD spojuje strach ze samoty</h1>
      <address><time datetime="2019-11-29T15:39:00+00:00">29 Nov 2019, 15:39</time> by <a rel="author">Josef Šťastna</a></address>
      <p>
        <b>GLOSA: Bývalý primátor Ostravy Petr Kajnar (ČSSD) se nelichotivě vyjádřil o seniorech. Hovořil o dementních pokálených starcích. Petr Kajnar nechápe, že moderního politika charakterizuje nejen obsah slov, ale také forma a styl, jakým hovoří k voličům. Na začátku volebních preferencí jsou pokálení starci, na konci pak strachy pokálená sociální demokracie.</b>
      </p>
      <p>Na začátku celé kauzy byla <a href="https://www.seznamzpravy.cz/clanek/vrchni-sestra-ve-slunecnici-konci-do-domova-prisla-policie-83519">reportáž redaktorů Seznam Zprávy</a>, kteří upozornili na to, že v domově důchodců Slunečnice dochází k ponižování a šikanování seniorů.</p>
      <p>Kajnar se chtěl zastat propuštěných ošetřovatelek ze Slunečnice a na svůj Facebook napsal vyjádření o tom, že práce se starými lidmi je náročná.</p>
      <p>„Kolik je asi v Česku lidí, kteří budou s noblesou Ladislava Špačka, srdcem matky Terezy a za minimální mzdu utírat pokálené, dementní starce a stařeny, které jejich děti odložily do starobince, protože si musí užít života?“ ptal se voličů Kajnar.</p>
      <h3>Začátečnická chyba</h3>
      <p>Samozřejmě, že Kajnar má právo na názor. Má <a href="https://www.novinky.cz/domaci/clanek/kdo-by-se-s-noblesou-staral-o-dementni-pokalene-starce-lidr-cssd-kajnar-vysvetluje-socialni-politiku-40305371?dop-ab-variant=0&amp;seq-no=1&amp;source=hp&amp;utm_source=www.seznam.cz&amp;utm_medium=z-boxiku&amp;utm_campaign=null&amp;fbclid=IwAR2hR7pi9gjwSJH2z29uuFydPwzOAiqRHLyPcbySG6MDJHGDJ45WBJqzS_8">právo se zastat propuštěných žen</a>, které šikanovaly klienty Slunečnice. Ale otřesná je forma, kterou si Kajnar zvolil.</p>
      <p>Dnes už není důležité jen to, co říkáte, ale je důležité i to, jakou formou to říkáte. Jsou politici, kteří komunikaci s voliči zvládají brilantně, jsou politici, kteří ji podceňují a jsou politici, kteří při mediálním vystoupení dělají začátečnické chyby.</p>
      <p>Z Kajnarova stylu komunikace se vyplašil šéf sociálních demokratů Hamáček i bývalý hejtman Hašek. Oba dva tuší, že necitlivý Kajnar plusové body pro stranu nezískal.</p>
      <p>„Ti klienti – jak píšeš, ‚starci a stařeny‘, jsou, milý Petře, lidé, kteří za svůj život udělali mnoho pro tento stát a naši společnost – vychovali děti, řádně pracovali desítky let, mnozí se angažovali v různých spolcích a aktivitách a dnes ve stáří si zaslouží od společnosti a státu úctu a důstojnou péči, když ji nejsou schopni nebo ochotni zajistit jejich potomci,“ vzkázal Kajnarovi exhejtman Hašek.</p>
      <h3>Pokálení a osamocení</h3>
      <p>Staří lidé jsou často odkázáni na pomoc bližních. A nebo končí opuštěni v ústavech. Být starý a být sám? To je děsivá představa. Jenže i ČSSD se bojí. Strana cítí, že voliči ji opouští a je tu strach, že nakonec zůstanou osamoceni pod pětiprocentní hranicí volitelnosti. Někteří sociální demokraté jsou z této představy vystrašení a pokakaní, protože už nyní je jasné, že volby nebudou pro ČSSD nic hezkého.</p>
      <h3>Myslíme na budoucnost</h3>
      <p>Sám Kajnar přiznal, že do domova pro seniory umístil i svou maminku. „Máme pro to množství dobrých důvodů – staráme se o své děti, vnuky, to je přece budoucnost, máme náročná a bohulibá povolání, nezvládli bychom to,“ uvedl Kajnar.</p>
      <p>Kajnar tedy hledí vstříc světlým zítřkům a zapomíná, že kdo nectí své předky, nemůže se radovat z potomků.</p>
      <p>Nyní to vypadá, že by muž, na kterého strana vsadila v krajských volbách 2020, přeci jen mohl získat více času na svou rodinu. Svým necitlivým výrokem pobouřil voliče. Pokud si jeho výstup budou lidé v Moravskoslezském kraji pamatovat, hlasy od nich nedostane.</p>
    </article>
  </body>
</html>