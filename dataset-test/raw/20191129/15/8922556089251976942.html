<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/johansson-stod-for-stramare-arbetsinvandring-5462847.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T15:05:20+00:00"/>
    <meta property="og:title" content="Johansson: Stöd för stramare arbetsinvandring"/>
    <meta property="og:description" content="Politik Migrationsminister Morgan Johansson (S) fortsätter driva på för att reglerna för arbetskraftsinvandring ska skärpas.Han konstaterar att han nu verkar ha en majoritet i riksdagen bakom sig.Rege"/>
  </head>
  <body>
    <article>
      <h1>Johansson: Stöd för stramare arbetsinvandring</h1>
      <h2>Politik Migrationsminister Morgan Johansson (S) fortsätter driva på för att reglerna för arbetskraftsinvandring ska skärpas.Han konstaterar att han nu verkar ha en majoritet i riksdagen bakom sig.Regeringspartnern Miljöpartiet delar inte hans syn.</h2>
      <address><time datetime="2019-11-29T15:05:20+00:00">29 Nov 2019, 15:05</time> by <a rel="author">Lars Larsson/TT</a></address>
      <figure>
        <img src="https://img11.ntm.eu/unt/public/img/5462848/1129161006/justitie-och-migrationsminist?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <blockquote>Vi måste strama åt reglerna. När jag nu ser att ett antal partiet som tidigare var med om att genomföra reglerna för arbetskraftsinvandring svänger, då har vi en annan parlamentarisk situation, säger Johansson till TT.</blockquote>
      <p>Han syftar på att både Moderaterna och Kristdemokraterna på senare tid har sagt att en skärpning kan behövas.</p>
      <p>Det var den tidigare, borgerliga Alliansregeringen med M, KD, Centerpartiet och Liberalerna som tillsammans med Miljöpartiet införde det nuvarande regelverket för arbetskraftsinvandring för ungefär tio år sedan. Den ekonomiska samarbetsorganisationen OECD har beskrivit det som ett av världens mest liberala.</p>
      <figure>
        <img src="https://img12.ntm.eu/unt/public/img/5462849/1129161006/rasmus-ling-migrationspolitis?w=980&amp;h=551&amp;anchor=centercenter&amp;bgcolor=222&amp;scale=both"/>
        <figcaption>BILD: JONAS EKSTRÖMER / TT | Rasmus Ling, migrationspolitisk talesperson för Miljöpartiet. Arkivbild.</figcaption>
      </figure>
      <h3>Ser olika</h3>
      <p>Rasmus Ling, migrationspolitisk talesperson för Miljöpartiet, tolkar inte läget som statsrådet Johansson.</p>
      <blockquote>Jag har noterat att M och KD har ändrat sig, men de är ju oppositionspartier. Det har ingen betydelse för de förhandlingar vi för, säger Ling,</blockquote>
      <p>Han syftar på förhandlingar om direktiven till en utredning om arbetskraftsinvandring som regeringspartierna S och MP för med samarbetspartierna C och L.</p>
      <blockquote>Vi är öppna för att diskutera hur man kan komma åt fusk och utnyttjande. Men Miljöpartiet vill inte ha en mer restriktiv inriktning, säger Ling.</blockquote>
      <p>I regeringens och samarbetspartierna C och L:s så kallade 73-punktsprogram säger en av punkterna att "dagens regler för arbetskraftsinvandring ska värnas". En utredning ska tillsättas för att lösa problemet med att personer skickas ut för att arbetsgivaren eller de själva har missat något villkor.</p>
      <h3>Vill ha diskussion</h3>
      <p>För knappt en månad sedan sade Morgan Johansson att han även vill ge utredningen direktiv om att föreslå att arbetskraftsinvandrare ska ha försörjningskrav för anhöriga. Och även regler som stoppar fusk och fiffel, undermåliga arbetsvillkor och handel med arbetstillstånd. Det är så systemet värnas, anser han.</p>
      <p>Johansson säger att det verkar som om fler partier har tagit till sig av vad han sade, inte bara M och KD. SD och Vänsterpartiet är sedan tidigare uttalade motståndare till dagens system.</p>
      <blockquote>C och L har öppnat upp för åtgärder, och ingen ska tveka vilken hållning Socialdemokraterna har, säger Johansson.</blockquote>
      <p>Han säger att S vill ha en diskussion att arbetsmarknadsprövning, det vill säga att fack och arbetsgivare får ett ord med i prövning om arbetskraft utifrån behövs, borde införas, och krav på högre lön än dagens 13 000 kronor i månaden.</p>
      <blockquote>Var vi landar i en slutförhandling kan inte jag säga i dag, men från vår sida driver vi på för att få med oss så mycket som möjligt av det här, säger Johansson.</blockquote>
      <h3>Fakta</h3>
      <p>
        <b>Fakta: Arbetskraftsinvandring</b>
      </p>
      <p>Till och med oktober hade Migrationsverket fått in drygt 50 000 ansökningar om uppehållstillstånd för arbete, inklusive anhöriga.</p>
      <p>Knappt 37 000 har fått sina ansökningar beviljade.</p>
      <p>Grovt räknat så handlar hälften av ansökningarna om personer som har ingenjörsutbildning eller liknade chefer och annan kvalificerad personal.</p>
      <p>Men många får också tillstånd för att arbeta som bärplockare, trädplanterare, restaurang- och vårdpersonal. Omkring hälften av tillstånden rör personer som vill arbeta i , på pappret, yrken som inte kräver så mycket kvalifikationer.</p>
    </article>
  </body>
</html>