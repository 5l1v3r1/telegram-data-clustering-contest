<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/11/29/google-hacker-governi/"/>
    <meta property="og:site_name" content="Wired"/>
    <meta property="article:published_time" content="2019-11-29T15:42:52+00:00"/>
    <meta property="og:title" content="Google fa la conta di chi finisce nel mirino delle cyberspie di Stato"/>
    <meta property="og:description" content="Aumentano gli attacchi di gruppi informatici sponsorizzati dai governi ai danni di attivisti e politici: 12mila nel mirino nell'ultimo trimestre"/>
  </head>
  <body>
    <article>
      <h1>Google fa la conta di chi finisce nel mirino delle cyberspie di Stato</h1>
      <address><time datetime="2019-11-29T15:42:52+00:00">29 Nov 2019, 15:42</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>Aumentano gli attacchi di gruppi informatici sponsorizzati dai governi ai danni di attivisti e politici: 12mila nel mirino nell'ultimo trimestre</h3>
      <p>Nel terzo quadrimestre del 2019 <b>Google</b>, come parte dei suoi sforzi per proteggere attivamente i suoi utenti online, ha identificato dei <b>tentativi di hacking commissionati da governi</b> e avvisato gli oltre <b>12mila utenti</b> che sono stati presi di mira da questi attacchi informatici.</p>
      <p>A rivelare il dato è il <a href="https://blog.google/technology/safety-security/threat-analysis-group/protecting-users-government-backed-hacking-and-disinformation/">report</a> del <b><i>Threat Analysis Group</i></b> (Tag) di Google che lavora per contrastare l’hacking mirato e sostenuto da un governo. “<i>Questa è un’area in cui abbiamo investito profondamente per oltre un decennio</i>”, spiega Shane Huntley del Tag di Google. “<i>Il nostro lavoro quotidiano consiste nel <b>rilevare e sconfiggere le minacce</b> e avvisare gli utenti e i clienti mirati degli avversari più sofisticati del mondo, coprendo l’intera gamma di prodotti Google tra cui Gmail, Drive e YouTube”</i>.</p>
      <p>Attualmente il Tag di Google <b>tiene traccia di oltre 270 gruppi di hacking sostenuti da un governo</b> provenienti da oltre 50 paesi i cui compiti sono la raccolta di informazioni, il furto di proprietà intellettuali, compiere attacchi informatici distruttivi ai danni di dissidenti politici, giornalisti e attivisti scomodi o la diffusione coordinata di disinformazione.</p>
      <figure>
        <img src="https://images.wired.it/wp-content/uploads/2019/11/29135731/mappa-hacker.jpg"/>
        <figcaption>Distribuzione di obiettivi di phishing sostenuti dal governo nel terzo trimestre luglio-settembre 2019 (fonte: Google)</figcaption>
      </figure>
      <p>Gli oltre 12mila avvisi sono stati notificati alle vittime degli attacchi tra luglio e settembre 2019. Di norma questi avvisi vengono ricevuti da attivisti, giornalisti, responsabili politici e politici ma se un utente qualsiasi ha ne ha ricevuto uno non ha motivo di sospettare di essere vittima di spionaggio governativo. L’avviso indica un <b>possibile interessamento da parte degli hacker</b> al proprio account e non per forza ne indica una compromissione.</p>
      <p>Piuttosto l’avviso informa l’utente che un hacker sponsorizzato da un governo ha<b> tentato di ottenere l’accesso al suo account Google</b> utilizzando <a href="https://www.wired.it/economia/consumi/2019/11/25/black-friday-2019-phishing/">phishing</a>, malware o un altro metodo e, di conseguenza, sarebbe opportuno prendere delle precauzione per aumentare la sicurezza del proprio account.</p>
      <p>“<i>La nostra speranza è che far luce su questi attori possa essere utile alla comunità della sicurezza, scoraggiare attacchi futuri e portare a una <b>migliore consapevolezza e protezione</b> tra gli obiettivi ad alto rischio</i>” conclude il report il Tag di Google.</p>
    </article>
  </body>
</html>