<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/pluss-i-hundre-tusen/71874859"/>
    <meta property="og:site_name" content="Dagbladet.no"/>
    <meta property="article:published_time" content="2019-11-29T15:45:57+00:00"/>
    <meta property="og:title" content="Pluss i hundre tusen"/>
    <meta property="og:description" content="Dagbladets premiumtjeneste Dagbladet Pluss har nå et sekssifret antall abonnenter."/>
  </head>
  <body>
    <article>
      <h1>Pluss i hundre tusen</h1>
      <h2>Dagbladets premiumtjeneste Dagbladet Pluss har nå et sekssifret antall abonnenter.</h2>
      <address><time datetime="2019-11-29T15:45:57+00:00">29 Nov 2019, 15:45</time> by <a rel="author">Hilde Marie Tvedten</a></address>
      <p>
        <b>Dagbladets premiumtjeneste Dagbladet Pluss har passert 100 000 abonnenter.</b>
      </p>
      <p>I januar i år kunne Dagbladet Pluss skryte av 75 000 abonnenter, etter kraftig vekst i siste halvår av 2018.</p>
      <p>Redaksjonssjef Jonas Pettersen i Dagbladet Pluss er strålende fornøyd med veksten.</p>
      <p>- Å runde 100 000 abonnenter er virkelig en milepæl for oss. Det betyr at Dagbladet Pluss nå er Norges tredje største avis, sier Jonas Pettersen.</p>
      <h3>Bredt utvalg</h3>
      <p>Dagbladet Pluss er en premium-betaltjeneste med et bredt utvalg av journalistisk innhold.</p>
      <p>
        <b>Her får man tilgang til blant annet aktuelle nyhetsdokumentarer, eksklusivt sportsstoff og «på innsida»-reportasjer, samt forbrukerjournalistikk innen en rekke temaer som helse, trening og økonomi.</b>
      </p>
      <p>I tillegg får man som abonnent tilgang til E-avisa - Dagbladets digitale papiravis - og alle artiklene fra Magasinet.</p>
      <p>- Vi har et bredt spenn i tilbudet vårt. Det gjenspeiles også i hva leserne er interessert i. Saken med lengst lesetid i år er historien om Pål (21) som <a href="https://www.dagbladet.no/nyheter/mamma-og-pappa-ante-ingenting-mens-brukerne-av-det-norske-nettforumet-freak-forum-ga-sonnen-pal-21-tips-og-rad-underveis-liveblogget-han-detaljert-om-livet-med-heroin-her-er-hans-egne-ord-pa-vei-inn-i-undergangen/70842613">lærte hvordan han skulle skyte heroin</a> på et av Norges største nettforum, mens den mest leste artikkelen er en oppskrift på hvordan man fjerner det farlige magefettet.</p>
      <h3>- Tillitserklæring</h3>
      <p>Fellesnevneren er at artiklene er grundige og unike, mener han.</p>
      <p>- Både hardtslående nyhetsjournalistikk og samfunnsnyttig helsejournalistikk er viktig for oss, og vi er glad for at dette er saker abonnentene våre setter pris på.</p>
      <figure>
        <img src="https://dbstatic.no/71875431.jpg?imageId=71875431&amp;width=512&amp;height=308"/>
        <figcaption><b>FORNØYD:</b> Redaksjonssjef Jonas Pettersen i Dagbladet Pluss. Foto: Frank Karlsen Vis mer</figcaption>
      </figure>
      <p>34 prosent av det norske folk er villige til å betale for journalistikk, ifølge Reuters Institutes forskningsrapport Digital News Report 2019.</p>
      <p>- Det er en tillitserklæring man ikke finner noe annet sted i verden. Det betyr også at vi har et mye høyere potensial enn de 100 000 abonnentene vi har i dag, sier Pettersen.</p>
      <h3>- Hjelpende hånd</h3>
      <p>Redaksjonen jobber kontinuerlig med å videreutvikle Pluss-produktet for abonnentene.</p>
      <p>- Nå kan man også se prisbelønte og <a href="https://www.dagbladet.no/video/mea-maxima-culpa-stillhet-i-guds-hus/cAm1DIzp">spennende videodokumentarer</a> hos oss, og vi har masse andre spennende prosjekter på gang på innholdssida, sier Pettersen.</p>
      <p>Avdelingsleder Lars Gulbrandsen i Dagbladet Pluss framhever også redaksjonens satsing på forbrukerjournalistikk.</p>
      <p>
        <b>- Å være leserne hjelpende hånd i hverdagen er en av forpliktelsene vi forsøker å oppfylle hver eneste dag, sier han.</b>
      </p>
      <p>Det gjelder enten leseren skal i matbutikken og vil vite hvilket pinnekjøtt som er best i test, eller lurer på hvilken bok som er årets julegave.</p>
      <p>- Da er det godt å vite at Dagbladet Pluss’ eksperter allerede har anmeldt julas beste bøker, og at stoffet er lett tilgjengelig for våre abonnenter. Å bidra til å gjøre lesernes helse bedre gjennom tett kontakt med forskningsmiljøet, er også svært prioritert hos oss.</p>
      <h3>Utvider</h3>
      <p>Magasinredaktør Karine Østtveit, som har det redaksjonelle ansvaret for Dagbladet Pluss, er også opptatt av planene framover.</p>
      <p>- Nå skal vi først feire, og så skal vi jobbe videre med å gi disse 100 000 abonnentene våre en journalistisk kraftpakke hver eneste dag. Vi er glade for den tilliten vi har fått fra leserne, og jeg er stolt og veldig imponert over den jobben som gjøres hver eneste dag i Pluss-gjengen, sier Østtveit.</p>
      <p>Suksessen gjør også at Dagbladet Pluss utvider staben.</p>
      <p>- Vi er i ferd med å ansatte enda flere journalister for å lage mer journalistikk og innhold som folk vil abonnere på. Så vi gleder oss til fortsettelsen.</p>
      <h3>- Ambisiøse mål</h3>
      <p>Ali Jeng, kommersiell direktør for marked og forbrukerinntekter i Aller Media, roser Pluss-redaksjonen.</p>
      <p>- Det er utrolig gøy at vi nå når denne milepælen. Denne prestasjonen ligger det svært mye godt og målrettet arbeid bak, fra hele organisasjonen.</p>
      <p>Fallende papiromsetning gjør det ekstra viktig å skape digitale produkter leserne setter pris på, mener han.</p>
      <p>- Det viser den gode utviklingen at vi lykkes med. Vi har også ambisiøse mål for videre vekst, og dette tror jeg vil motivere alle som jobber med Dagbladet Pluss til å fortsette det fremragende arbeidet.</p>
    </article>
  </body>
</html>