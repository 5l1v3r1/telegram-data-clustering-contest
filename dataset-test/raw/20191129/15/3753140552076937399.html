<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/29/kolyshnogo_golovu_banku_vab_ogolosyly_v_rozshuk"/>
    <meta property="og:site_name" content="espreso.tv"/>
    <meta property="article:published_time" content="2019-11-29T15:54:00+00:00"/>
    <meta property="og:title" content="Колишнього голову банку VAB оголосили в розшук"/>
    <meta property="og:description" content="29 листопада Національне антикорупційне бюро України оголосило у розшук голову правління VAB банку Дениса Мальцева, а також ексочільницю спостережної ради банку Наталію Василюк"/>
  </head>
  <body>
    <article>
      <h1>Колишнього голову банку VAB оголосили в розшук</h1>
      <address>
        <time datetime="2019-11-29T15:54:00+00:00">29 Nov 2019, 15:54</time>
      </address>
      <p>Національне антикорупційне бюро України оголосило у розшук голову правління VAB банку Дениса Мальцева, а також ексочільницю спостережної ради банку Наталію Василюк</p>
      <p>Про це повідомили на сайті <a href="https://wanted.mvs.gov.ua/searchperson/details/?id=00193266918196503370">МВС </a>України. </p>
      <p>Згідно з даними МВС, Мальцев перебуває у розшуку з 21 листопада 2019 року.</p>
      <p>У реєстрі його вказали як особу, яка переховується від досудового розслідування. Главу правління підозрюють за ч. 5 ст. 191 (привласнення і розтрата майна) і ч. 3 ст. 209 (відмивання грошей) КК України.</p>
      <p>Денису Мальцеву загрожує позбавлення волі від 7 до 15 років з обмеженням права обіймати певні посади та з конфіскацією майна.</p>
      <p>Слідство встановило, що в жовтні 2014 року VAB Банк, віднесений до категорії проблемних банків, звернувся до Національного банку України з клопотанням надати йому стабілізаційний кредит під заставу нерухомого майна. Хоча VAB Банк не подав всіх необхідних для цього документів (програму фінансового оздоровлення банку), правління Нацбанку, всупереч вимогам законодавства, пристало на його пропозицію.</p>
      <p>Вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза, проведена під час досудового розслідування, встановила, що, реальна вартість заставленої нерухомості становить 72,62 млн грн проти 1,8 млрд грн, заявлених банком.</p>
      <p>За 40 днів потому, в листопаді 2014 року, НБУ визнав банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, VAB Банк не повернув.</p>
      <ul>
        <li>Нагадаємо, НАБУ оголосило власнику VAB Банку Бахматюку <a href="https://espreso.tv/news/2019/11/13/nabu_ogolosylo_pidozru_bakhmatyuku_ta_spilnyku">підозру </a>в розкраданні наданих Нацбанком 1,2 млрд грн рефінансування у 2014 році.</li>
        <li>22 листопада, <a href="https://espreso.tv/news/2019/11/22/pravookhoronci_ogolosyly_eksvlasnyka_vab_banku_bakhmatyuka_v_rozshuk">Бахматюк </a>був оголошений у розшук.</li>
        <li>Також, у справі VAB, затримували ексзаступника голови НБУ, чинного голову Райффайзен Банку Аваль <a href="https://espreso.tv/news/2019/11/12/golovu_rayffayzen_banku_aval_pysaruka_zatrymaly_ogolosyly_yomu_pidozru_ta_vidpustyly_leschenko">Писарука</a>. Суд призначив йому запобіжний захід у вигляді застави в розмірі 5 млн грн.</li>
      </ul>
    </article>
  </body>
</html>