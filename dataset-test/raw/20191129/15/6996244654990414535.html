<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/711473?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-29T15:46:48+00:00"/>
    <meta property="og:title" content="חזרה לעצמה: 74:77 לראשל&quot;צ על הפועל ת&quot;א"/>
    <meta property="og:description" content="קאמבק אדיר של שחקניו של גיא גודס ברבע האחרון מחק מינוס 16 והוביל את הכתומים לניצחון הירואיכדורסל ישראלי"/>
  </head>
  <body>
    <article>
      <h1>חזרה לעצמה: 74:77 לראשל"צ על הפועל ת"א</h1>
      <h2>קאמבק אדיר של שחקניו של גיא גודס ברבע האחרון מחק מינוס 16 והוביל את הכתומים לניצחון הירואי • אדם אריאל חתום על סל הניצחון המתוק עם 0.6 שניות לסיום • לאדומים נשאר רק להבין עד מתי הם ימשיכו להביך את עצמם במאני טיים</h2>
      <address><time datetime="2019-11-29T15:46:48+00:00">29 Nov 2019, 15:46</time> by <a rel="author" href="https://www.israelhayom.co.il/writer_articles?tid=222" target="_blank">אבי סגל</a></address>
      <p>מכבי ראשל"צ חזרה ממינוס 16 ברבע האחרון, בזכות ריצת 0:16, וניצחה בדרייב אין את הפועל ת"א 74:77. אם האדומים הפגינו לוזריות מביכה, בראשל"צ הפגין אדם אריאל ווינריות, כולל שלשת ניצחון עם 0.6 שניות לסיום.</p>
      <p> </p>
      <p>האורחת הגיעה למשחק הזה עם הפסד ליגה בודד, בעוד למארחת ניצחון בודד, כשהיא תקועה במקום האחרון. כעבור 40 דקות, קיבלנו הסבר למה זה המצב של שתי הקבוצות, כשגם החיזוק הטרי של האדומים, לטביוס וויליאמס, לא עזר בהופעת הבכורה בה קלע 2 נקודות בפחות מ-10 דקות על המגרש.</p>
      <p> </p>
      <p>שלוש ריצות עמדו במרכז המשחק המשוגע הזה. הראשונה הגיעה ברבע הראשון, כשהפועל ת"א טסה עם 4:18 ושלשות ללא הפסקה ל-19:32, כשמרק ליונס אחראי על 4 כאלה בדרך ל-16 בסיום הרבע הפותח.</p>
      <p> </p>
      <p>ראשל"צ לא התרגשה מהאקס חסר הרחמים וחזרה למשחק בעזרת ריבאונד התקפה (22 במשחק כולו) ודאבל דאבל של ג׳ונתן וויליאמס (16 נקודות ו-20 ריבאונדים) ועוז בלייזר (19 נקודות ו-16 ריבאונדים), שגם הוסיף 3 שלשות.</p>
      <p> </p>
      <p>הקבוצה שגודס הורידה את המינוס ל-57:54, ואז הגיעה הריצה השניה במשחק - 0:13 של האדומים, שעלו ליתרון שיא של 54:70, שוב בזכות היכולת של ליונס.</p>
      <p> </p>
      <p>אבל הפועל ת"א של העונה מתפרקת בקלות מדי, גם כשהמומנטום בצד שלה, והיתה בצד הלא נכון של הריצה השלישית. היא נתקעה וראתה את ראשל"צ תופרת 0:16 לשוויון עם שלוש דקות לסיום, כשהקבוצה של אריאל בית הלחמי לא מצליחה לקלוע במשך 5 דקות.</p>
      <p> </p>
      <p>כשהמשחק הפך לצמוד, הידיים האדומות רעדו יותר, ולמרות שהובילו שוב לרגע, מפגן השלשות של אדם אריאל (5 מ-9) העלה את ראשל"צ ל-73:74. אחרי שתומר גינת איזן מהקו, הגיעה ההתקפה האחרונה והמבולגנת של ראשל"צ, אבל בסיומה כאמור אריאל קבר עוד שלשה ואיתה את הפועל ת"א.</p>
      <p> </p>
      <p>ראשל"צ חוגגת בסיום בזכות ה-4:23 בשש דקות וחצי האחרונות. לבית הלחמי מנגד יש הרבה עבודה אחרי ששחקניו איבדו לא רק יתרון גדול, אלא גם את הראש.</p>
      <p> </p>
    </article>
  </body>
</html>