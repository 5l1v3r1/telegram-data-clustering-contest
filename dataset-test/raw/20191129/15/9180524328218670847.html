<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/belepokartyakat_olvas_cherry_secure_board_1_0.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-29T15:29:00+00:00"/>
    <meta property="og:title" content="Belépőkártyákat is olvas a Cherry Secure Board 1.0"/>
    <meta property="og:description" content="A billentyűzet vásárlói a Cherry-minőség élvezete mellett a dedikált RF/NFC és SmartCard olvasóik által elfoglalt helyet is felszabadíthatják."/>
  </head>
  <body>
    <article>
      <h1>Belépőkártyákat is olvas a Cherry Secure Board 1.0</h1>
      <address><time datetime="2019-11-29T15:29:00+00:00">29 Nov 2019, 15:29</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>Hi﻿rd﻿e﻿tés﻿</h3>
      <figure>
        <a href="https://track.adform.net/C/?bn=34459576;C=0">
          <img src="https://track.adform.net/adfserve/?bn=34459576;srctype=4;ord=[timestamp]"/>
        </a>
      </figure>
      <p>Különös szerzet lett a Cherry új, <a href="https://www.cherry.co.uk/cherry-secure-board-1-0.html">Secure Board 1.0</a> névre keresztelt billentyűzete, legalábbis dizájn szempontjából mindenképp eltér a megszokottaktól. Az alacsony profilú, teljes méretű klaviatúra leginkább szembetűnő érdekessége a felül elhelyezett terminál, amellyel Class 2 osztályú, ISO 7816 és ISO 14443 A/B szabványú RF, NFC és SmartCard kártyákat tudunk olvasni, illetve írni, így megspórolunk egy eszköznyi helyet az asztalunkon, ráadásul a kártyánk mindig szem előtt lesz.</p>
      <figure>
        <img src="https://prohardver.hu/dl/cnt/2019-11/156732/pic2.jpg"/>
      </figure>
      <p>A 458 x 188 x 46 mm kiterjedésű billentyűzetnek nem ez az egyetlen biztonsági funkciója, képes például a billentyűleütések titkosítására, így megakadályozva, hogy a keylogger programok információkat gyűjtsenek gépelés közben. Sajnos ez a megoldás egyelőre csak a Linux operációs rendszer által támogatott, de a fejlesztők már dolgoznak a Windows verzión. Az eszköz emellett megfelel az amerikai <a href="https://en.wikipedia.org/wiki/FIPS_201">FIPS 201</a> biztonságtechnikai szabványnak, a német BGI-650 ergonómiára vonatkozó irányelveknek, továbbá megkapta a német Blue Angel, környezetbarát termékeknek járó hitelesítést is.</p>
      <figure>
        <img src="https://prohardver.hu/dl/cnt/2019-11/156732/pic1.jpg"/>
      </figure>
      <p>A Cherry Secure Board 1.0 már rendelhető a gyártó partnereitől fekete és fehér színben, vételára 70 euró.</p>
    </article>
  </body>
</html>