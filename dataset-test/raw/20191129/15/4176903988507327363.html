<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/ponude-investitora-za-akcije-aramka-dostigle-44-mlrd-dolara/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:27:00+00:00"/>
    <meta property="og:title" content="Ponude investitora za akcije Aramka dostigle 44 mlrd dolara"/>
    <meta property="og:description" content="RIJAD - Kompanija Saudi Aramko do sada je dobila od investitora ponude za kupovinu njenih akcija u ukupnom iznosu od 44,3 milijarde dolara, saopštila je"/>
  </head>
  <body>
    <article>
      <h1>Ponude investitora za akcije Aramka dostigle 44 mlrd dolara</h1>
      <address><time datetime="2019-11-29T15:27:00+00:00">29 Nov 2019, 15:27</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>RIJAD – Kompanija Saudi Aramko do sada je dobila od investitora ponude za kupovinu njenih akcija u ukupnom iznosu od 44,3 milijarde dolara, saopštila je danas brokerska kompanija „Samba Kepital“, koja je glavni menadžer Inicijalne javne ponude (IPO) saudijskog naftnog giganta.</p>
      <p>Dosadašnja ukupna tražnja investitora veća je 1,7 puta od obima ponuđenih akcija, a institucionalni investitori mogu da dostavljaju ponude do 4. decembra, prenosi Rojters.</p>
      <p>Aramko je, kako se podseća, planirao da proda 1,5 odsto svojih akcija za 96 milijardi rijala (25,6 milijardi dolara), čime bi kompanija dostigla tržišnu vrednost od 1.700 milijardi dolara.</p>
      <p>Prvo ažuriranje liste zainteresovanih institucionalnih investitora pokazuje, prema saopštenju „Sambe“, da su od njih stigle ponude u vrednosti od 118,86 milijardi rijala (31,70 milijardi dolara).</p>
      <p>Što se tiče dela akcija namenjenog malim individualnim ulagačima, za koji je prijavljivanje zatvoreno u četvrtak, stigle su ponude u ukupnom iznosu od 47,4 milijarde rijala (12,64 milijarde dolara), što je oko 1,5 puta više od količine akcija ponuđenih malim investitorima.</p>
      <p>Mada je upis akcija premašio ponudu, nivo interesovanja je, po oceni Rojtersa, relativno prigušen u poređenu sa drugim saudijskim IPO-om. Britanska agencija napominje u tom kontekstu da je prilikom listiranja Nacionalne komercijalne banke Saudijske Arabije, 2014. godine, upis dela akcija namenjenog malim investitorima bio „prebukiran“ 23 puta.</p>
      <p>Aramko se oslanja na lokalnu i regionalnu tražnju kako bi realizovao svoj debi na berzi, nakon što je otkazao marketinške prezentacije izvan regiona Persijskog zaliva zbog manjka interesovanja stranih institucionalnih investitora.</p>
      <p>Rojters dodaje, pozivajući se na neimenovane izvore, da suvereni fondovi Abu Dabija i Kuvajta planiraju da investiraju Aramkov IPO, koji bi mogao da postane najveći na svetu ako obori rekord od 25 milijardi dolara, koliko je prikupila kineska kompanija Alibaba 2014. godine.</p>
      <p>(Tanjug)</p>
    </article>
  </body>
</html>