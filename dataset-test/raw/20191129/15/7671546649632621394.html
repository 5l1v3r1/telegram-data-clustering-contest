<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915529"/>
    <meta property="og:site_name" content="Dnevnik"/>
    <meta property="article:published_time" content="2019-11-29T15:50:00+00:00"/>
    <meta property="og:title" content="Od petka do petka: lov na salame, super babica premlatila vlomilca in bogastvo za smrdeče krave"/>
    <meta property="og:description" content="V tokratnem pregledu neobičajnih novic s področja črne kronike izpostavljamo lov novomeških policistov na ukradene suhomesnate izdelke, 82-letno Američanko, ki je tako premlatila mladega vlomilca, da so ga (praznih rok) s kraja odpeljali kar v rešilcu, sledi zgodba s francoskega podeželja, kjer mora kmet zaradi smradu svojih krav sosedom plačati visoko odškodnino, pa nesrečna vožnja nemškega upokojenca, ki je kuverto z 20 tisoč evri pozabil na strehi vozila in odpeljal. Pregled zaključujemo z zgodbo pilota, ki je imel pri strmoglavljenju letala na daljnovod več sreče kot pameti."/>
  </head>
  <body>
    <article>
      <h1>Od petka do petka: lov na salame, super babica premlatila vlomilca in bogastvo za smrdeče krave</h1>
      <address><time datetime="2019-11-29T15:50:00+00:00">29 Nov 2019, 15:50</time> by <a rel="author">Tamara Krivec</a></address>
      <p>
        <b>V tokratnem pregledu neobičajnih novic s področja črne kronike izpostavljamo lov novomeških policistov na ukradene suhomesnate izdelke, 82-letno Američanko, ki je tako premlatila mladega vlomilca, da so ga (praznih rok) s kraja odpeljali kar v rešilcu, sledi zgodba s francoskega podeželja, kjer mora kmet zaradi smradu svojih krav sosedom plačati visoko odškodnino, pa nesrečna vožnja nemškega upokojenca, ki je kuverto z 20 tisoč evri pozabil na strehi vozila in odpeljal. Pregled zaključujemo z zgodbo pilota, ki je imel pri strmoglavljenju letala na daljnovod več sreče kot pameti.</b>
      </p>
      <h3>Lov na salame</h3>
      <p>S sobote na nedeljo ponoči so trije neznanci vlomili v objekt v Gržeči vasi, kjer so iz zamrzovalne skrinje ukradli suhomesnate izdelke. Lastnik je o tem obvestil novomeško policijo in jim še zaupal, da je trojica s plenom pobegnila v gozd. Pripoved malce spominja na zgodbo o Zlatolaski in treh medvedkih, a v nasprotno smer. Kakor koli – policisti so se podali na lov za kradljivci klobas in drugih dobrot. Na območju so ustavili več vozil, med njimi tudi kombi, v katerem so odkrili večjo količino suhomesnatih izdelkov. Peterica v avtu ni znala pojasniti, kako se je meso znašlo v njihovem vozilu in od kod prihaja. Blago so policisti zasegli in ga vrnili okradenemu, lačne osumljence, stare od 16 do 42 let, pa bodo preganjali zaradi tatvine.</p>
      <h3>Superbabica premlatila vlomilca</h3>
      <p>Starejši bralci se boste zagotovo spomnili serije iz 80. let s superbabico v glavni vlogi, ki je z malo truda in posebno močjo branila sosesko pred zlikovci. Glavna igralka Gudrun Ure, danes stara 93 let, je čez lužo dobila konkurenco. A ne na televiziji. Tako pravo, iz mesa in krvi, ki je postala strah in trepet zlikovcev v ameriškem Rochesterju. Dvainosemdesetletna Willie Murphy se je namreč več kot uspešno postavila po robu mlademu vlomilcu, ki si je za tarčo izbral napačno hišo. V četrtek zvečer jo je tik pred spanjem zmotilo tolčenje po vratih. Poklicala je policijo, mladenič pa je medtem podrl vrata. Zagotovo mu je bilo nemudoma žal. Gospa ga je najprej napadla s kavno mizico, jo zlomila na njem in ga premlatila z eno od kovinskih nogic. Ko je skušal pobegniti, ga je naskočila, ga onesposobila tako, da mu je brizgnila šampon v obraz, nato pa se nanj spravila še z metlo. Premagani vlomilec je na policiste počakal na tleh dnevne sobe, kraj zločina je zapustil v rešilcu in praznih rok. Morda je smiselno za konec povedati še tole – vse prej kot običajna upokojenka že dolga leta dviguje uteži. Dvigne lahko več kot sto kilogramov.</p>
      <h3>Premoženje za smrdeče krave</h3>
      <p>Po desetih letih se je končala sodna bitka francoskega kmeta, ki mora zaradi smrdečih krav plačati 8000 evrov kazni. Že šest generacij družine Bardy je kmetovalcev, tradicijo nadaljuje tudi Nicolas, ki ima razdražljive sosede. Ti so se namreč pritožili, da iz njegovega hleva neverjetno grozno smrdi. Kako tudi ne bi? V njem je hranil seno, zraven je na kup nalagal gnoj. Višje sodišče ga je spoznalo za krivega povzročitve »nenormalnega motenja sosedov«, mu naložilo 6000 evrov kazni odškodnine, za dva tisočaka pa se je nabralo sodnih stroškov. Sodniki so se sicer strinjali, da je vonj po hlevu na podeželju nekaj običajnega, a da je ta skoraj tik pod oknom sosedov prešel vse normalne okvire. »Neumnost je tista, ki je prešla mejo,« je sodbo komentiral Bardy. Zmaga za sosede, poraz za mukice.</p>
      <h3>Na strehi pozabil 20 tisočakov</h3>
      <p>Iz tujine prihaja še ena žalostna zgodba. Čeprav Nemci menda radi nosijo s seboj večje količine gotovine, pa 20.000 evrov v kuverti vendarle ni nekaj običajnega. Devetinšestdesetletni upokojenec je po navedbah policije denar dvignil, da bi si kupil nov avto, kuverto pozabil na strehi vozila in se odpeljal. Policija poštenega najditelja prosi, naj denar vrne. Pri nas je zakonodaja glede tega jasna – najdbo denarja je treba prijaviti policiji in bankovce predati, če pa po letu dni ne najdejo lastnika, lahko gotovino obdrži tisti, ki mu je padla z neba.</p>
      <h3>Z žic bingljal z glavo navzdol</h3>
      <p>Sredi tedna je blizu Dravograda slovensko vojaško letalo pilatus med usposabljanjem med nizkim preletom zadelo žice daljnovoda, nato pa varno pristalo na mariborskem letališču. Poškodovanih ni bilo, je pa 13 ljudi ostalo brez elektrike. Veliko bolj dramatična zgodba se je odvila nekaj dni prej v ameriški Minnesoti, kjer je 65-letni domačin z manjšim letalom »strmoglavil« v daljnovod. Na njegovo srečo se je eno od koles zapletlo v žice, letalo pa na njih obviselo. Pilota so kmalu rešili, strmoglavljenje je preživel nepoškodovan.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914061/kronika/od-petka-do-petka-med-opravljanjem-potrebe-padel-v-jarek-popil-nakradeno-robo-in-zaspal"/>
        <a href="https://www.dnevnik.si/1042912567/kronika/od-petka-do-petka-kraja-postrvi-grobarji-kot-zobarji-in-vozniki-po-nauk-v-mrtvasnico"/>
      </related>
    </article>
  </body>
</html>