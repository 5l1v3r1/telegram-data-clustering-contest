<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/tehnes/sinema/221061_ta-zizania-gyrizoyn-tis-dikes-toys-tainies"/>
    <meta property="og:site_name" content="Efsyn.gr"/>
    <meta property="article:published_time" content="2019-11-29T15:41:00+00:00"/>
    <meta property="og:title" content="Τα «ζιζάνια» γυρίζουν τις δικές τους ταινίες"/>
    <meta property="og:description" content="Είναι δημοφιλές, είναι διαφορετικό, είναι ψυχαγωγικό και κυρίως προσφέρει τη βιωματική εμπειρία της δημιουργίας σε εκατοντάδες παιδιά και εφήβους, που όχι απλώς παρακολουθούν τις προβολές του αλλά συμμετέχουν με τις δικές τους, προσωπικές ή συλλογικές, ταινίες."/>
  </head>
  <body>
    <article>
      <h1>Τα «ζιζάνια» γυρίζουν τις δικές τους ταινίες</h1>
      <address><time datetime="2019-11-29T15:41:00+00:00">29 Nov 2019, 15:41</time> by <a rel="author">Βασιλική Τζεβελέκου</a></address>
      <p>Είναι δημοφιλές, είναι διαφορετικό, είναι ψυχαγωγικό και κυρίως προσφέρει τη βιωματική εμπειρία της δημιουργίας σε εκατοντάδες παιδιά και εφήβους, που όχι απλώς παρακολουθούν τις προβολές του αλλά συμμετέχουν με τις δικές τους, προσωπικές ή συλλογικές, ταινίες.</p>
      <p>Είναι το 22ο Φεστιβάλ Κινηματογράφου Ολυμπίας για Παιδιά και Νέους που ξεκινάει αύριο (30/11-7/12) μαζί με τη 19η Ευρωπαϊκή Συνάντηση Νεανικής Οπτικοακουστικής Δημιουργίας Camera Zizanio. Με επίκεντρο τον Πύργο και τη γειτονική Αμαλιάδα εξακτινώνεται σε 17 πόλεις συνολικά και για πρώτη φορά σε τέσσερα νησιά.</p>
      <p>Η γνωστή «τριανδρία» του Φεστιβάλ Ολυμπίας, δηλαδή οι θεμελιωτές του, ο Δημήτρης Σπύρου, ο Νίκος Θεοδοσίου και ο Χρήστος Κωνσταντόπουλος, έβαλε τα δυνατά της για άλλη μία ολοκληρωμένη γιορτή του σινεμά που προσφέρει την κινηματογραφική απόλαυση αλλά στοχεύει να αφυπνίσει τις συνειδήσεις των παιδιών και να διευρύνει το γνωστικό πεδίο τους.</p>
      <figure>
        <img src="https://www.efsyn.gr/sites/default/files/images/2019/11/she_who_wasnt_tamed.jpg"/>
        <figcaption>«She Who Wasn’t Tamed»</figcaption>
      </figure>
      <p>Φέτος θα διαγωνιστούν 86 ταινίες (μεγάλου και μικρού μήκους, μυθοπλασίας, animation, ντοκιμαντέρ) από 59 χώρες και στην Camera Zizanio 239 ταινίες που γύρισαν παιδιά από 48 χώρες (106 ταινίες από την Ελλάδα, 102 από την υπόλοιπη Ευρώπη και 31 από Αμερική, Αυστραλία, Αφρική, Ασία), ενώ διοργανώνονται πλήθος εκδηλώσεων και κινηματογραφικών εργαστηρίων για όλες τις ηλικίες (αναλυτικά στο<b> www.olympiafestival.gr</b>).</p>
      <figure>
        <img src="https://www.efsyn.gr/sites/default/files/images/2019/11/a_tiger_with_no_stripes.jpg"/>
      </figure>
      <p>Η τελετή έναρξης στον κινηματογράφο «Απόλλων» (Σάββατο 30/11, στις 8.30 μ.μ.) θα γίνει με τη βραβευμένη ταινία animation του Αντώνη Νούσια «Βίαιη εξίσωση» (2019) και την πρώτη ταινία του Κώστα Φέρρη, «Τα ματόκλαδά σου λάμπουν», καθώς είναι τιμώμενος σκηνοθέτης του φεστιβάλ. Καθ’ όλη τη διάρκειά του αναμένονται αντιπροσωπείες μαθητών και καθηγητών από την Ελλάδα και χώρες του εξωτερικού, ενώ στις καλλιτεχνικές αφίξεις ξεχωρίζει εκείνη του διάσημου Δανού Γιάνικ Χάστρουπ, παλιού φίλου της διοργάνωσης, καθώς πρόκειται για τον δημιουργό του επίσημου σποτ του φεστιβάλ που «ντύνει» η μουσική του Νίκου Κυπουργού.</p>
      <p>Να θυμίσουμε ότι η είσοδος είναι δωρεάν για όλες τις εκδηλώσεις της διοργάνωσης που φέτος εξαπλώνεται σε Αγρίνιο, Αίγιο, Καλαμάτα, Κόρινθο, Μεσολόγγι, Λεχαινά, Ζαχάρω, Γαστούνη, Σπάρτη, Στυμφαλία, Δημητσάνα, σε δεκάδες χωριά και για πρώτη φορά στα νησιά: Κω, Λέσβο (Πλωμάρι), Σαντορίνη και Ζάκυνθο.</p>
      <p>Για τους Αθηναίους που αδημονούν, οι βραβευμένες ταινίες θα προβληθούν στην Ταινιοθήκη της Ελλάδος τον Ιανουάριο.</p>
      <table bordered="">
        <tr>
          <th align="center">
            <b>ΧΡΗΣΤΟΣ ΚΩΝΣΤΑΝΤΟΠΟΥΛΟΣ</b>
          </th>
        </tr>
        <tr>
          <td><u><a href="https://www.efsyn.gr/sites/default/files/images/2019/11/konstantopoulos.jpg"><pic src="https://www.efsyn.gr/sites/default/files/images/2019/11/konstantopoulos.jpg"/><br/></a></u><br/><b>«Στόχος η μόνιμη στέγη στις αποθήκες του ΑΣΟ»<br/></b><br/>Πριν από είκοσι δύο χρόνια, όταν ξεκινούσε το Διεθνές Φεστιβάλ Κινηματογράφου Ολυμπίας για Παιδιά και Νέους, λίγοι στον Πύργο και την ευρύτερη περιοχή πίστεψαν σ’ αυτό. Στη δύναμη της σχέσης του με το κοινό και στις δυνατότητές του να εξελιχθεί σε μια υποδειγματική περίπτωση πολιτιστικής αποκέντρωσης και παράλληλα να καθιερωθεί διεθνώς ως ένα από τα σημαντικότερα στο είδος του παιδικού και εφηβικού κινηματογράφου.<br/><br/>Ανάμεσά τους ήταν ο Χρήστος Κωνσταντόπουλος (γεννημένος στον Πύργο), δημοσιογράφος, ιδρυτικό μέλος του Νεανικού Πλάνου και σωματείων για τα γράμματα, τις τέχνες και την προστασία του περιβάλλοντος, εκδότης του λογοτεχνικού περιοδικού «Αλφειός» και άλλων δράσεων και δραστηριοτήτων.<br/><br/>Στο Φεστιβάλ Ολυμπίας είναι η ήρεμη κινητήρια δύναμη, ο οργανωτικός υπεύθυνος, μέλος της τριμελούς Γραμματείας και πρόεδρος της ΚΟΙΝΣΕΠ του φεστιβάλ. Συνομιλήσαμε μαζί του για το τολμηρό όνειρο της μόνιμης στέγης του φεστιβάλ στις αποθήκες του ΑΣΟ, το βιομηχανικό συγκρότημα κτιρίων των αρχών του 20ού αιώνα που βρίσκεται στο κέντρο του Πύργου, για το παρόν και το μέλλον της διοργάνωσης.<br/><br/><b>• Οταν ξεκινούσατε φανταζόσασταν ότι θα υπάρξει τόσο μακρά διαδρομή ή αυτός ήταν από την αρχή ο στόχος σας;<br/></b><br/>Ηταν ο στόχος. Ο Δημήτρης Σπύρου είχε περιγράψει σαφώς το πλαίσιο και τους στόχους μέσα στους οποίους επρόκειτο να κινηθούμε και δουλέψαμε σκληρά πάνω σ’ αυτό. Βεβαίως δεν μπορούσα να φανταστώ ότι ύστερα από 22 χρόνια θα εξακολουθούσα να βρίσκομαι στο φεστιβάλ, αλλά ο πυρήνας των πραγμάτων που γίνονται σήμερα είχε σχεδιαστεί από τότε. Δεν είναι κάτι που έτυχε, είναι κάτι που σχεδιάστηκε, δουλέψαμε και πέτυχε.<br/><br/><b>• Εκτός από τη δουλειά και τον σχεδιασμό, ποιος άλλος παράγοντας συνέβαλε στην επιτυχία και τη μακροημέρευση;<br/></b><br/>Τα παιδιά που ανατροφοδοτούσαν το φεστιβάλ και η εκπαιδευτική κοινότητα ήταν οι μεγάλοι σύμμαχοί μας. Οι εκπαιδευτικοί αντιλήφθηκαν από την πρώτη στιγμή την επίδρασή του και το στήριξαν. Παρότρυναν τα παιδιά να συμμετέχουν και εκείνα στη συνέχεια έδειξαν τον δρόμο στους γονείς τους. Την εποχή που ξεκινούσαμε, σε όλη την ελληνική περιφέρεια οι κοινωνίες ήταν διστακτικές, ίσως και αρνητικές απέναντι σε πρωτοβουλίες που ξεπερνούν τα καθιερωμένα και κοινώς αποδεκτά πρότυπα.<br/><br/>Συνήθως παρακολουθούν από απόσταση ασφαλείας τα γεγονότα, τις αλλαγές που έρχονται στον κόσμο, ενώ στον πυρήνα των κοινωνικών σχέσεων αποφεύγουν την αμφισβήτηση των παγιωμένων καταστάσεων και τη διατάραξη του status quo.<br/><br/>Αυτές οι αντιλήψεις διέτρεχαν οριζόντια ένα κομμάτι της τοπικής κοινωνίας, την ίδια στιγμή που ένα άλλο κομμάτι φωτισμένων πολιτών, μειοψηφία βέβαια, κινήθηκε στον αντίποδα και επιχείρησε να συνδέσει την πόλη με το πνευματικό νήμα των περασμένων εποχών. Και πάλι όμως θεωρούσαν το επιχείρημα θνησιγενές, έλεγαν δεν μπορεί να ξεκινήσει από εδώ κάτι τέτοιο.<br/><br/><b>• Η μεταστέγαση στις αποθήκες του ΑΣΟ σε τι φάση βρίσκεται;<br/></b><br/>Σε πολύ καλή. Καταλύτης ήταν η προγραμματική σύμβαση που υπογράψαμε το 2017 με το υπουργείο Πολιτισμού και την Περιφέρεια Δυτικής Ελλάδας για τη διοργάνωση του φεστιβάλ. Διεκδικούσαμε πάντα να θεσμοθετηθεί από την πολιτεία. Διότι δεν μπορεί το βάρος ενός τέτοιου θεσμού να το κουβαλούν στις πλάτες τους 3-4 άνθρωποι.<br/><br/>Αφού υπογράψαμε τη σύμβαση, υποβάλαμε στην τότε κυβέρνηση την πρότασή μας για τις αποθήκες ΑΣΟ -η πρώτη φορά ήταν το 2005- που δεν είναι απλά να στεγαστούμε, αλλά να κάνουμε τον Πύργο τόπο συνάντησης νέων ανθρώπων όλο τον χρόνο. Σε μακροπρόθεσμο επίπεδο θα επιδιώξουμε τον επανασχεδιασμό του χάρτη της δημόσιας εκπαίδευσης με τη δημιουργία καλλιτεχνικού σχολείου και σχολής τριτοβάθμιας εκπαίδευσης προσανατολισμένων στον κινηματογράφο, στην ψηφιακή τεχνολογία, στα ΜΜΕ.<br/><br/>Την ανακοίνωση είχε κάνει τον Ιανουάριο του 2018 ο τότε πρωθυπουργός Αλέξης Τσίπρας, στο Αναπτυξιακό Συνέδριο Δυτικής Ελλάδας, στην Πάτρα. Το ευτύχημα είναι ότι η νέα περιφερειακή αρχή -είναι ο φορέας υλοποίησης- το είχε εντάξει στο πρόγραμμά της πριν κάνουμε οποιαδήποτε συζήτηση. Ο αντιπεριφερειάρχης, που είναι πάντα ο πρόεδρος της Οργανωτικής Επιτροπής του φεστιβάλ, έχει πει ότι θεωρεί τη διοργάνωση το σημαντικότερο γεγονός της περιφέρειας.<br/><br/><b>• Το μέλλον του φεστιβάλ πώς το οραματίζεστε;<br/></b><br/>Η παρούσα τριμελής Γραμματεία έχει βάλει στόχο να πάρει σάρκα και οστά το έργο στις αποθήκες ΑΣΟ. Για να κάνουμε κι εμείς βήματα πίσω και να δώσουμε χώρο στη νέα γενιά στελεχών που είναι σε θέση να το αναλάβει και να το πάει πολύ πιο μακριά από εκεί που το πήγαμε εμείς.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/sinema/180793_festibal-olympias-stin-tainiothiki"/>
        <a href="https://www.efsyn.gr/tehnes/sinema/7514_montazieres-kameres-kai-paihnidi-arhizei"/>
        <a href="https://www.efsyn.gr/tehnes/sinema/216789_apo-ta-paidika-horia-sos-mehri-soyfli"/>
        <a href="https://www.efsyn.gr/tehnes/sinema/213904_mikros-kinimatografos-se-zontani-syndesi"/>
        <a href="https://www.efsyn.gr/tehnes/sinema/210640_arhizei-ethniko-festibal-gia-toys-mikromikades"/>
        <a href="https://www.efsyn.gr/tehnes/sinema/205689_skeftomai-na-gyriso-akomi-mia-tainia-stin-andro"/>
      </related>
    </article>
  </body>
</html>