<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2588981/u-ternopoli-dla-oplati-za-gaz-vstanovlat-terminali-samoobslugovuvanna"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-29T15:30:00+00:00"/>
    <meta property="og:title" content="У Тернополі для оплати за газ встановлять термінали самообслуговування"/>
    <meta property="og:description" content="У Терноплі припинять свою роботу розрахункові каси"/>
  </head>
  <body>
    <article>
      <h1>У Тернополі для оплати за газ встановлять термінали самообслуговування</h1>
      <address><time datetime="2019-11-29T15:30:00+00:00">29 Nov 2019, 15:30</time> by <a rel="author">Антоніна Албул</a></address>
      <p>
        <i>Від вчорашнього дня тернополяни вже не зможуть оплатити за спожитий природний газ у розрахункових  касах спеціалізованих підприємств.</i>
      </p>
      <p>А саме, припинять свою роботу розрахункові каси ДП «Газпостач» ПрАТ «Тернопільміськгаз» за адресою вулиця М. Шептицького, 20 та на вулиці Родини Барвінських, 4. Як зізнається директор ДП «Газпостач» ПрАТ «Тернопільміськгаз» Віталій Бобрівець, у підприємстві хвилюються за той незначний відсоток споживачів, які звикли користатися саме цим способом оплати за спожитий природний газ.</p>
      <ul>
        <li>Зміни – це рух вперед, – каже він. – Ми крокуємо в ногу з часом, а зміни у діяльності підприємства завжди торкаються і наших споживачів. Відтепер ми пропонуємо їм альтернативні варіанти оплати за спожитий природний газ – оплату на пошті, у банківських установах чи за допомогою інтернету. Тернопіль – чи не єдине місто, у якому ми намагалися максимально довго зберегти розрахункові каси для зручності усіх категорій наших споживачів. Втім, з кожним днем все більше тернополян послуговуються сучасними можливостями проведення оплати за комунальні послуги, тому доцільність функціонування кас зменшилася. Але ми зробимо все залежне від нас, щоб закриття розрахункових кас не було болісним для тих, хто звик до них.</li>
      </ul>
      <p>Як розповідає Віталій Бобрівець, в установах, де раніше діяли каси, планується встановити термінали самообслуговування для оплати готівкою або карткою.</p>
      <ul>
        <li>У банківських установах я з великою приємністю та повагою дивлюся на літніх людей, які справно користуються сучасними можливостями для проведення оплати за спожиті комунальні послуги. Зараз нікого не дивує те, що пенсіонери отримують кошти чи проводять оплату у терміналах самообслуговування, користуються мобільним зв’язком, опановують соцмережі. Тому ми впевнені, що проблем не виникатиме. Однак після встановлення терміналів у приміщеннях ДП «Газпостач» ПрАТ «Тернопільміськгаз» (на вул. М. Шептицького, 20 та на вул. Родини Барвінських, 4), ми подбаємо про те, щоб наші консультанти допомагали всім, хто потребує, проводити розрахунок швидко та безпечно. Також сподіваємося, що збільшиться відсоток користувачів, які здійснюють оплату за допомогою інтернету, зокрема – у «Особистому кабінеті», – каже Віталій Бобрівець.</li>
      </ul>
      <p>До слова, ДП «Газпостач» ПрАТ «Тернопільміськгаз» було одним із перших в Україні, де для зручності споживачів було запроваджено «Особистий кабінет» – сервіс для онлайн оплати за комунальні послуги та подачі показників на сайті gazpostach.te.ua.</p>
      <ul>
        <li>Скористатися сервісом на сайті можна після проходження простої процедури реєстрації. Щоб зареєструватися, потрібно ввести номер особового рахунку ( він зазначений на квитанції про оплату послуг газопостачання), логін, пароль та адресу електронної скриньки, – розповідає фахівець. –  На електронну споживача пошту прийде лист-підтвердження з посиланням для активації профілю. Після реєстрації споживачі можуть, авторизувавшись, заходити в “Особистий кабінет” ввівши лише логін і пароль. Сподіваємося на розуміння тернополян та бажання рухатися вперед разом з нами попри усі труднощі. Адже попри значну заборгованість від краян та ряд інших проблем, ми продовжуємо забезпечувати постачання газу у Тернополі та Тернопільському районі. Користуючись нагодою, також хочу щиро подякувати кожному споживачу, який відповідально сплачує за спожитий природний газ.</li>
      </ul>
      <p>Нагадуємо, що після 27 листопада готівковий розрахунок за спожитий газ можна буде здійснити у банківських установах та у відділеннях АТ « Укрпошта».</p>
      <p>Для безготівкової оплату за спожитий природний газ радимо скористатися «Особистим кабінетом» на сайті підприємства <a href="http://gazpostach.te.ua/">gazpostach.te.ua</a>,  системою eps.org.ua чи oplata.te.ua</p>
      <p>Нагадуємо, що оплату за газ варто здійснювати  у проміжку між 10 та 20 числом місяця, наступного за розрахунковим.</p>
    </article>
  </body>
</html>