<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nacpoliciya-i-sbu-proveli-obshuk-v-ofisi-ukrgazvidobuvannya-331356_.html"/>
    <meta property="og:site_name" content="DT.ua"/>
    <meta property="article:published_time" content="2019-11-29T15:26:00+00:00"/>
    <meta property="og:title" content="Нацполіція і СБУ провели обшук в офісі &quot;Укргазвидобування&quot;"/>
    <meta property="og:description" content="Компанія заявила про вилучення комп'ютерної техніки.  "/>
  </head>
  <body>
    <article>
      <h1>Нацполіція і СБУ провели обшук в офісі "Укргазвидобування"</h1>
      <h2>Компанія заявила про вилучення комп'ютерної техніки.  </h2>
      <address>
        <time datetime="2019-11-29T15:26:00+00:00">29 Nov 2019, 15:26</time>
      </address>
      <p>Національна поліція і Служба безпеки України провели обшуки в апараті <b>управління АТ "Укргазвидобування",</b> повідомила в п'ятницю прес-служба компанії. Причини обшуку не називалися, але компанія заявила про вилучення комп'ютерної техніки, що не було передбачено постановою про обшук.</p>
      <p>"Вранці 29 листопада 2019 року в апараті управління компанії пройшов обшук Національною поліцією та Службою безпеки України", – йдеться в повідомленні "Укргазвидобування".</p>
      <p>СБУ підтвердила проведення обшуків в офісі АТ "Укргазвидобування" і запевнила, що все в рамках законодавства.</p>
      <p>"За матеріалами СБУ Нацполіція проводить слідчі дії. Все відбувається у рамках чинного законодавства. Деталі після завершення слідчих дій", - повідомили у відомстві.</p>
      <p>"Укргазвидобування", 100% акцій якого належить НАК "Нафтогаз України", є найбільшою газовидобувною компанією країни, що забезпечує близько 75% загального видобутку газу в країні.</p>
      <p>Раніше повідомлялося, що слідчі Державного бюро розслідувань спільно з співробітниками Служби безпеки та Національної поліції зафіксували факт <a href="https://dt.ua/UKRAINE/posadovci-ukrgazvidobuvannya-zaroblyali-na-nezakonniy-utilizaciyi-nebezpechnih-vidhodiv-sbu-323252_.html"><b>участі чиновників АТ "Укргазвидобування" в організації схеми незаконного заробітку на утилізації небезпечних відходів буріння</b></a>.</p>
      <p>За версією слідства, упродовж 2017-2019 років комерційна організація захоронювала отруйні бурові шлами, що підлягають спеціалізованій утилізації, на звичайному полігоні твердих побутових відходів на Полтавщині. Кошти, виділені "Укргазвидобуванням" на спецутилізацію, привласнювалися представниками АТ і відповідної організації.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>