<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/29/844950"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T15:52:00+00:00"/>
    <meta property="og:title" content="ভারতের সহায়তায় বাংলাদেশে ১২টি হাইটেক পার্ক হবে"/>
    <meta property="og:description" content="বাংলাদেশে নিযুক্ত ভারতীয় হাইকমিশনার রিভা গাঙ্গুলী দাস বলেছেন, বাংলাদেশের জিডিপি প্রবৃদ্ধি ক্রমেই বাড়ছে। ভারত ও বাংলাদেশের দুই প্রধানমন্ত্রীর সৌহার্দ্যের ভিত্তিতে ভারত সরকারের একশ ৯৩ মিলিয়ন ডলার সহায়তায় আগামী চার বছরে বাংলাদেশে ১২টি হাইটেক পার্ক নির্মাণ করা হবে। এগুলোতে ভারত ও বাংলাদেশের সমন্বয়ে ৩০ হাজার যুবককে প্রশিক্ষণের মাধ্যমে দক্ষ আইটি জনশক্তি হিসেবে তৈরি করা হবে। গতকাল বৃহস্পতিবার রাতে চেম্বার ভবনে রংপুর চেম্বার অব কর্মাস অ্যান্ড ইন্ডাস্ট্রিজ আয়োজিত মতবিনিময় সভায় প্রধান অতিথির বক্তব্যে এসব কথা বলেন তিনি। এসময় রিভা গাঙ্গুলী দাস ভারতে বাংলাদেশি পণ্যের রপ্তানি বাড়াতে পণ্যের বৈচিত্রকরণের ওপর জোর দেন। পাশাপাশি দ্বিপাক্ষিক আমদানি-রপ্তানি বাণিজ্যের ক্ষেত্রে ব্যবসায়ীদের বিরাজমান সমস্যাগুলো নিরসনে পর্যায়ক্রমে কার্যকর উদ্যোগ গ্রহণ করা হবে বলে ব্যবসায়ী নেতাদের আশ্বস্ত করেন। হাইকমিশনার বলেন, মৈত্রী এক্সপ্রেস ট্রেনটি ঢাকা থেকে সপ্তাহে পাঁচ বার ভারতে যাতায়াত করছে। কিন্তু তা বাড়িয়ে ছয় দিন করা হবে। একই সঙ্গে খুলনা থেকে কলকাতাগামী মৈত্রী সপ্তাহে এক দিনের পরিবর্তে দু’দিন করা হবে। এ ছাড়াও দুই দেশের সম্পর্ক আরো জোরদার করার…"/>
  </head>
  <body>
    <article>
      <h6 class="kicker">রংপুরে ভারতীয় হাইকমিশনার</h6>
      <h1>ভারতের সহায়তায় বাংলাদেশে ১২টি হাইটেক পার্ক হবে</h1>
      <address><time datetime="2019-11-29T15:52:00+00:00">29 Nov 2019, 15:52</time> by <a rel="author">রংপুর অফিস</a></address>
      <p>বাংলাদেশে নিযুক্ত ভারতীয় হাইকমিশনার রিভা গাঙ্গুলী দাস বলেছেন, বাংলাদেশের জিডিপি প্রবৃদ্ধি ক্রমেই বাড়ছে। ভারত ও বাংলাদেশের দুই প্রধানমন্ত্রীর সৌহার্দ্যের ভিত্তিতে ভারত সরকারের একশ ৯৩ মিলিয়ন ডলার সহায়তায় আগামী চার বছরে বাংলাদেশে ১২টি হাইটেক পার্ক নির্মাণ করা হবে। এগুলোতে ভারত ও বাংলাদেশের সমন্বয়ে ৩০ হাজার যুবককে প্রশিক্ষণের মাধ্যমে দক্ষ আইটি জনশক্তি হিসেবে তৈরি করা হবে।</p>
      <p>গতকাল বৃহস্পতিবার রাতে চেম্বার ভবনে রংপুর চেম্বার অব কর্মাস অ্যান্ড ইন্ডাস্ট্রিজ আয়োজিত মতবিনিময় সভায় প্রধান অতিথির বক্তব্যে এসব কথা বলেন তিনি। এসময় রিভা গাঙ্গুলী দাস ভারতে বাংলাদেশি পণ্যের রপ্তানি বাড়াতে পণ্যের বৈচিত্রকরণের ওপর জোর দেন। পাশাপাশি দ্বিপাক্ষিক আমদানি-রপ্তানি বাণিজ্যের ক্ষেত্রে ব্যবসায়ীদের বিরাজমান সমস্যাগুলো নিরসনে পর্যায়ক্রমে কার্যকর উদ্যোগ গ্রহণ করা হবে বলে ব্যবসায়ী নেতাদের আশ্বস্ত করেন।</p>
      <p>হাইকমিশনার বলেন, মৈত্রী এক্সপ্রেস ট্রেনটি ঢাকা থেকে সপ্তাহে পাঁচ বার ভারতে যাতায়াত করছে। কিন্তু তা বাড়িয়ে ছয় দিন করা হবে। একই সঙ্গে খুলনা থেকে কলকাতাগামী মৈত্রী সপ্তাহে এক দিনের পরিবর্তে দু’দিন করা হবে। এ ছাড়াও দুই দেশের সম্পর্ক আরো জোরদার করার জন্য আরো কার্যক্রম গ্রহণ করা হচ্ছে। </p>
      <p>রংপুর চেম্বারের সভাপতি মোস্তফা সোহরাব চৌধুরী টিটুর সভাপতিত্বে মতবিনিময় সভায় আরো বক্তব্য রাখেন রংপুর চেম্বারের সিনিয়র সহসভাপতি মোজতোবা হোসেন রিপন, রংপুর চেম্বারের সাবেক সভাপতি ও এফবিসিসিআইয়ের সাবেক ভাইস প্রেসিডেন্ট মোস্তফা আজাদ চৌধুরী বাবু, ব্যবসায়ী ময়েন উদ্দিন ও গোলাম রব্বানী জুলফি।</p>
    </article>
  </body>
</html>