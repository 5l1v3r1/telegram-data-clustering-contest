<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/29/lorenzo-sulla-luna-jovanotti-lancia-il-nuovo-album-di-cover-7-958730.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-29T15:15:58+00:00"/>
    <meta property="og:title" content="&quot;Lorenzo sulla Luna&quot;, Jovanotti lancia il nuovo album di cover"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Musica</h6>
      <h1>"Lorenzo sulla Luna", Jovanotti lancia il nuovo album di cover</h1>
      <h2>Nel disco i brani più celebri dedicati negli anni al satellite terrestre: da Domenico Modugno a Lucio Dalla, da Ornella Vanoni a Fred Buscaglione</h2>
      <address>
        <time datetime="2019-11-29T15:15:58+00:00">29 Nov 2019, 15:15</time>
      </address>
      <p>Un album "perfetto alla fine di un anno così pazzesco": Jovanotti lancia "Lorenzo sulla Luna", nuovo disco che segna una svolta nella produzione del cantante.</p>
      <p>"Due sono le cose non farei mai - spiega Lorenzo -: un album di cover e un 'album concept'. E infatti eccomi qua, con un disco appena fatto tra le mani, ed è un concept album di cover!".</p>
      <p>"Quando l'abbiamo registrato - prosegue poi - non era detto che sarebbe uscito, era un mio trip personale, volevo concentrare la mia attenzione sul satellite terrestre, a 50 anni dall'Apollo 11, come un modo per esplorare uno spazio, che poi ogni spazio è sempre 'lo spazio'. Passata l'estate con tutto il suo incredibile delirio lo abbiamo riascoltato e quel vuoto è entrato in risonanza con il silenzio improvviso che si era fatto in me dopo tutto il casino di Jova Beach, quindi mi è sembrato perfetto da pubblicare alla fine di un anno così pazzesco".</p>
      <p>Ed ecco i brani che Lorenzo ha scelto per questo nuovo progetto: "Notte di luna calante" (Domenico Modugno, 1968); "Luna" (Gianni Togni, 1980); "Accendi una luna nel cielo" (Ornella Vanoni, 1976); "Luna di città d'agosto" (Jovanotti, 1997); "L'ultima luna" (Lucio Dalla, 1979); "Chiaro di luna" (Jovanotti, 2017); "La luna piena" (Samuel, 2017); "Una notte in Italia" (Ivano Fossati, 1986); "La faccia della luna" (Tre allegri ragazzi morti, 2010); "Luna rossa" (Giorgio Consolini 1950); "Guarda che luna" (Fred Buscaglione, 1959).</p>
      <p>Un album che, come dice Jovanotti, "è una faccenda personale, soprattutto emotiva, che non ha quasi niente a che fare con la mia carriera discografica, che è tutta da sempre concentrata (o vuole esserlo) su una mia ricerca di forme fresche per esprimere la stessa cosa".</p>
      <p>"Ascoltatelo come una playlist tematica, breve e incompleta - la raccomandazione - Si tratta di un album fatto in pochi giorni anche se contiene mezzo secolo di vita, della mia nella fattispecie, di ascoltatore di musica più che di musicista".</p>
      <p>L'album è prodotto da Rick Rubin, storia della musica mondiale e produttore, tra gli altri, di artisti del calibro di Red Hot Chilli Peppers, Linkin park, Rage Against the Machine, Adele, Ed Sheeran, Slayer e che a fine 2017 ha prodotto con Lorenzo, 'Oh,vita!', certificato quattro volte disco di platino e che, più recentemente, ha prodotto il singolo 'Prima che diventi giorno' contenuto nell'Ep Jova Beach Party e per settimane in vetta alle classifiche dei brani più diffusi in radio.</p>
      <p>(Unioneonline/v.l.)</p>
    </article>
  </body>
</html>