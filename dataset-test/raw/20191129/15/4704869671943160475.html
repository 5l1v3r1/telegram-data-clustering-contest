<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/rzecznik-episkopatu-rozpoczyna-sie-adwent-i-akcja-roraty/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Rzecznik Episkopatu: rozpoczyna się Adwent i akcja #Roraty"/>
    <meta property="og:description" content="W najbliższą niedzielę rozpoczyna się okres Adwentu, czyli radosnego oczekiwania na Boże Narodzenie. W mediach społecznościowych już kolejny raz prowadzona będzie akcja internautów #Roraty. Ma ona zac"/>
  </head>
  <body>
    <article>
      <h1>Rzecznik Episkopatu: rozpoczyna się Adwent i akcja #Roraty</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">BP KEP</a></address>
      <p>
        <b>W najbliższą niedzielę rozpoczyna się okres Adwentu, czyli radosnego oczekiwania na Boże Narodzenie. W mediach społecznościowych już kolejny raz prowadzona będzie akcja internautów #Roraty. Ma ona zachęcać do duchowego przeżywania tego czasu – podkreśla rzecznik Konferencji Episkopatu Polski ks. Paweł Rytel-Andrianik.</b>
      </p>
      <p>Dodaje, że akcja #Roraty polega na publikacji w mediach społecznościowych zdjęć, materiałów wideo i krótkich relacji z Mszy św. roratnich,odprawianych w czasie Adwentu w kościołach i kaplicach w całej Polsce.</p>
      <p>„Nie chodzi o to, żeby zamieszczać takie materiały tylko po to, żeby coś pokazać. Celem nadrzędnym jest zachęta do uczestnictwa w Mszach św. i duchowego przygotowania do Bożego Narodzenia. Media społecznościowe to umożliwiają. Za pomocą prostych środków możemy dotrzeć do milionów osób z<br/>przesłaniem płynącym z Ewangelii i dzielić się radością naszej wiary. Dlatego zachęcam do aktywnego uczestnictwa w akcji #Roraty” – powiedział <a href="https://ekai.pl/search/rzecznik+Episkopatu/">rzecznik Episkopatu</a>.</p>
      <p>Przypomniał też, że Msza św. roratnia poświęcona jest Najświętszej Maryi Pannie, a jej nazwa pochodzi od łacińskiego sformułowania „Rorate caeli desuper”, czyli: „Spuśćcie rosę niebiosa”. Stanowi to nawiązanie do oczekiwania na przyjście zbawiciela, którym jest <a href="https://ekai.pl/search/Jezus+Chrystus/">Jezus Chrystus</a>. W czasie Adwentu, przy ołtarzach w kościołach, zapalane są kolejno cztery świece, które symbolizują cztery niedziele tego okresu.</p>
      <p>„Księża biskupi zapraszają do duchowego przeżycia Adwentu, a tym samym do dobrego przygotowania się do Bożego Narodzenia. Podkreślają, że pomoże w tym m.in.uczestnictwo w Roratach, rekolekcjach adwentowych i przedświąteczna spowiedź. Ważne, żeby w tym czasie, pamiętać o osobach ubogich, samotnych i wszystkich potrzebujących. To jest istotą Bożego Narodzenia” – wskazał ks. Rytel-Andrianik.</p>
      <footer>Warszawa Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>