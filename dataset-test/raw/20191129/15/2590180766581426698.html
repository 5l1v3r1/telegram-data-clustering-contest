<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/186009/%E0%A6%AC%E0%A6%BE%E0%A6%A3%E0%A6%BF%E0%A6%9C%E0%A7%8D%E0%A6%AF%E0%A6%AE%E0%A7%87%E0%A6%B2%E0%A6%BE%E0%A7%9F-%E0%A6%96%E0%A6%A3%E0%A7%8D%E0%A6%A1%E0%A6%95%E0%A6%BE%E0%A6%B2%E0%A7%80%E0%A6%A8-%E0%A6%9A%E0%A6%BE%E0%A6%95%E0%A6%B0%E0%A6%BF"/>
    <meta property="og:site_name" content="somoynews.tv"/>
    <meta property="article:published_time" content="2019-11-29T15:03:00+00:00"/>
    <meta property="og:title" content="বাণিজ্যমেলায় খণ্ডকালীন চাকরি"/>
    <meta property="og:description" content="প্রতি বছরের মতো আসন্ন নতুন বছরের প্রথম দিন থেকে শুরু হচ্ছে ঢাকা আন্তর্জাতি"/>
  </head>
  <body>
    <article>
      <h1>বাণিজ্যমেলায় খণ্ডকালীন চাকরি</h1>
      <address><time datetime="2019-11-29T15:03:00+00:00">29 Nov 2019, 15:03</time> by <a rel="author">সময় সংবাদ</a></address>
      <p><b>প্রতি বছরের মতো আসন্ন নতুন বছরের প্রথম দিন থেকে শুরু হচ্ছে ঢাকা আন্তর্জাতিক বাণিজ্য মেলা। মেলায় দেশি-বিদেশি মিলিয়ে কয়েক শ প্রতিষ্ঠান স্টল, প্যাভিলিয়ন চূড়ান্ত করেছে। এসব বিক্রয় ও প্রদর্শনীকেন্দ্রে তরুণ-তরুণীরা খণ্ডকালীন চাকরির সুযোগ পেয়ে থাকে।</b><br/><br/><b>অভিজ্ঞদের প্রাধান্য:</b><br/>খণ্ডকালীন চাকরি দিয়ে থাকে এমন একাধিক প্রতিষ্ঠানের কর্মকর্তারা জানান, খণ্ডকালীন নিয়োগের ক্ষেত্রে এর আগে এমন কাজ করার অভিজ্ঞতা রয়েছে যেসব তরুণ-তরুণীর তাদের প্রাধান্য দেয়া হয়।<br/><br/><b>যোগ্যতা: </b><br/>মেলায় চাকরি করার জন্য মূলত পরিশ্রমী ও উপস্থাপনায় ভালো হতে হয়। এ বিষয়ে স্কয়ার ইলেকট্রনিকস লিমিটেডের ব্যবস্থাপক (মানবসম্পদ বিভাগ) ফজলে ফারাজী সংবাদমাধ্যমকে বলেন, ‘উদ্যমী, পরিশ্রমী, সহজ-সাবলীল উপস্থাপনা, সুন্দর বাচনভঙ্গি, ইংরেজিতে দক্ষতা, সুন্দর পোশাক-পরিচ্ছদ, আত্মবিশ্বাসী তরুণ-তরুণীদের আমরা সাধারণত নিয়োগ দিয়ে থাকি। <br/><br/><b>সুযোগ-সুবিধা:</b><br/>বাণিজ্য মেলায় খণ্ডকালীন চাকরির ক্ষেত্রে সাধারণ সর্বনিম্ন ১৫ হাজার টাকা থেকে ২০ হাজার বা ৩০ হাজার টাকা পর্যন্ত আয় করা যায়। এর বাইরে যাতায়াত ও খাওয়াসহ অন্যান্য কিছু সুযোগ-সুবিধা থাকে। এক মাসের কাজের অভিজ্ঞতা সনদও দেওয়া হয়।<br/><br/>ফজলে ফারাজী বলেন, একজন কর্মীকে সাধারণত কমবেশি ২০ হাজার টাকা বেতনসহ বাড়তি কিছু সুযোগ-সুবিধা দেওয়া হয়। এ ছাড়া প্রতিষ্ঠান কাউকে যোগ্য মনে করলে স্থায়ীভাবে নিয়োগও দিতে পারে।’<br/><br/><b>খোঁজখবর:</b><br/>মেলায় খণ্ডকালীন নিয়োগের বিষয়টি মেলার আগেই চূড়ান্ত করা হয়। মেলার আগেই বিষয়টি খোঁজখবর রাখতে হয়। এক্ষেত্রে পত্রিকায় কিছু বিজ্ঞাপন দেয়া হয়। তবে প্রতিষ্ঠানের সঙ্গে সঙ্গে নিয়মিত যোগাযোগ গুরুত্বপূর্ণ। বর্তমানে প্রতিষ্ঠানগুলো তাদের সামাজিকমাধ্যমের পেজে বিশেষ করে ফেসবুকে বিজ্ঞপ্তি দিয়ে থাকে।</p>
    </article>
  </body>
</html>