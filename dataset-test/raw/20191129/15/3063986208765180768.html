<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/29/844948"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-29T15:44:00+00:00"/>
    <meta property="og:title" content="চারদিকে সরকারের বিদায় ঘণ্টা শোনা যাচ্ছে : ফখরুল"/>
    <meta property="og:description" content="বিএনপি মহাসচিব মির্জা ফখরুল ইসলাম আলমগীর বলেছেন, চারদিকে সরকারের বিদায় ঘণ্টা শোনা যাচ্ছে। আজ শুক্রবার জাতীয় প্রেস ক্লাবে আয়োজিত এক স্মরণ সভায় তিনি এ মন্তব্য করেন। এগ্রিচালচারিস্ট অ্যাসোসিয়েশন অব বাংলাদেশ (এ্যাব)-এর সাবেক সভাপতি কৃষিবিদ জাবেদ ইকবাল স্মরণে এ অনুষ্ঠান আয়োজন করা হয়। মির্জা ফখরুল বলেন, আওয়ামী লীগ এখন দুঃস্বপ্ন দেখছে। তারা সব জায়গায় এখন বিএনপিকে দেখতে পায়। হলি আর্টিজানের রায়ে আমরা সন্তুষ্ট জানিয়ে মির্জা ফখরুল বলেন,যে জঙ্গিবাদ আজকে মানব সভ্যতাকে ধ্বংস করে দিচ্ছে, তার বিরুদ্ধে একটা রায় হয়েছে, সেই রায়কে আমরা স্বাগত জানিয়েছি। ফখরুল বলেন, গতকাল নাসিম সাহেব একটা বলছেন, এটা ঠিক নয়। তিনি বলেছেন, হলি আর্টিজানের যে রায় হয়েছে, সে বিষয়ে আমরা কিছু বলিনি। এটাও ঠিক নয়। হলি আর্টিসানের রায় যেদিন হয়েছে, সেই দিন আমাকে কয়েকজন সাংবাদিক ফোন করেছেন। আমি আমাদের প্রতিক্রিয়া সেখানে দিয়েছি। সেটা হচ্ছে, হলি আর্টিসানের ঘটনা হওয়ার পরপরই আমরা প্রথম সংবাদ সম্মেলন করেছিলাম। সেই সম্মেলনে আমরা বলেছিলাম, আজকে প্রয়োজন জাতীয় ঐক্যের। সরকারের উচিত হবে এই মুহূর্তে সমস্ত রাজনৈতিক দলগুলোকে আহ্বান করে একটা বৈঠকের মাধ্যমে এই জঙ্গিবাদের…"/>
  </head>
  <body>
    <article>
      <h1>চারদিকে সরকারের বিদায় ঘণ্টা শোনা যাচ্ছে : ফখরুল</h1>
      <h2>হলি আর্টিজান হামলা মামলার রায়ে সন্তোষ প্রকাশ</h2>
      <address><time datetime="2019-11-29T15:44:00+00:00">29 Nov 2019, 15:44</time> by <a rel="author">কালের কণ্ঠ অনলাইন</a></address>
      <p>বিএনপি মহাসচিব মির্জা ফখরুল ইসলাম আলমগীর বলেছেন, চারদিকে সরকারের বিদায় ঘণ্টা শোনা যাচ্ছে।</p>
      <p>আজ শুক্রবার জাতীয় প্রেস ক্লাবে আয়োজিত এক স্মরণ সভায় তিনি এ মন্তব্য করেন। এগ্রিচালচারিস্ট অ্যাসোসিয়েশন অব বাংলাদেশ (এ্যাব)-এর সাবেক সভাপতি কৃষিবিদ জাবেদ ইকবাল স্মরণে এ অনুষ্ঠান আয়োজন করা হয়।</p>
      <p>মির্জা ফখরুল বলেন, আওয়ামী লীগ এখন দুঃস্বপ্ন দেখছে। তারা সব জায়গায় এখন বিএনপিকে দেখতে পায়।</p>
      <p>হলি আর্টিজানের রায়ে আমরা সন্তুষ্ট জানিয়ে মির্জা ফখরুল বলেন,যে জঙ্গিবাদ আজকে মানব সভ্যতাকে ধ্বংস করে দিচ্ছে, তার বিরুদ্ধে একটা রায় হয়েছে, সেই রায়কে আমরা স্বাগত জানিয়েছি।</p>
      <p>ফখরুল বলেন, গতকাল নাসিম সাহেব একটা বলছেন, এটা ঠিক নয়। তিনি বলেছেন, হলি আর্টিজানের যে রায় হয়েছে, সে বিষয়ে আমরা কিছু বলিনি। এটাও ঠিক নয়। হলি আর্টিসানের রায় যেদিন হয়েছে, সেই দিন আমাকে কয়েকজন সাংবাদিক ফোন করেছেন। আমি আমাদের প্রতিক্রিয়া সেখানে দিয়েছি। সেটা হচ্ছে, হলি আর্টিসানের ঘটনা হওয়ার পরপরই আমরা প্রথম সংবাদ সম্মেলন করেছিলাম। সেই সম্মেলনে আমরা বলেছিলাম, আজকে প্রয়োজন জাতীয় ঐক্যের। সরকারের উচিত হবে এই মুহূর্তে সমস্ত রাজনৈতিক দলগুলোকে আহ্বান করে একটা বৈঠকের মাধ্যমে এই জঙ্গিবাদের বিরুদ্ধে ব্যবস্থা গ্রহণ করা।</p>
      <p>আয়োজক সংগঠনের আহ্বায়ক কৃষিবিদ রাশীদুল হাসান হারুনের সভাপতিত্বে সভায় উপস্থিত চেয়ারপারসনের উপদেষ্টা কবি আবদুল হাই শিকদার, যুগ্ম মহাসচিব সৈয়দ মোয়াজ্জেম হোসেন আলাল প্রমুখ।</p>
    </article>
  </body>
</html>