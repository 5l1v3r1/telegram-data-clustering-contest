<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/region/268439.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-29T15:49:00+00:00"/>
    <meta property="og:title" content="54 дитини-сироти з Чернігівщини отримають грошову компенсацію на придбання власного житла"/>
    <meta property="og:description" content="Цьогоріч для Чернігівської області із державної скарбниці на придбання житла і приміщень для розвитку сімейних форм виховання та забезпечення житлом дітей-сиріт, осіб з їх числа передбачено 25,6 мільйона гривень."/>
  </head>
  <body>
    <article>
      <h1>54 дитини-сироти з Чернігівщини отримають грошову компенсацію на придбання власного житла</h1>
      <address>
        <time datetime="2019-11-29T15:49:00+00:00">29 Nov 2019, 15:49</time>
      </address>
      <p>
        <b>Цьогоріч для Чернігівської області із державної скарбниці на придбання житла і приміщень для розвитку сімейних форм виховання та забезпечення житлом дітей-сиріт, осіб з їх числа передбачено 25,6 мільйона гривень.</b>
      </p>
      <p>За пропозиціями райдержадміністрацій, виконавчих комітетів міських рад, субвенція в розмірі 20,8 мільйона гривень розподілена між місцевими бюджетами на виплату грошової компенсації для придбання житла 54 дітям-сиротам. Кошти надійдуть на спеціальні рахунки в АТ «Ощадбанк». Нині вже перераховано 15,3 мільйона гривень для 41 особи, повідомляє Департамент інформаційної діяльності та комунікацій з громадськістю Чернігівської облдержадміністрації.</p>
      <p>Решту коштів перерахують в найкоротші терміни після фінансування у грудні.</p>
      <p>Нагадаємо, така державна програма діє третій рік поспіль.</p>
      <p>У 2017 році в область надійшло понад 5,7 мільйона гривень державної субвенції. Це дозволило забезпечити соціальним житлом 13 осіб з числа дітей-сиріт та дітей, позбавлених батьківського піклування. Для них придбано три помешкання у Чернігові (для 11 осіб), по одному в Сосницькому районі та Козелецькій ОТГ.</p>
      <p>Минулого року Чернігівщина отримала 16,4 мільйона. За ці кошти придбали 29 помешкань для 30 осіб вказаної категорії, а також житло для створення 4 дитячих будинків сімейного типу (двох — у Чернігові, по одному — в місті Новгороді-Сіверському та селі Рудка Чернігівського району).</p>
    </article>
  </body>
</html>