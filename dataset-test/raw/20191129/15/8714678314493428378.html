<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/hilde-gammelsater-slutter-i-starcom---vender-tilbake-til-vg/"/>
    <meta property="og:site_name" content="Kampanje"/>
    <meta property="article:published_time" content="2019-11-29T15:28:24+00:00"/>
    <meta property="og:title" content="Hilde Gammelsæter slutter i Starcom - blir ny markedssjef i VG"/>
    <meta property="og:description" content="Vender tilbake etter to år på byråsiden."/>
  </head>
  <body>
    <article>
      <h1>Hilde Gammelsæter slutter i Starcom - blir ny markedssjef i VG</h1>
      <address>
        <time datetime="2019-11-29T15:28:24+00:00">29 Nov 2019, 15:28</time>
      </address>
      <p>
        <b>Vender tilbake etter to år på byråsiden.</b>
      </p>
      <p>
        <i>Saken blir oppdatert.</i>
      </p>
      <p>Etter to år som kundedirektør i Starcom, er <b>Hilde Gammelsæter</b> klar for å vende tilbake til VG. </p>
      <p>- Å få jobbe med VG, som er en av Norges sterkeste merkevarer, er en helt unik mulighet. I tillegg til et viktig samfunnsoppdrag, har VG en helt fantastisk kultur i veggene som jeg kjenner godt, og som gjør at jeg brenner ekstra for denne merkevaren, sier hun i en pressemelding.</p>
      <p>Hun har mer enn ti år bak seg i VG-huset, både som Key Account Manager i VG Multimedia, produktsjef for digital markedsføring og byråansvarlig. I 2017 forlot hun avisen til fordel for en jobb som kundedirektør i Starcom.</p>
      <p>- Rollen som markedssjef i VG var en så spennende mulighet som jeg ikke kunne unngå å satse på. I tillegg kjenner jeg mediehuset godt, og den kompetansen og sterke drivkraften som bor i  VG er viktige faktorer, som egentlig gjorde valget ganske lett, forklarer hun.</p>
      <p>Hun sender samtidig en melding til kollegaene hun forlater i Starcom.</p>
      <p>- Jeg setter stor pris på at jeg har fått ta del i et fremoverlent og innovativt miljø sammen med en kjempebra gjeng i Starcom, og har høstet verdifull byråerfaring, som jeg nå vil ta med meg videre. </p>
      <p>Kommersiell direktør i VG, <b>Christian Haneborg</b>, forteller i pressemeldingen at han er glad for å få Gammelsæter tilbake.</p>
      <p>- Markedsføring blir for VG bare viktigere og viktigere. Vi beveger oss stadig lenger inn i en digital verden, og det å være «top of mind» og tydelig posisjonert i markedet er livsnødvendig - men også svært krevende. Med Hilde Gammelsæter som leder for markedsmiljøet vårt styrker vi et allerede solid lag ytterligere, sier han.   </p>
      <p>- Hun etterlever virkelig VGs verdier, og er en kulturbærer. Det er også en fordel at hun kjenner våre redaksjonelle og kommersielle miljøer godt. Hun er dessuten en veldig dyktig markedsfører, og bringer nå med seg nye perspektiver inn i jobben, som gjør at VG kan bli en enda bedre partner for våre kunder også fremover, fortsetter han.</p>
      <p>Hilde Gammelsæter begynner i den nye jobben i januar 2020.</p>
    </article>
  </body>
</html>