<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=360192"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="У Бањалуци Фестивал гитаре у наредна три дана"/>
    <meta property="og:description" content="Фестивал гитаре Ubuntu Guitarfest биће одржан у Бањалуци од 30. новембра до 2. децембра, у организацији Асоцијације &quot;102 гитарске жице&quot;."/>
  </head>
  <body>
    <article>
      <h1>У Бањалуци Фестивал гитаре у наредна три дана</h1>
      <address>
        <time datetime="2019-11-29T15:45:00+00:00">29 Nov 2019, 15:45</time>
      </address>
      <p>
        <i>Фестивал гитаре Ubuntu Guitarfest биће одржан у Бањалуци од 30. новембра до 2. децембра, у организацији Асоцијације "102 гитарске жице".</i>
      </p>
      <figure>
        <img src="https://www.rtrs.tv/vijesti/../_FOTO/nwz/1523/152362.jpg"/>
        <figcaption>Ubuntu Guitarfest - фестивал гитаре у Бањалуци<br/>Фото: илустрација</figcaption>
      </figure>
      <p>Свечано отварање заказано је за суботу, 30. новембар, у 20 часова у Банском двору, када ће бити одржан и концерт Јуре Церковника, једног од најистакнутијих младих словеначких гитариста.</p>
      <p>Дан касније, 1. децембра, такође у Банском двору, са почетком у 20 часова биће одржан концерт Горана Кривокапића, који је један од водећих гитариста и камерних музичара нове међународне сцене.</p>
      <p>Треће концертно вече, 2. децембра, у Музеју савремене умјетности Републике Стпске, од 18 часова, представиће побједнике такмичења из категорија основних и средњих музичких школа. Тад ће наступити и Борис Поповић, млада нада музичке гитарске сцене Српске.</p>
      <p>Дневни програм који обухвата мастеркласове, такмичења, предавање и промоцију инструмената, биће одржан у просторијама ЈУ Музичка школа Владо Милошевић и Академије умјетности Универзитета у Бањалуци.</p>
      <p>Ubuntu Guitarfest, како је саопштио организатор, јединствен је догађај који промовише гитарски звук.</p>
      <p>- Као такав намијењен је и широкој публици и врхунским гитаристима, и педагозима и њиховим ученицима и студентима, као и градитељима гитаре. Да би сви они нашли своју „гитарску нишу“, програм Фестивала осмишљен је разнолико - навели су у саопштењу.</p>
      <p>Град је подржао овај фестивал путем Јавног конкурса за суфинансирање пројеката из области културног и умјетничког стваралаштва.</p>
    </article>
  </body>
</html>