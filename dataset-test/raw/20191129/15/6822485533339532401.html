<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980908046.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-29T15:20:00+00:00"/>
    <meta property="og:title" content="درخواست میلیاردر برجسته اماراتی برای عادی‌سازی روابط اعراب و رژیم صهیونیستی"/>
    <meta property="og:description" content="به گزارش تسنیم به نقل از رای الیوم، «خلف الحبتور» تاجر معروف اماراتی طی مصاحبه با مجله یهودی ـ آمریکایی «عامی»، خواستار عادی سازی کامل روابط کشورهای عرب حوزه خلیج‌فارس با رژیم صهیونیستی شده است."/>
  </head>
  <body>
    <article>
      <h1>درخواست میلیاردر برجسته اماراتی برای عادی‌سازی روابط اعراب و رژیم صهیونیستی</h1>
      <address>
        <time datetime="2019-11-29T15:20:00+00:00">29 Nov 2019, 15:20</time>
      </address>
      <p>یک میلیاردر برجسته اماراتی خواستار عادی‌سازی روابط کشورهای عربی حوزه خلیج فارس با رژیم صهیونیستی شده است.</p>
      <p>به گزارش تسنیم به نقل از رای الیوم، «خلف الحبتور» تاجر معروف اماراتی طی مصاحبه با مجله یهودی ـ آمریکایی «عامی»، خواستار عادی سازی کامل روابط کشورهای عرب حوزه خلیج‌فارس با رژیم صهیونیستی شده است.</p>
      <p>الحبتور گفته است: «ما در کشورهای حوزه خلیج( فارس) باید به صورت علنی بگوییم که می‌خواهیم با اسرائیل روابط برقرار کنیم. من می‌خواهم روابط امارات با اسرائیل برقرار باشد؛ چرا که ما می‌توانیم از لحاظ سیاسی و اقتصادی از این روابط سود ببریم.»</p>
      <p>این مجله آمریکایی در آخرین شماره خود، که دو روز پیش منتشر شد، عکس این میلیاردر اماراتی را بر روی جلد خود منتشر کرده و زیر عکس نوشته است: گزیده‌هایی از گفت‌وگوی مفصل با الحبتور درباره عادی‌سازی روابط با اسرائیل و ایجاد صلح در منطقه خاورمیانه.</p>
      <p>در همین راستا، وزارت خارجه رژیم صهیونیستی با بازنشر گزیده‌هایی از این مصاحبه در صفحه اختصاصی خود در توییتر، به نقل از الحبتور نوشت: اعراب و یهودیان پسر عمو هستند و این احمقانه است که عموزاده‌ها با یکدیگر بجنگند.»</p>
      <p>بیشتر بخوانیدرسانه‌های اسرائیلی: ابتکار عادی‌سازی روابط به کشورهای عربی در نیویورک ارائه شد <br/>الحبتور از شخصیت‌های برجسته اماراتی است و در محافل سیاسی حاکم در ابوظبی نیز حضور دارد.</p>
      <p>وی پیشتر نیز مشارکت اسرائیلی‌ها در رقابت‌های ورزشی که در کشورهای عربی برگزاری می‌شود، خواستار شده بود.</p>
      <p>خلف الحبتور، میلیاردر اماراتی در دبی زندگی می‌کند و ریاست هیئت مدیره گروه «الحبتور» و نیز ریاست هیئت مدیره شرکت ملی بیمه و بیمه اتکایی اسلامی در دبی را بر عهده دارد.</p>
    </article>
  </body>
</html>