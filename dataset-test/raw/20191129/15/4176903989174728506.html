<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/sutra-osmi-kongres-vladajuce-dps/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:12:00+00:00"/>
    <meta property="og:title" content="Sutra Osmi kongres vladajuće DPS"/>
    <meta property="og:description" content="PODGORICA - Demokratska partija socijalista (DPS) sutra će održati Osmi partijski Kongres, što je najveći partijski skup tog formata u istoriji partije,"/>
  </head>
  <body>
    <article>
      <h1>Sutra Osmi kongres vladajuće DPS</h1>
      <address><time datetime="2019-11-29T15:12:00+00:00">29 Nov 2019, 15:12</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PODGORICA – Demokratska partija socijalista (DPS) sutra će održati Osmi partijski Kongres, što je najveći partijski skup tog formata u istoriji partije, saopštio je poslanik DPS-a Andrija Nikolić.</p>
      <p>Nikolić kaže da veruje da Crna Gora do sada nije imala priliku da vidi tako impozantan politički partijsku skup imajući u vidu da će mu prisustvovati više od 3.000 zvanica iz zemlje i inostranstva.</p>
      <p>U radnom delu Kongresa učestvovaće 598 delegata koji će izabrati predsednika Partije, zamenika predsednika, Glavni odbor, Statutarnu komisiju i Nadzorni odbor.</p>
      <p>„Za ovih trideset godina verovatno je veoma teško izdvojiti nešto što bila partijska i politička specifičnost Demokratske partije socijalista. Imajući u vidu da je ona kompletno svoje političko biće ugradila u obnovu crnogorske nezavisnosti, očuvanje mira i multietničkog sklada u Crnoj Gori i izgradnju Crne Gore u evropskim i evroatlanskim okvirima“, ističe Nikolić, preneo je portal RTCG.</p>
      <p>Tačno je, navodi Nikolić, sa druge strane nije uobičajno da jedna partija na području regiona i Evrope tako snažno i tako dugo dominira na političkoj sceni.</p>
      <p>Jedan je, kako dodaje, razlog za takvu dominaciju.</p>
      <p>„To što su nam ljudi više verovali od naše političke konkurencije sa jedne strane, i zato što smo istovremeno bili aktuelniji od naše političke konkurencije. Aktuelniji upravo zbog pravovremenih promena koje smo uvodili u našu politiku, jer nećete naći drugu političku stranku koja je imala tako snažnu fluktuaciju političkih kadrova u svim organima, kako izvršne tako zakonodavne i druge vlasti“, poručio Nikolić.</p>
      <p>Očekuje da sutrašnji Kongres bude još jedna snažna potvrda političke dominacije i superiornosti Demokratske partije socijalista u političkom, stručnom i ideološkom smislu.</p>
      <p>„I da nam sutrašnji Kongres zapravo posluži i kao jedna kvalitetna platforma i dobar uvod za predstojeći izborni proces, gde očekujemo da ćemo snažno dominirati političkom scenom i uvećati našu političku podršku“, zaključio je Nikolić.</p>
      <p>(Tanjug)</p>
    </article>
  </body>
</html>