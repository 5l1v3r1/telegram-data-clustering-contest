<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915509"/>
    <meta property="og:site_name" content="Dnevnik"/>
    <meta property="article:published_time" content="2019-11-29T15:05:00+00:00"/>
    <meta property="og:title" content="Banka Slovenije: Gospodarski položaj kljub umirjanju rasti bolj ugoden kot v območju evra"/>
    <meta property="og:description" content="Čeprav se je gospodarska rast v tretjem četrtletju umirila na 2,3 odstotka na letni ravni, pa gospodarske razmere v Sloveniji ostajajo bolj ugodne kot v povprečju evrskega območja, ugotavlja Banka Slovenije. Poleg ugodnih razmer na trgu dela ob tem posebej izpostavlja robustno zasebno potrošnjo."/>
  </head>
  <body>
    <article>
      <h1>Banka Slovenije: Gospodarski položaj kljub umirjanju rasti bolj ugoden kot v območju evra</h1>
      <address><time datetime="2019-11-29T15:05:00+00:00">29 Nov 2019, 15:05</time> by <a rel="author">STA</a></address>
      <p>
        <b>Čeprav se je gospodarska rast v tretjem četrtletju umirila na 2,3 odstotka na letni ravni, pa gospodarske razmere v Sloveniji ostajajo bolj ugodne kot v povprečju evrskega območja, ugotavlja Banka Slovenije. Poleg ugodnih razmer na trgu dela ob tem posebej izpostavlja robustno zasebno potrošnjo.</b>
      </p>
      <p>K umirjanju gospodarske rasti so največ prispevale storitve in gradbeništvo, so v Banki Slovenije komentirali danes objavljene podatke Statističnega urada RS o gospodarski rasti v letošnjem tretjem četrtletju.</p>
      <p>Zaradi velike negotovosti v mednarodni trgovini so investicije v opremo in stroje šibke, čeprav finančni pogoji za investiranje ostajajo izrazito ugodni, realna rast izvoza in dodane vrednosti v industriji pa zelo solidni. Šibka investicijska gibanja v tretjem četrtletju so bila tudi posledica nižje rasti državnih investicij, s čimer je povezan tudi padec dodane vrednosti v gradbeništvu, so pojasnili.</p>
      <p>Na trgu dela ostajajo gibanja ugodna. V tretjem četrtletju je bila realna masa plač medletno višja za pet odstotkov, v pokriznem obdobju se je povečala že za 26,2 odstotka. Se je pa v tretjem četrtletju nepričakovano povišala stopnja anketne brezposelnosti, čeprav še vedno nekoliko zaostaja za tisto pred letom dni. Razmere na trgu dela tako z vidika zasebne potrošnje ostajajo ugodnejše kot v evrskem območju.</p>
      <p>Trenutno razpoložljivi podatki kažejo nadaljevanje podobnih gospodarskih gibanj tudi ob koncu letošnjega leta, napovedujejo v centralni banki. Nekateri podatki iz mednarodnega okolja in anket med predelovalnimi dejavnostmi kažejo na možnost stabilizacije tujega povpraševanja, solidna naj bi ostala tudi rast prihodkov v nekaterih storitvenih dejavnostih. Vendar se zaupanje v gospodarstvu še naprej znižuje. Manj optimistični so postali predvsem potrošniki, novembra pa tudi podjetja v trgovini, čeprav se kupna moč gospodinjstev še naprej povečuje.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915017/slovenija/jazbec-za-vladno-poplacilo-skode-nepoucenim-podrejencem"/>
      </related>
    </article>
  </body>
</html>