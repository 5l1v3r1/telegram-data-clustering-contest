<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/29/prawybory-w-po-to-fikcja-kolejny-dzialacz-tej-partii-to-potwierdza-wedlug-mnie-cos-tutaj-nie-gra/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-29T15:40:55+00:00"/>
    <meta property="og:title" content="Prawybory w PO to fikcja! Kolejny działacz tej partii to potwierdza: „Według mnie coś tutaj nie gra”"/>
    <meta property="og:description" content="Po raz kolejny widzimy, że szumnie zapowiadane prawybory w Platformie to po prostu kpina. Lokalny działacz Platformy z Poznania Adrian Tomaszkiewicz napisał na Twitterze, że jest „zniesmaczony” przebiegiem partyjnych prawyborów w mediach społecznościowych i tym, że Małgorzata Kidawa-Błońska ma znacznie więcej tweetów wspierających niż Jacek Jaśkowiak."/>
  </head>
  <body>
    <article>
      <h1>Prawybory w PO to fikcja! Kolejny działacz tej partii to potwierdza: „Według mnie coś tutaj nie gra”</h1>
      <address><time datetime="2019-11-29T15:40:55+00:00">29 Nov 2019, 15:40</time> by <a rel="author" href="https://nczas.com/author/tms/" target="_blank">TMS</a></address>
      <p>
        <b>Po raz kolejny widzimy, że szumnie zapowiadane prawybory w Platformie to po prostu kpina. Lokalny działacz Platformy z Poznania Adrian Tomaszkiewicz napisał na Twitterze, że jest „zniesmaczony” przebiegiem partyjnych prawyborów w mediach społecznościowych i tym, że Małgorzata Kidawa-Błońska ma znacznie więcej tweetów wspierających niż Jacek Jaśkowiak.</b>
      </p>
      <p>–<i> Będziemy chcieli to nadrobić, aby pan Jaśkowiak nie czuł się pokrzywdzony</i> – powiedziała zdziwiona posłanka KO Izabela Leszczyna, proszona o komentarz przez PAP.</p>
      <p>Na koncie twitterowym Platformy Obywatelskiej pojawił się wpis lokalnego działacza partyjnego z Poznania Adriana Tomaszkiewicza. Zwrócił on uwagę, że na oficjalnym profilu Platforma.org w ciągu 22 godzin pojawiło się 18 tweetów wspierających kandydatkę Małgorzatę Kidawę-Błońską, natomiast „zero udostępnień” kandydata Jacka Jaśkowiaka.</p>
      <p><i>„Według mnie coś tutaj nie gra. Jako szeregowy członek PO jestem tym lekko zniesmaczony. Prowadzimy kampanię fair play”</i>– napisał Tomaszkiewicz.</p>
      <figure>
        <iframe data-src="https://twitter.com/a_tomaszkiewicz/status/1200102186824458241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wpisowi towarzyszy komentarz na profilu Platforma.org:</p>
      <p>„W ramach przyjętego przez Komisję Wyborczą PO regulaminu prawyborów prezydenckich każdy z kandydatów ma prawo do publikacji jednej swojej treści dziennie na głównym profilu facebookowym PO oraz równy dostęp do kont PO w internecie. Zachęcamy oboje kandydatów do aktywności w sieci”.</p>
      <p>Posłanka KO i członek zarządu PO Izabela Leszczyna w rozmowie z PAP przyznała, że mogła być pewna dysproporcja między poparciem w sieci dla Kidawy-Błońskiej i Jaśkowiaka. Jej zdaniem, są tego dwa powody.</p>
      <p>– <i>Po pierwsze pani Kidawa-Błońska jest szeroko znana w Platformie, jest wicemarszałkiem Sejmu, była rzecznikiem rządu, jest od zawsze w Platformie. Jacka Jaśkowiaka zna zdecydowanie mniej członków PO, stąd zapewne mniejsza liczba retweetowania, mniejsza liczba lajków</i> – powiedziała PAP Leszczyna.</p>
      <p>Drugim powodem jest to – dodała Leszczyna – że Kidawa-Błońska dużo wcześniej wiedziała, że będzie kandydatką w wyborach, od dawna ma swój sztab, który w dużej części pracował z nią już w wyborach parlamentarnych. Natomiast – zauważyła – Jacek Jaśkowiak dopiero buduje swoje wyborcze zaplecze. Stąd wrażenie – jak oceniła – że „<i>Kidawy-Błońskiej jest więcej”.</i></p>
      <p><i>– Dzisiaj byłam świadkiem takiej rozmowy w biurze zarządu krajowego, gdzie nasi ludzie od social mediów usłyszeli, że musi być równowaga, że to są prawdziwe prawybory. Obojętne za kogo trzyma się kciuki</i> – podkreśliła Leszczyna.</p>
      <p><i>– W ciągu tych dwóch najbliższych tygodni będziemy chcieli to nadrobić, żeby pan Jaśkowiak nie czuł się pokrzywdzony</i> – dodała.</p>
      <p>Szef sztabu Jaśkowiaka Marcin Gołek nie chciał dla PAP komentować całej sprawy. Ostrożnie wypowiedział się dla PAP poznański poseł KO Franciszek Sterczewski, kojarzony z poparciem dla Jaśkowiaka. Sterczewski przyznał w TOK FM, że Kidawy-Błońskiej nie zna tak dobrze jak Jaśkowiaka, a ten ostatni „<i>jest dobrym prezydentem Poznania, ruszył to miasto ze stagnacji”.</i></p>
      <p><i>– Trudno mi powiedzieć, czy zachodzi tu jakaś dysproporcja, ale mam nadzieję, że równowaga między oboma kandydatami będzie zachowana</i> – powiedział PAP Sterczewski.</p>
      <p>Dodał, że nie chce się jednoznacznie wypowiadać, który kandydat w prawyborach będzie lepszy, choć przyznał, że Kidawa-Błońska będzie lepszym kandydatem dla centroprawicowego elektoratu, a Jaśkowiak – dla centrolewicowego.</p>
      <p>W ramach prekampanii Małgorzata Kidawa-Błońska i Jacek Jaśkowiak podróżują obecnie po kraju, spotykając się z lokalnymi działaczami PO. 7 grudnia ma się odbyć debata między nimi. Prekampanię zwieńczy 14 grudnia konwencja krajowa PO, która ostatecznie wskaże, kto będzie kandydatem Platformy w przyszłorocznych wyborach prezydenckich.</p>
      <p>Źródło: PAP</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/c/Wydania-Biblioteki-Wolnosci-najlepsza-cena/81">
          <img src="https://nczas.com/wp-content/uploads/2019/11/czarny-piatek-sklep-niezalezna-pl-biblioteka-wolnosci.jpg"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/29/mentzen-w-tvp-konfederata-wypomnial-ozdobie-klamstwo-wyborcze-a-ten-wpadl-w-furie-a-u-was-hajluja-video/"/>
        <a href="https://nczas.com/2019/11/29/konfederacja-w-obronie-rolnikow-i-konsumentow-korwin-mikke-i-braun-oglaszaja-powstanie-organizacji-nie-chcemy-rownych-doplat-tylko-rownej-konkurencji-video/"/>
        <a href="https://nczas.com/2019/11/29/szymon-holownia-wystartuje-w-wyborach-prezydenckich-jest-odpowiedz-dziennikarza-tvn/"/>
        <a href="https://nczas.com/2019/11/29/black-friday-wszystkie-ksiazki-po-19-zl-a-na-targach-ksiazki-historycznej-w-warszawie-dzisiaj-stanislaw-michalkiewicz-i-tomasz-sommer/"/>
        <a href="https://nczas.com/2019/11/29/niecodzienna-operacja-w-polskim-szpitalu-pacjentowi-wycieli-serce-bo-nie-mogli-sie-dostac-do-nowotworu/"/>
        <a href="https://nczas.com/2019/11/29/szokujace-odkrycie-naukowcow-stosowanie-antybiotykow-moze-prowadzic-do-choroby-parkinsona/"/>
        <a href="https://nczas.com/2019/11/29/to-rekord-polski-a-moze-i-swiata-zdawal-na-prawo-jazdy-juz-162-razy/"/>
        <a href="https://nczas.com/2019/11/29/morawiecki-juz-nie-stoi-murem-za-banasiem-zapoznal-sie-z-tajnym-raportem-cba-mysle-ze-dzisiaj-poda-sie-do-dymisji-jezeli-tak-sie-nie-stanie-to/"/>
        <a href="https://nczas.com/2019/11/29/skandaliczna-decyzja-prokuratury-zdaniem-sledczych-nergal-nie-sprofanowal-wizerunku-matki-bozej/"/>
      </related>
    </article>
  </body>
</html>