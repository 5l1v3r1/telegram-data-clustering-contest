<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1014779/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%B4%D8%B1%D8%A7%DB%8C%D8%B7-%D8%A7%D8%B3%D8%AA%D9%82%D9%84%D8%A7%D9%84-%D9%88-%D8%A7%DB%8C%D9%86%D8%AA%D8%B1%D9%85%DB%8C%D9%84%D8%A7%D9%86-%D9%85%D8%AA%D9%81%D8%A7%D9%88%D8%AA-%D8%A7%D8%B3%D8%AA-%D9%85%D9%82%D8%A7%D8%A8%D9%84-%D8%A8%D9%87%D8%AA%D8%B1%DB%8C%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-29T15:28:00+00:00"/>
    <meta property="og:title" content="استراماچونی: شرایط استقلال و اینترمیلان متفاوت است/مقابل بهترین مربی ایران بازی می‌کنیم"/>
    <meta property="og:description" content="آندره‌آ استراماچونی، سرمربی تیم فوتبال استقلال از بازی فردای تیمش مقابل سپاهان به‌عنوان امتحانی بزرگ برای آبی‌پوشان یاد کرد."/>
  </head>
  <body>
    <article>
      <h1>استراماچونی: شرایط استقلال و اینترمیلان متفاوت است/مقابل بهترین مربی ایران بازی می‌کنیم</h1>
      <address>
        <time datetime="2019-11-29T15:28:00+00:00">29 Nov 2019, 15:28</time>
      </address>
      <p>
        <i>آندره‌آ استراماچونی، سرمربی تیم فوتبال استقلال از بازی فردای تیمش مقابل سپاهان به‌عنوان امتحانی بزرگ برای آبی‌پوشان یاد کرد.</i>
      </p>
      <p>به گزارش مشرق، <b>آندره‌آ استراماچونی</b> در نشست خبری پیش از دیدار تیمش مقابل <b>سپاهان </b>اظهار داشت: بازی فردا برای <b>استقلال </b>یک دیدار مهم و یک امتحان بزرگ است، چون در این 5 ماه خیلی پیشرفت کردیم. می‌خواهم فردا واقعیت پیشرفت تیمم را ببینم که چقدر رو به جلو حرکت کردیم.</p>
      <p>
        <b>*شرایط استقلال و اینترمیلان متفاوت است</b>
      </p>
      <p>وی افزود: فکر می‌کنم  فردا در مقابل تیمی بازی می‌کنیم که در این ۱۰ بازی تیم خوب و کاملی بوده است. صادقانه بگویم که شرایط در اینترمیلان خیلی متفاوت بود. در اینتر زمانی مشکل به وجود آمد که تیم در هفته سه بازی می‌کرد که ما خیلی مصدوم در تیم داشتیم. بازیکنان مهم ما آنجا خیلی مصدوم شدند. من از پیشرفت تیمم رضایت دارم چون بازیکنان سیستم و فوتبالی متفاوت از گذشته بازی می‌کنند. البته مسیر ما طولانی و سخت است و همیشه نتایج به این شکل مطلق نخواهد بود. منتظر هستم ببینم بازیکنانم در شرایط سخت چگونه عمل می‌کنند.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1014783/%D9%82%D9%84%D8%B9%D9%87-%D9%86%D9%88%DB%8C%DB%8C-%D9%88%D8%B2%DB%8C%D8%B1-%D9%88-%D9%88%DA%A9%DB%8C%D9%84-%D9%86%D8%AF%D8%A7%D8%B1%DB%8C%D9%85-%DA%A9%D9%87-%D8%AD%D9%85%D8%A7%DB%8C%D8%AA%D9%85%D8%A7%D9%86-%DA%A9%D9%86%D8%AF">قلعه‌نویی: وزیر و وکیل نداریم که حمایتمان کند</a>
        </b>
      </blockquote>
      <p>
        <b>*آمده‌ام که ذهنیت بازیکنانم را تغییر بدهم</b>
      </p>
      <p>سرمربی تیم استقلال در ادامه نشست خبری عنوان کرد: من به اینجا آمدم که ذهنیت بازیکنانم را تغییر بدهم سعی کردم فوتبال هجومی را به نمایش بگذارم. بعد از آن شروع نه چندان خوب در لیگ روند ما تغییر کرد ولی این موضوع به این معنی نیست که ما می‌توانیم همه بازی ها را ببریم. این نکته ای است که قبل از بازی به بازیکنان استقلال گفته ام. نمی‌توانیم به طرفداران قول پیروزی بدهیم ولی می‌توانیم قول بدهیم که در زمین استقلال بازی هجومی را به نمایش بگذاریم و برای توپ‌ها بجنگیم تا بازی را ببریم.</p>
      <p>
        <b>* مقابل بهترین مربی ایران بازی می‌کنیم</b>
      </p>
      <p>استراماچونی عنوان کرد: فردا در مقابل بهترین مربی ایران بازی می‌کنیم. فکر می‌کنم قلعه‌نویی نمونه‌ای برای مربیان جوان است. مطمئنم که برای این بازی به بهترین نحو آماده شده‌اند.</p>
      <p>وی ادامه داد: به سپاهان که در 10 بازی فقط یک گل خورده، احترام می‌گذاریم. آنها فقط از روی نقطه پنالتی گل خورده‌اند و تنها تیمی در لیگ‌های معتبر دنیا هستند که هیچ گلی را در جریان بازی دریافت نکرده‌اند. نیازمند هم قطعا گلر خوبی است ولی باید ممنون مربی خوبش باشد. امیدوارم فردا رکورد گل نخوردن آنها را بشکنیم.</p>
      <p>
        <b>* هنوز جای پیشرفت داریم</b>
      </p>
      <p>وی در خصوص اینکه استقلال نتایج بهتری را کسب کرده و چگونه از بحران عبور کردید، اظهار داشت: از شما تشکر می‌کنم که نظر مثبتی داشتید. به بازیکنانم گفته‌ام که از یک جهت خوشحال هستم ولی از جهات دیگر کار سخت ما در حال آغاز است. ما 2 بازی سخت داریم. فردا بهترین تیم هجومی و بهترین تیم دفاعی لیگ را خواهید دید.</p>
      <p>سرمربی استقلال ادامه داد: هنوز جای پیشرفت داریم. از نیمه اول عملکردمان در بازی با نساجی راضی نبودم. باید به عملکرد خوبی که داشتیم برگردیم. دوست ندارم عملکرد ما حالت سینوسی داشته باشد و بالا و پایین شود. فردا مقابل سخت‌ترین حریفمان قرار می‌گیریم چون بسته هستند و سخت می‌شود به سپاهان حمله کرد.</p>
      <p>
        <b>* نکته کلیدی ما هافبک‌های وسط است</b>
      </p>
      <p>خبرنگاری گفت شما استقلال را به اوج رساندید و قلعه‌نویی سپاهان را به اوج رسانده است،  فکر می‌کنید چه مساله‌ای باعث برد یک تیم در بازی فردا می‌شود که استراماچونی پاسخ داد: من در مورد تیم خودم صحبت می‌کنم. نکات کلیدی بازی تمرکز مدافعان وسط است. سپاهان بازیکنان با کیفیتی دارد که اگر به آنها فضا بدهیم، می‌توانند گل بزنند. سپاهان هم فوتبال کوتاه بازی می‌کند و هم فوتبال بلند. دوست داریم پرس کنیم ولی می‌توانند از توپ های بلند خوب استفاده کنند. نکته کلیدی تیم من، هوشیاری هافبک‌های وسط ما خواهد بود.</p>
      <p>منبع: فارس</p>
    </article>
  </body>
</html>