<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/ellada/soyper-ligk/ellada-aek/aek-bazei-sympaiktes-gia-to-gipedo-o-melissanidis"/>
    <meta property="og:site_name" content="24sports.com.cy"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="ΑΕΚ: Βάζει «συμπαίκτες» για το γήπεδο ο Μελισσανίδης"/>
    <meta property="og:description" content="Μπορεί τα σενάρια περί εμπλοκής του ζάπλουτου Φιλάρετου Καλτσίδη στα διοικητικά της ΠΑΕ ΑΕΚ να διαψεύστηκε κατηγορηματικά, ωστόσο όλα δείχνουν πως ο Δημήτρης Μελισσανίδης θα αποκτήσει ισχυρούς συμπαίκτες, όχι στην μετοχική σύνθεση του συλλόγου, αλλά για το έργο της κατασκευής της «Αγια-Σοφιάς»."/>
  </head>
  <body>
    <article>
      <h1>ΑΕΚ: Βάζει «συμπαίκτες» για το γήπεδο ο Μελισσανίδης</h1>
      <h2>Ισχυροί επιχειρηματίες αναμένεται να συνδράμουν στην ολοκλήρωση του έργου της «Αγια-Σοφιάς».</h2>
      <address>
        <time datetime="2019-11-29T15:36:00+00:00">29 Nov 2019, 15:36</time>
      </address>
      <p>
        <b>Μπορεί τα σενάρια περί εμπλοκής του ζάπλουτου Φιλάρετου Καλτσίδη στα διοικητικά της ΠΑΕ ΑΕΚ να διαψεύστηκε κατηγορηματικά, ωστόσο όλα δείχνουν πως ο Δημήτρης Μελισσανίδης θα αποκτήσει ισχυρούς συμπαίκτες, όχι στην μετοχική σύνθεση του συλλόγου, αλλά για το έργο της κατασκευής της «Αγια-Σοφιάς».</b>
      </p>
      <aside>Υπάρχει ένας μικρός αριθμός ενδιαφερόμενων νέων στρατηγικών επενδυτών</aside>
      <p>Όπως αναφέρει η Live Sport, στην προσεχή έκτακτη γενική συνέλευση της «Δικέφαλος 1924», που θα γίνει στις 20 Δεκεμβρίου, έχει προκηρυχθεί αύξηση μετοχικού κεφαλαίου ύψους μέχρι 25 εκατ. ευρώ, με παραίτηση δικαιώματος παλαιών μετόχων, υπέρ νέων στρατηγικών επενδυτών.</p>
      <p>Όπως αναφέρεται στην έκθεση της εταιρείας που έχει συσταθεί για το γήπεδο, για την ολοκλήρωση του έργου της «Αγια-Σοφιάς» απαιτούνται χρήματα που δεν καλύπτονται από τα υφιστάμενα κεφάλαια και στο ίδιο κείμενο προστίθεται πως αυτοί οι ισχυροί «συμπαίκτες» έχουν ήδη βρεθεί.</p>
      <p>Συγκεκριμένα, αναφέρεται πως «… η εταιρεία έχει έρθει σε επαφή και έχει διασφαλίσει ότι υπάρχει ένας μικρός αριθμός ενδιαφερόμενων νέων στρατηγικών επενδυτών με οικονομική επιφάνεια, υψηλό επιχειρηματικό προφίλ και ισχυρή βούληση να αναλάβουν το μεγαλύτερο μέρος της σκοπούμενης αύξησης μετοχικού κεφαλαίου, η οποία κρίνεται ως ο προσφορότερος τρόπος χρηματοδότησης της κατασκευής του γηπέδου, έναντι άλλων πηγών, όπως ο δανεισμός».</p>
    </article>
  </body>
</html>