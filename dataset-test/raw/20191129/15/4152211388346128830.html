<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/596971/%E0%A6%8F%E0%A6%B8%E0%A6%8F-%E0%A6%97%E0%A7%87%E0%A6%AE%E0%A6%B8%E0%A7%87%E0%A6%B0-%E0%A6%A6%E0%A6%B2%E0%A7%87-%E0%A6%B8%E0%A7%8C%E0%A6%AE%E0%A7%8D%E0%A6%AF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T15:43:00+00:00"/>
    <meta property="og:title" content="এসএ গেমসের দলে সৌম্য"/>
    <meta property="og:description" content="ভারতের টি-টোয়েন্টি সিরিজ শেষ করেই ইমার্জিং কাপে নামতে হয়েছিল সৌম্য সরকারকে। জাতীয় দলের আপাতত খেলা না থাকলেও &amp;lsquo;ছুটি&amp;rsquo; মিলছে না এই ব্যাটসম্যানের। নামতে হচ্ছে এসএ গেমস ক্রিকেটে। নাজমুল হোসেন শান্তর নেতৃত্বে বাংলাদেশ অনূর্ধ্ব-২৩ দলের স্কোয়াডে রয়েছেন তিনি। ২৬ পেরিয়ে যাওয়া সৌম্য..."/>
  </head>
  <body>
    <article>
      <h1>এসএ গেমসের দলে সৌম্য</h1>
      <address><time datetime="2019-11-29T15:43:00+00:00">29 Nov 2019, 15:43</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/11/29/a4fa4b9190e3d732842979855cb7ac07-5de13dad9d3c3.jpg"/>
        <figcaption>সৌম্য সরকার</figcaption>
      </figure>
      <p>
        <b>ভারতের টি-টোয়েন্টি সিরিজ শেষ করেই ইমার্জিং কাপে নামতে হয়েছিল সৌম্য সরকারকে। জাতীয় দলের আপাতত খেলা না থাকলেও ‘ছুটি’ মিলছে না এই ব্যাটসম্যানের। নামতে হচ্ছে এসএ গেমস ক্রিকেটে। নাজমুল হোসেন শান্তর নেতৃত্বে বাংলাদেশ অনূর্ধ্ব-২৩ দলের স্কোয়াডে রয়েছেন তিনি।</b>
      </p>
      <p>২৬ পেরিয়ে যাওয়া সৌম্য অনূর্ধ্ব-২৩ দলে! অবাক হওয়ার কিছু নেই, নিয়ম মেনেই তিনি এসএ গেমসের দলে। নেপালে হতে যাওয়া প্রতিযোগিতায় ২৩-এর বেশি বয়সী তিন খেলোয়াড় রাখার বিধানে সুযোগ পেয়েছেন সৌম্য। একই নিয়মে তার সঙ্গী ব্যাটসম্যান ইয়াসির আলী ও বাঁহাতি স্পিনার তানভীর ইসলাম।</p>
      <p>দলে ‍রয়েছেন জাতীয় দলে খেলার অভিজ্ঞতা থাকা আরও বেশ কয়েকজন। ভারতের বিপক্ষে টি-টোয়েন্টি সিরিজে অভিষেক হওয়া মোহাম্মদ নাঈম ও আফিফ হোসেনের সঙ্গে আছেন টেস্ট স্কোয়াডে থাকা সাইফ হাসান। চোটের কারণে কলকাতা টেস্টে খেলতে পারেননি এই ওপেনার।  </p>
      <p>এসএ গেমসের ১৩তম আসরে প্রায় এক দশক পর অন্তর্ভুক্ত করা হয়েছে ক্রিকেট। বাংলাদেশ নারী ও পুরুষ দুই দলই অংশ নিচ্ছে এই প্রতিযোগিতায়। মেয়েদের দল ইতোমধ্যে পৌঁছে গেছে নেপালে। আর ছেলেদের দল যাবে রবিবার। তার আগে আজ (শুক্রবার) সন্ধ্যায় ১৫ সদস্যের দল ঘোষণা করেছে বাংলাদেশ ক্রিকেট বোর্ড (বিসিবি)।</p>
      <p>আগামী ৩ থেকে ৯ ডিসেম্বর টি-টোয়েন্টি ফরম্যাটে হবে ছেলেদের ক্রিকেট। ভারত ও পাকিস্তান নেই এবারের আসরে। তাই দারুণ সুযোগ থাকছে বাংলাদেশের। বাংলাদেশ ও শ্রীলঙ্কা অনূর্ধ্ব-২৩ দল নিয়ে যাচ্ছে, তবে ভুটান, মালদ্বীপ ও স্বাগতিক নেপাল নামবে জাতীয় দল নিয়েই। অংশ নিতে যাওয়া পাঁচ দলের প্রত্যেকে একে অন্যের মুখোমুখি হবে।</p>
      <p>৪ ডিসেম্বর মালদ্বীপের বিপক্ষে ম্যাচ দিয়ে শুরু হবে শান্তদের মিশন। পরের ম্যাচ ৬ ডিসেম্বর ভুটানের বিপক্ষে। ৭ ডিসেম্বর স্বাগতিক নেপাপের মুখোমুখি হয়ে পরদিন শেষ ম্যাচ খেলবে শ্রীলঙ্কার বিপক্ষে।</p>
      <p>পয়েন্ট টেবিলের শীর্ষ দুই দল মুখোমুখি হবে ৯ ডিসেম্বরের ফাইনালে। একই দিন হবে তৃতীয় স্থান নির্ধারণী ম্যাচও।</p>
      <p>
        <b>বাংলাদেশ অনূর্ধ্ব-২৩ দল:</b>
      </p>
      <p>নাজমুল হোসেন শান্ত (অধিনায়ক), সৌম্য সরকার, সাইফ হাসান, মোহাম্মদ নাঈম, আফিফ হোসেন, জাকির হাসান, ইয়াসির আলী, মিনহাজুল আবেদীন আফ্রিদি, সুমন খান, মাহিদুল ইসলাম অঙ্কন, তানভীর ইসলাম, মানিক খান, মেহেদী হাসান রানা, মেহেদী হাসান ও হাসান মাহমুদ।</p>
      <footer>/আরআই/কেআর/</footer>
    </article>
  </body>
</html>