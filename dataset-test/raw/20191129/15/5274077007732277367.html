<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419685"/>
    <meta property="og:site_name" content="ערוץ 7"/>
    <meta property="article:published_time" content="2019-11-29T15:38:00+00:00"/>
    <meta property="og:title" content="בתום דרמה גדולה: ראשל&quot;צ שוב ניצחה"/>
    <meta property="og:description" content="למרות פיגור בן 16 נקודות ברבע האחרון, מכבי ראשל&quot;צ הצליחה לנצח משחק חמישי ברציפות בליגה עם דרמה גדולה ושלשה מנצחת על הבאזר"/>
  </head>
  <body>
    <article>
      <h1>בתום דרמה גדולה: ראשל"צ שוב ניצחה</h1>
      <address><time datetime="2019-11-29T15:38:00+00:00">29 Nov 2019, 15:38</time> by <a rel="author">נרי וייס</a></address>
      <p>ארבעה מששת משחקיה האחרונים של מכבי ראשל"צ הוכרעו בפער של 2 נקודות ומטה - בגביע היא ניצחה בקושי את יבנה והרצליה מהליגה השניה בדרך לשלב חצי הגמר, למונאקו היא הפסידה בתום מותחן במסגרת היורוקאפ ממנו הודחה ובמשחקה האחרון בליגה גברה על מכבי אשדוד בתוצאה 66:67 בזכות מהפך דרמטי ברבע הרביעי והאחרון.</p>
      <p>היום בצהריים (שישי) שוב ניצחה ראשל"צ משחק ליגה, שוב בתוצאה צמודה, שוב בזכות מהפך אדיר ברבע הרביעי והמכריע, שוב בתום דרמה גדולה.</p>
      <p>הכתומים מראשל"צ שמחזיקים ברצף הניצחונות השני הכי ארוך בליגה, אחרי מכבי ת"א, הפכו פיגור בן 16 נקודות ברבע הרביעי לניצחון על הפועל תל אביב באולמה הביתי, היכל הדרייב-אין, עם 77:74 בזכות שלשת ניצחון אדירה של אדם אריאל הצעיר.</p>
      <p>הכתומים מראשון שסיימו כאמור את דרכם במפעל היורוקאפ האירופי, נקלעו שוב ושוב למצוקה מול המארחים האדומים מת"א כשלא הצליחו לקלוע סלים במשך דקות ארוכות ובתוספת להגנה רעה ומשחק ענק של שחקנה לשעבר, מארק ליונס שקלע מכל פינה בפרקט, ההפרש עמד על דו-ספרתי.</p>
      <p>ראשון ניסתה שוב ושוב לחזור למשחק אך ללא הצלחה עד שהגיע הרבע הרביעי והאחרון ושניות הסיום עם שלשת הניצחון האדירה של אדם אריאל שקבע - 77:74 וניצחון דרמטי נוסף לכתומים מעיר היין.</p>
      <p>למעשה, מאז ההפסד למכבי ת"א במחזור הפתיחה, ראשל"צ לא עוצרת ומנצחת משחק חמישי ברציפות בליגה.</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>