<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/black-friday-opoznienia-w-kursowaniu-komunikacji-miejskiej-korki-w-rejonie-galerii-handlowych/"/>
    <meta property="og:site_name" content="lublin112.pl"/>
    <meta property="article:published_time" content="2019-11-29T15:22:00+00:00"/>
    <meta property="og:title" content="Black Friday. Opóźnienia w kursowaniu komunikacji miejskiej, korki w rejonie galerii handlowych"/>
    <meta property="og:description" content="Popołudniowy szczyt nabiera tempa, w rejonie galerii handlowych napotkacie na problemy z przejazdem. Opóźnienia także maja pojazdy komunikacji miejskiej."/>
  </head>
  <body>
    <article>
      <h1>Black Friday. Opóźnienia w kursowaniu komunikacji miejskiej, korki w rejonie galerii handlowych</h1>
      <address>
        <time datetime="2019-11-29T15:22:00+00:00">29 Nov 2019, 15:22</time>
      </address>
      <p>
        <b>Popołudniowy szczyt nabiera tempa, w rejonie galerii handlowych napotkacie na problemy z przejazdem. Opóźnienia także maja pojazdy komunikacji miejskiej.</b>
      </p>
      <p>Black Friday dla niektórych mieszkańców miasta obecnie kojarzy się z korkami oraz opóźnieniami w kursowaniu komunikacji miejskiej.</p>
      <blockquote>– Dla nas, naszych pasażerów oraz kierowców autobusów i trolejbusów to też jest czarny piątek. Z powodu wzmożonego ruchu drogowego, szczególnie w rejonie centrów handlowych, występują opóźnienia w kursowaniu większości linii komunikacyjnych – poinformował przed kilkoma minutami Zarząd Transportu Miejskiego.</blockquote>
      <p>ZTM opublikował grafikę, na której widać linie autobusowe i trolejbusowe mające opóźnienia. Podczas parkowania przy lubelskich galeriach musicie uzbroić się w cierpliwość. Na niektórych ulicach dojazdowych utworzyły się zatory.</p>
      <p>To dzisiaj placówki handlowe mają mieć w swojej ofercie wyjątkowe okazje, jednak należy uważać, aby nie nabrać się na „okazyjne” ceny. W sieci krążą paragony, na których widać, że niekoniecznie można trafić na niezwykłe promocje. Niektóre sieci Black Friday przeciągają na cały weekend, albo i tydzień. Przed zakupem warto prześledzić, nawet w Internecie, oferty na wybrane przecenione produkty. W jednej z sieci można np. dzisiaj kupić wybrane produkty taniej o 23%, w innej do jednej sztuki wybranego produktu można dobrać drugi w cenie obniżonej o 50%. Wybierając się na zakupy warto robić zakupy z głową.</p>
      <p>Czarny piątek (ang. Black Friday) to piątek po Dniu Dziękczynienia i jest początkiem sezonu zakupów przed Bożym Narodzeniem w Stanach Zjednoczonych. Od początku XXI wieku zwyczaj ten jest propagowany, z powodów komercyjnych, w coraz większej liczbie innych krajów, także w Polsce.</p>
      <p>(fot. ZTM)</p>
    </article>
  </body>
</html>