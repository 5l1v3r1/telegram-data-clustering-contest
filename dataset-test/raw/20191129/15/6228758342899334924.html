<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://m3.idg.se/2.1022/1.727391/shenmue-3?utm_source=feedburner&amp;utm_medium=feed&amp;utm_campaign=Feed%3A+Idgse-Prylar+%28IDG.se%3A+IDG.se+-+Prylar%29"/>
    <meta property="og:site_name" content="M3"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="Shenmue 3: Som lilla julafton för fansen – en vanlig dag för alla andra"/>
    <meta property="og:description" content="Efter dryga femton år i limbo lyckades den forna Sega-producenten Yu Suzuki äntligen fixa en uppföljare till sitt mest ambitiösa projekt någonsin, Shenmue. Men är del tre vad vi alla väntat på? Eller gör sig serien bäst i minnet?"/>
  </head>
  <body>
    <article>
      <h1>Shenmue 3: Som lilla julafton för fansen – en vanlig dag för alla andra</h1>
      <address>
        <time datetime="2019-11-29T15:36:00+00:00">29 Nov 2019, 15:36</time>
      </address>
      <p>
        <i>Efter dryga femton år i limbo lyckades den forna Sega-producenten Yu Suzuki äntligen fixa en uppföljare till sitt mest ambitiösa projekt någonsin, Shenmue. Men är del tre vad vi alla väntat på? Eller gör sig serien bäst i minnet?</i>
      </p>
      <p>Mycket kan sägas om Yu Suzukis bidrag till spelhistorien, men ingen kan någonsin påstå att mannen inte har revolutionerat den bransch vi idag tar för given. Långt innan pixlar ersattes med polygoner experimenterade han med den ultrasnabba rushen som var Outrun, ett spel som många av dagens racingspel har att tacka sin existens för. Och hade det inte varit för Virtua Fighter, det allra första tredimensionella fightingliret, hade vi aldrig spelat Tekken.</p>
      <figure>
        <img src="https://www.idg.se/editorial/0/path/1.727401!imageManager/984074737.jpg"/>
      </figure>
      <p>Men den viktigaste milstolpen i Suzukis karriär är nog den som är grundstommen för det vi idag kallar öppen värld-konceptet. 1999 släpptes Shenmue under en period där resten av spelvärlden var kvar i gamla fotspår. Här fick vi utforska en stadsdel i 80-talets Japan på sätt som tidigare inte var möjliga. Samtliga invånare levde egna liv och gick att interagera med. Omgivningarna var så realistiska som tekniken tillät då och den tillhörande storyn mer komplex och trovärdig. Tyvärr missades innovationerna av en hel spelvärld som hellre väntade in Playstation 2 än att ge Segas vita låda Dreamcast en redig chans. Resten är historia.</p>
      <h3>Tillbaka till 2000-talet</h3>
      <p>I dagsläget är ”open world” synonymt med spel som Grand Theft Auto, Far Cry och Assasin's Creed. Världar som är fyllda till bredden med utforskningsbara vrår, som till slut blir för ambitiösa för sitt eget bästa. Att spela Shenmue 3 med dagens spel i bagaget blir därför som en déjà vu. Vi påminns ständigt om genrens begynnelse, där spelet sätter begränsningar i vilka områden vi får och inte får utforska på grund av ”anledningar”. Vilket egentligen är synd då den färgglada landsbygden som presenteras här är betydligt mer tilltalande än föregångarnas betong.</p>
      <figure>
        <img src="https://www.idg.se/editorial/0/path/1.727400!imageManager/130539585.jpg"/>
      </figure>
      <p>Och trots att vi kan interagera med föremål precis som tidigare blir inlevelsen lidande när vi exempelvis inte kan gå över höjdskillnader eller hoppa över staket. Nu är ju visserligen tanken att spelet ska ha den autentiska ”Shenmue-känslan”, men vissa av de definierande inslagen borde definitivt stannat i det förflutna. Varför envisas vissa personer med att presentera sig själva upprepade gånger? Varför är processen med att dra ut en låda ur garderoben uppdelad i tre steg? Och varför är kontrollen så komplicerad att vi fortfarande måste hålla in r-knappen för att springa?</p>
      <h3>Små förbättringar som förenklar vardagen</h3>
      <p>Ju fler skavanker vi hittar, desto mer uppenbart blir det att Shenmue 3 är en produkt enbart för fans. Alla smådetaljer vi uppskattade tidigare är nämligen intakta, som om tiden stått stilla sedan Shenmue 2. Vissa dagar gör vi inget annat än så kallade ”fetch”-uppdrag åt andra. När vi sedan inte rår på motståndarna får vi spendera hela dagar med att träna upp våra färdigheter genom att sparra mot lokala kampsportare. Och när vi är panka och inte kan betala hotellräkningen tvingas vi att arbeta bort vår skuld genom att hugga ved.</p>
      <figure>
        <img src="https://www.idg.se/editorial/0/path/1.727393!imageManager/2860685462.jpg"/>
      </figure>
      <p>Sådana detaljer är tillräckliga för att avskräcka även den mest öppensinnade spelaren, men känns helt naturliga ”om man var med då”. Givetvis finns det även små ljusglimtar för den som ändå vill ge spelet en chans. De uppskattade arkadspelen är av licensskäl inte kvar, men de nya som det bjuds på istället är ändå underhållande när vi inte orkar med huvuduppdraget. Dessutom har stridssystemet blivit betydligt mer lättillgängligt och påminner numera mer om en fusion av Tekken och Yakuza. Vi tackar gudarna, eller Yu Suzuki i det här fallet, för att vi slipper knappa in invecklade Virtua Fighter-kombinationer.</p>
      <h3>Omdöme</h3>
      <p>Att bedöma Shenmue 3 är ingen lätt uppgift. Uppenbarligen stämde Yu Suzukis egen vision av den öppna spelvärlden inte överens med vad den senare kom att utvecklas till. Och all heder till honom och utvecklingsteamet som ändå valde att stanna kvar på den rutten som fansen förväntar sig. För i slutändan rör det sig ändå om en, av fans, Kickstarter-finansierad produkt som aldrig hade blivit till annars.</p>
      <p>Vad vi andra anser om förlegade kontroller, instängda miljöer som låtsas vara öppen värld-aktiga och halvdana röstskådespelarinsatser är enbart sekundärt. För den som ändå väntat i evigheter på att få fortsätta sagan om Ryos resa i jakten på sin fars mördare är det alltså lilla julafton. För alla andra en helt vanlig fredag.</p>
      <hr/>
      <h3>Fakta Shenmue 3</h3>
      <p><b>Genre</b>: Äventyr<br/><b>Format</b>: Playstation 4, pc<br/><b>Testat format</b>: Playstation 4 Pro<br/><b>Lansering</b>: Ute nu.<br/><b>Utvecklare</b>: Ys Net<br/><b>Utgivare</b>: Deep Silver/Koch</p>
      <figure>
        <img src="https://www.idg.se/editorial/0/path/1.659592.1464686880!plus_sign.png"/>
      </figure>
      <p>Storyn väcker fortfarande intresse.<br/>Förenklat och förbättrat stridssystem.<br/>Massor att göra utanför huvuduppdraget.</p>
      <figure>
        <img src="https://www.idg.se/editorial/0/path/1.699358.1521029621!imageManager/1808205525.png"/>
      </figure>
      <p>Konversationer som hämtade ur 2000-talet.<br/>Begränsningar i hur mycket vi får utforska.<br/>Inget grafiskt mästerverk.</p>
      <p>
        <b>Betyg 6 av 10</b>
      </p>
      <figure>
        <img src="https://www.idg.se/editorial/0/path/1.589531.1518085304!rateImage/imageTypeSelector/localImage/3573004468.png"/>
      </figure>
    </article>
  </body>
</html>