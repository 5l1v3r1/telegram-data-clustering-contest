<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/delfinu-terapijos-centro-vadovei---apdovanojimas-1753757/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-29T15:14:00+00:00"/>
    <meta property="og:title" content="Delfinų terapijos centro vadovei - apdovanojimas"/>
    <meta property="og:description" content="Reklama"/>
  </head>
  <body>
    <article>
      <h1>Delfinų terapijos centro vadovei - apdovanojimas</h1>
      <address><time datetime="2019-11-29T15:14:00+00:00">29 Nov 2019, 15:14</time> by <a rel="author">SAM inf.</a></address>
      <p>Reklama</p>
      <p>
        <b>Jau trečius metus iš eilės Sveikatos apsaugos ministerija (SAM) apdovanojo žmones, organizacijas ir iniciatyvas, skatinančius ir įkvepiančius rinktis aktyvesnį, sveikesnį, įdomesnį gyvenimo būdą. </b>
      </p>
      <p>Laureatai buvo pagerbti lapkričio 28 dieną Vilniuje, iškilmingos ceremonijos metu. Renginio globėjas – sveikatos apsaugos ministras Aurelijus Veryga.</p>
      <p>Sveikindamas visus susirinkusiuosius, ministras teigė, kad šie apdovanojimai – tai pagarbos ženklas sveikos gyvensenos idėjų puoselėtojams.</p>
      <p>„Jūs esate tas tikrasis pilietiškumo atsidavimo ir tarnystės, nesavanaudiškos lyderystės pavyzdys visuomenėje“, – pabrėžė ministras A. Veryga.</p>
      <p>Ministro teigimu, jau tradiciniais tampantys apdovanojimai kasmet bendram tikslui suburia vis daugiau žmonių. Tai rodo, kad sveikos gyvensenos tema tampa vis aktualesnė.</p>
      <p>„Dėkoju visiems, be kurių šių apdovanojimų nė nebūtų. Pirmiausia, ačiū tiems, kurie teikė paraiškas. Ačiū mūsų ekspertų komisijai, atrinkusiai nominacijų finalo trejetus. Ačiū visiems žmonėms, kurie balsavo, rinkdami laimėtojus. Kova vyko iki paskutinės minutės. Tiesa, ši kova tėra simbolinė. Kiekvienas pasirinkęs sveikesnį gyvenimo būdą ar savo pavyzdžiu įkvėpęs kitus teigiamiems pokyčiams jau yra laimėtojas“, – įsitikinęs ministras A. Veryga.</p>
      <p>Reklama</p>
      <p>Šiais metais išdalintos 5 apdovanojimų „Už sveiką gyvenseną“ nominacijos.</p>
      <p>Nominaciją „Už sveikos ateities puoselėjimą“ laimėjo „Whatansu“ – patirtinių stovyklų, žygių ir seminarų jaunimui organizatoriai, siekiantys įgalinti jaunosios kartos pozityvius pokyčius savyje, komandoje, šeimoje, organizacijoje, bendruomenėje. </p>
      <p>Nominaciją „Už pagalbą ir paramą sugrįžtantiems gyventi“ pelnė didžiausio priklausomybių reabilitacijos centro Lietuvoje „Meikštų dvaras“ vadovas Mindaugas Survilas.</p>
      <p>Nominaciją „Už nugalėtą negalią“ visuomenė skyrė Lietuvos jūrų muziejaus Delfinų terapijos centro vadovei doc. dr. Brigitai Kreivinienei, sukūrusiai delfinų terapijos holistinę programą, apimančią psichoemocinių, motorinių ir sensorinių poreikių tenkinimą.</p>
      <p>Nominacija „Už aktyvumą, nepavaldų amžiui“ teko projektui „Susitikim, mieli senjorai“ (VšĮ „Sėkmės idėja“), kuriuo siekiama pagerinti senjorų tiek fizinę, tiek psichologinę savijautą, paskatinti kūrybiškumą, saviraišką, pasitikėjimą, bendruomeniškumą ir bendravimo kultūrą, taip pat mažinti vienišumo jausmą.</p>
      <p>Nominaciją „Už iniciatyvą rinktis sveikesnį gyvenimą“ laimėjo didžiausias Baltijos šalyse pėsčiųjų žygių organizatorius „TrenkTuras“. Judėjimas, gamta, grynas oras ir bendrystė – tai įkvėpė jau daugiau nei 57 tūkstančių dalyvių kartu žengti sveikesnio gyvenimo link.</p>
      <p>Reklama</p>
      <p>Sveikatos apsaugos ministras A. Veryga savo ruožtu įteikė apdovanojimus asmenims ir organizacijoms, kurios, jo nuomone, savo veikla, atsakomybe ir sveiko gyvenimo būdo principų puoselėjimu nusipelno Sveikos gyvensenos ambasadorių vardo.</p>
      <p>Apdovanojimas „Už pagalbą sveikstantiems vaikams“ įteiktas „Mamų unija“ komandai ir jų vadovei Eglei Mėlinauskienei už jų iniciatyvą, siekiant įkurti jaukius, šviesius ir funkcionalius „Mamų unijos“ Šeimos namus vaikams, sergantiems onkologinėmis ligomis, ir jų šeimoms.</p>
      <p>Apdovanojimas „Už įkvepiantį socialinės atsakomybės pavyzdį“ teko „Lidl“ prekybos tinklui Lietuvoje už jų drąsią vertybinę iniciatyvą skatinti verslo ir visuomenės sąmoningumą ir neprekiauti alkoholiu Mokslo ir žinių dieną.</p>
      <p>Apdovanojimas „Už socialinę partnerystę, siekiant sveikesnės vaikų mitybos“ įteiktas Lietuvos vyriausiųjų virėjų ir konditerių asociacijai ir Lietuvos dietologų draugijai, kurie neatlygintinai bendradarbiavo su SAM, kuriam technologines maisto korteles.</p>
      <p>Apdovanojimą „Už aktyvią ir objektyvią sveikatos naujienų sklaidą“ gavo LNK Žinių tarnyba už indėlį, šviečiant visuomenę sveikatos temomis.</p>
      <p>Apdovanojimas „Už ilgametės sveikatingumo žygių tradicijos puoselėjimą“ teko sveikatingumo žygių organizatoriui Algimantui Jucevičiui už įkvepiantį pavyzdį ir iniciatyvas, skatinant visuomenę džiaugtis judėjimu gamtoje ir bendryste.</p>
      <p>Reklama</p>
      <p>
        <b>Renginio akimirkos – <a href="https://www.facebook.com/pg/sam.lt/photos/?tab=album&amp;album_id=2611683175581634">SAM „Facebook“ galerijoje</a>.</b>
      </p>
    </article>
  </body>
</html>