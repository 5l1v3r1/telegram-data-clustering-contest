<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/citi/29112019-nosauc_tris_pretendentus_uz_titulu_gada_s"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="Te ir darbs! Pievienojies Sportacentrs.com komandai!"/>
    <meta property="og:description" content="Konkursa “Gada sporta skolotājs 2019” otrajā kārtā noskaidroti trīs lieliskākie sporta skolotāji - Santa Krasovska no Rubenes pamatskolas, Laura Janševska no Mežinieku pamatskolas un Rīgas Valsts 2. ģimnāzijas sporta skolotājs Māris Liepiņš. Kurš no viņiem iegūs titulu, uzzināsim 19. decembrī, kad notiks svinīgā ceremonija &quot;Latvijas Gada balva sportā&quot;."/>
  </head>
  <body>
    <article>
      <h1>Te ir darbs! Pievienojies Sportacentrs.com komandai!</h1>
      <address>
        <time datetime="2019-11-29T15:45:00+00:00">29 Nov 2019, 15:45</time>
      </address>
      <p>Konkursa “Gada sporta skolotājs 2019” otrajā kārtā noskaidroti trīs lieliskākie sporta skolotāji - Santa Krasovska no Rubenes pamatskolas, Laura Janševska no Mežinieku pamatskolas un Rīgas Valsts 2. ģimnāzijas sporta skolotājs Māris Liepiņš. Kurš no viņiem iegūs titulu, uzzināsim 19. decembrī, kad notiks svinīgā ceremonija "Latvijas Gada balva sportā".</p>
      <p><a href="http://sportacentrs.com/citi/28112019-briedis_un_dukurs_pretende_uz_gada_labaka"><u>Kā jau ziņots</u></a>, vakar tika paziņoti nominanti pasākumam "Latvijas Gada balva sportā 2019".</p>
      <p>Skolotāju konkursa otrajai kārtai izvirzītie ceturtdien vadīja sporta stundu Oskara Kalpaka Rīgas Tautas daiļamatu pamatskolā. Profesionāla un prasīga žūrija vērtēja skolotāja prasmi pielietot daudzveidīgas mācību metodes un līdzekļus, māku pašam kvalitatīvi demonstrēt vai iesaistīt skolēnus vingrinājumu demonstrēšanā, prasmi nodrošināt atgriezenisko saiti stundā. Tāpat tika vērtēts mācību stundas emocionālais fons, drošības noteikumu prasību ievērošana un citi kritēriji.</p>
      <p>Otrajā kārtā piedalījās Inese Boļšija no Dricānu vidusskolas, Mežinieku pamatskolas sporta skolotāja Laura Janševska, Santa Krasovska (Rubenes pamatskola), Harolds Kavinskis (Dagdas vidusskola), Māris Liepiņš (Rīgas Valsts 2.ģimnāzija) un Daugavpils Būvniecības tehnikuma sporta skolotājs Juris Ozols. Ikviens demonstrēja augstu profesionalitāti un lieliskas prasmes vadīt, iedrošināt aizraut bērnus. Savukārt paši skolotāji ar patiesu gandarījumu atzina, ka vadīt sporta stundu tik ļoti labi sagatavotiem Oskara Kalpaka Rīgas Tautas daiļamatu pamatskolas bērniem bijis patiess prieks.</p>
      <p>Konkursa "Gada sporta skolotājs 2019" vērtēšanas komisijā šogad darbojas pieredzes bagāti sporta pedagogi, sportisti un nozares speciālisti - olimpieši Deniss Čerkovskis un Agnese Pastare, sporta žurnālists Reinis Ošenieks, 2015. gada konkursa uzvarētāja, Jelgavas 4. vidusskolas sporta skolotāja Nataļja Gorškova, Latvijas Sporta pedagoģijas akadēmijas studiju prorektore, Sporta un treniņu teorijas, pedagoģijas, psiholoģijas un pedagoģisko prakšu katedras profesore Andra Fernāte, kā arī ministrijas pārstāvji – valsts sekretāra vietnieks, Sporta departamenta direktors Edgars Severs, vecākā eksperte Santa Roze un eksperts Kaspars Cipruss.</p>
      <p>Konkursu "Gada sporta skolotājs” Izglītības un zinātnes ministrija organizē jau piecpadsmito gadu. Konkursa mērķis ir atrast profesionālāko sporta skolotāju Latvijā, popularizēt sporta skolotāja nozīmi veselīgas un fiziski aktīvas jaunās paaudzes izglītošanas procesā, kā arī celt skolotāja profesijas prestižu. Konkurss norit divās kārtās - pirmajā no tām komisija vērtē pretendentu sagatavotos pieteikumus, dalībai otrajā kārtā izvirzot sešus skolotājus. Savukārt otrajā konkursa kārtā tiek noteikti trīs labākie dalībnieki, no kuriem visaugstāko žūrijas vērtējumu ieguvušais skolotājs saņem galveno balvu.</p>
      <p>19. decembrī pasākuma “Latvijas Gada balva sportā” apbalvošanas ceremonijā tiks paziņots arī titula “Gada sporta skolotājs 2019” ieguvējs.</p>
      <p>Izmantotie resursi:<br/>izm.gov.lv</p>
    </article>
  </body>
</html>