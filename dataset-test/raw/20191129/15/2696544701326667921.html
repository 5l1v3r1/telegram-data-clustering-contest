<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191129_Egy_rangsor_szerint_meg_Bukarest_is_befogadobb_mint_Budapest"/>
    <meta property="og:site_name" content="HVG.hu"/>
    <meta property="article:published_time" content="2019-11-29T15:48:00+00:00"/>
    <meta property="og:title" content="Egy rangsor szerint még Bukarest is befogadóbb, mint Budapest"/>
    <meta property="og:description" content="A társadalmi viszonyok és a gazdasági fejlettség alapján rangsorolta a világ legnagyobb városait a D&amp;L nemzetközi tanácsadó intézet, és megalkotta a fellendülés és befogadás indexet. A Prosperity and Inclusion in Cities Seal Award nevű rangsorban Budapest a középmezőny közepén kapott helyet."/>
  </head>
  <body>
    <article>
      <h1>Egy rangsor szerint még Bukarest is befogadóbb, mint Budapest</h1>
      <address><time datetime="2019-11-29T15:48:00+00:00">29 Nov 2019, 15:48</time> by <a rel="author">hvg.hu</a></address>
      <p>
        <b>A társadalmi viszonyok és a gazdasági fejlettség alapján rangsorolta a világ legnagyobb városait a D&amp;L nemzetközi tanácsadó intézet, és megalkotta a fellendülés és befogadás indexet. A Prosperity and Inclusion in Cities Seal Award nevű rangsorban Budapest a középmezőny közepén kapott helyet.</b>
      </p>
      <p>„Immár nem az egyes országok, hanem a városok vonzzák magukhoz a tehetségeket és a gazdaságot működtető befektetőket, ezért egyre fontosabbá válik az egyes városok gazdasági teljesítményének folyamatos mérése. E mellett mind többen ismerik fel, hogy a gazdaság csak akkor lehet valóban és tartósan versenyképes, ha az adott város befogadó módon képes növekedni” – írta elemzésében a D&amp;L tanácsadó intézet.</p>
      <p>A D&amp;L azt is hangsúlyozta, hogy folyamatosan változik a leglátványosabban fejlődő városok névsora. „2007-ben a világ GDP-jének a felét a fejlett világ 380 városában termelték meg, s ennek az összegnek a húsz százaléka Észak-Amerika 190 nagyvárosából érkezett.  2025-re a korábbi listán szereplő fejlett városok harmada már nem lesz rajta a legnagyobb teljesítményt produkáló városok hatszázas listáján. A következő évtized közepén a top 600 város listájára 136 új település kerül fel, s ebből száz Kínában található” – olvasható az elemzésben.</p>
      <p>A 113 várost felsoroló index összeállításához a következő mutatókat vették alapvetően figyelembe: az egy főre jutó GDP-t, az életminőséget – utóbbinál a világ országait és városait összehasonlító Numbeo.com adatai voltak az irányadók -, a bűnözési statisztikák alakulását, a felsőfokú iskolai végzettséggel rendelkezők arányát, az internethasználat elterjedtségét, a környezet minőségét, illetve az orvosi ellátás minőségét. Ugyancsak fontos tényező volt az árak és a fizetések aránya, itt a D&amp;L alapvetően az alapján rangsorolta a városokat, hogy az átlagos havi jövedelem hogyan aránylik egy belvárosi garzon bérleti díjához. „A pontos méréshez még szükség lenne egyéb, ám nagyon nehezen beszerezhető adatokra: a városokon belüli szegregáció szintjére, a közlekedéssel töltött idő hosszára, vagy a saját lakóingatlannal rendelkezők százalékos arányára” – áll a tanulmányban.</p>
      <p>A listát a száz pontos maximális eredményből 78,2 pontot elérő Zürich vezeti, a svájci várost Bécs (72,0) Koppenhága (70,5) Luxembourg (70,3) valamint Helsinki (70,1) követi. Az első nem európai város a hatodik helyen álló Tajpej, Tajvan fővárosa 69,9 pontot kapott.</p>
      <p>Budapest a középmezőnybe került, az 55. helyre rangsorolt magyar főváros (52,6 pont) Riga és Varsó között kapott helyet.</p>
      <p>A D&amp;L lista több, Magyarországhoz közel lévő várost is Budapest elé helyezett: Prága a 13. (66,8 ponttal), Pozsony a 21. (63,9 ponttal), Ljubljana a 43. (56,9 ponttal) Bukarest pedig az 53. (53,4 ponttal). Zágráb viszont a 69. helyre szorult a maga 47 pontjával, s rosszul szerepelt a szerb főváros, Belgrád is, amelyet 36 pontra értékeltek a kutatók.</p>
      <p>A lista végén Kairó áll, a 113. helyen lévő egyiptomi főváros 11,4 pontot kapott.</p>
    </article>
  </body>
</html>