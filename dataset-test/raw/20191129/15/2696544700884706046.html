<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191129_beat_games_beat_saber_oculus_vr_szemuveg_jatek_facebook_felvasarlas"/>
    <meta property="og:site_name" content="HVG.hu"/>
    <meta property="article:published_time" content="2019-11-29T15:03:00+00:00"/>
    <meta property="og:title" content="Izgalmas új játékokat adhat ki a Facebook, megvettek egy híresen jó céget"/>
    <meta property="og:description" content="A Beat Saber egyike a jobb VR-játékoknak, így valahol nem meglepő, hogy a Facebook figyelmét is felkeltette a &quot;lézerkardos&quot; program."/>
  </head>
  <body>
    <article>
      <h1>Izgalmas új játékokat adhat ki a Facebook, megvettek egy híresen jó céget</h1>
      <address><time datetime="2019-11-29T15:03:00+00:00">29 Nov 2019, 15:03</time> by <a rel="author">hvg.hu</a></address>
      <p>
        <b>A Beat Saber egyike a jobb VR-játékoknak, így valahol nem meglepő, hogy a Facebook figyelmét is felkeltette a "lézerkardos" program.</b>
      </p>
      <p>A Facebook gyakorta vásárol fel startupokat, illetve jól működő cégeket, hogy közös erővel folytassák a munkát. Ezúttal a <i>Beat Saber</i> VR-játék fejlesztőjét, a Beat Games nevű céget sikerült megszerezniük, ez pedig több minden miatt is érdekes.</p>
      <p>A <i>Beat Saber</i> egy remek VR-játék, amit a metacritices pontozása is igazol: a PC-s változat 93 százalékon áll, míg a konzolost 86 százalékra értékelték. A programban egy kék, illetve egy piros karddal kell szétcsapni a játékos felé száguldó dobozokat, méghozzá ütemre.</p>
      <blockquote>Ez nem csak izgalmas, de a közben hallható zenék miatt egészen különleges élmény is.</blockquote>
      <figure>
        <iframe src="https://www.youtube.com/embed/vL39Sg2AqWg" width="640" height="360" data-service="Youtube" scrolling="no"/>
      </figure>
      <p>A kreatív VR-játékból mára több mint egymillió példány talált gazdára, így nem meglepő, hogy a Facebook figyelmét is felkeltette a fiatal cég: a közösségi oldal külön bejegyzésben jelentette be, hogy felvásárolták a játék mögötti stúdiót. A Facebook szerint a Beat Gamesszel új lehetőségek nyílnak meg, hogy minőségi VR-játékokkal lássák el a felhasználókat.</p>
      <p>Az akvizíció révén a Beat csapata az Oculus Studioshoz igazol, így feltételezhető, hogy az újonnan érkező tartalmak elsősorban erre az eszközre készülnek. A Facebook közölte azt is, hogy a felvásárlás nincs hatással a <i>Beat Saber</i>re, azaz a játékhoz később is készülnek majd tartalmi frissítések.</p>
      <related>
        <a href="https://hvg.hu/tudomany/20190926_facebook_horizon_oculus_virtualis_valosag"/>
        <a href="https://hvg.hu/tudomany/20191121_half_life_alyx_vr_jatek_valve"/>
      </related>
    </article>
  </body>
</html>