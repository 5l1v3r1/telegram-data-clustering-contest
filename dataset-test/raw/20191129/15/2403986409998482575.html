<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/viyskovi_zbivatimut_droni_rosiyskih_okupantiv_z_krimu_n1241535"/>
    <meta property="og:site_name" content="24 Канал"/>
    <meta property="article:published_time" content="2019-11-29T15:48:00+00:00"/>
    <meta property="og:title" content="Військові збиватимуть дрони російських окупантів з Криму"/>
    <meta property="og:description" content="Йдеться про російські безпілотники, які залітатимуть у повітряний простір України з боку анексованого Криму. Їх українські військові мають намір збивати зенітно-ракетними комплексами Бук-М1."/>
  </head>
  <body>
    <article>
      <h1>Військові збиватимуть дрони російських окупантів з Криму</h1>
      <address><time datetime="2019-11-29T15:48:00+00:00">29 Nov 2019, 15:48</time> by <a rel="author" href="https://24tv.ua/irina_vihrushh_tag6157/" target="_blank">Ірина Вихрущ</a></address>
      <p>
        <b>Йдеться про російські безпілотники, які залітатимуть у повітряний простір України з боку анексованого Криму. Їх українські військові мають намір збивати зенітно-ракетними комплексами Бук-М1.</b>
      </p>
      <p>Річ у тім, що ворожі дрони несуть неабияку небезпеку для української армії. Були випадки, коли вони збивали вертольоти армійської авіації Мі-24. Про це у коментарі "<a href="https://ua.krymr.com/a/novyny-krymu-bezpilotnyky-z-krymu/30298931.html">Крим.Реалії</a>" розповів прессекретар командування повітряних сил Юрій Ігнат.</p>
      <blockquote>Небезпечний агресор: <a href="https://24tv.ua/rosiyski_bombarduvalniki_vidpratsovuvali_udar_po_odesi__voronchenko_n1234096">Російські бомбардувальники відпрацьовували удар по Одесі, – Воронченко</a></blockquote>
      <aside>Якщо говорити про безпілотники квадрокоптерного поля бою, то досить стрілецької зброї – кулеметами його збивати. Якщо йдеться про серйозні БПЛА типу "Орлан" або "Форпост", тоді вже застосовуються зенітні ракети,<cite>– зауважив він.</cite></aside>
      <p>Так, за слова Ігната, Бук-М1 часто застосовували до цих безпілотників, тому що була істотна загроза українським військам.</p>
      <p>Як стверджують українські військові, дрони саме цих марок дислокуються на авіабазах в окупованому Криму. Зокрема, багато своєї військової техніки країна-агресор розміщує на аеродромі "Бельбек".</p>
      <p><b>Для чого Росія використовує аеродром "Бельбек" в окупованому Криму?</b>До анексії Криму Росією у 2014 році на аеродромі "Бельбек" розташовувалась 204-та бригада тактичної авіації Повітряних сил Збройних сил України. Також здійснювались і пасажирські перевезення.<br/><br/>Після того, як Росія захопила Крим, то використовувала "Бельбек" виключно для обслуговування потреб військово-повітряних сил РФ. Тобто цивільні рейси вже не здійснювались. Натомість, на базі аеродрому розташувались два авіаційні полки ВПС РФ.<br/><br/>У квітні 2018-ого Росія повідомила, що збирається будувати додаткову смугу на аеродромі нібито для "цивільних потреб". Проте у МінТОТ переконані, що додаткову смугу використовуватимуть для зберігання авіаційного озброєння окупанта.</p>
    </article>
  </body>
</html>