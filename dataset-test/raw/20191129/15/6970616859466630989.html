<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/officiellt-erlandsson-tillbaka-efter-psykisk-ohalsa---klar-for-allsvensk-klubb/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-29T15:04:00+00:00"/>
    <meta property="og:title" content="Officiellt: Erlandsson tillbaka efter psykisk ohälsa - klar för allsvensk klubb: &quot;Pausen var viktig för mig&quot;"/>
    <meta property="og:description" content="Tim Erlandsson bröt med Frej och tog sedan en paus från fotbollen.Nu är han tillbaka.Målvakten har skrivit på ett tvåårskontrakt med Falkenberg.- Det är fantastiskt roligt för mig, säger han i en kommentar."/>
  </head>
  <body>
    <article>
      <h1>Officiellt: Erlandsson tillbaka efter psykisk ohälsa - klar för allsvensk klubb: "Pausen var viktig för mig"</h1>
      <address><time datetime="2019-11-29T15:04:00+00:00">29 Nov 2019, 15:04</time> by <a rel="author">Ludwig Billengren</a></address>
      <p>
        <b>Tim Erlandsson bröt med Frej och tog sedan en paus från fotbollen.<br/>Nu är han tillbaka.<br/>Målvakten har skrivit på ett tvåårskontrakt med Falkenberg.<br/>- Det är fantastiskt roligt för mig, säger han i en kommentar.</b>
      </p>
      <p>Tidigare Nottingham Forest- och U21-landslagsmålvakten Tim Erlandsson, 22, skrev inför förra säsongen på för superettan-klubben IK Frej, men gjorde aldrig någon seriematch med klubben. <a href="https://www.fotbollskanalen.se/sverige/erlandsson-i-stor-intervju-om-sin-psykiska-ohalsa---forre-hif-malvakten-blev-en-/">Parterna kom överens om att bryta avtalet och Erlandsson berättade därefter om anledning - psykisk ohälsa.</a></p>
      <p>- Jag tycker inte att det finns någon skam i att berätta att man mår dåligt och det tror jag är viktigt att lyfta fram. Det är fantastiskt med den responsen som jag har fått av alla som har hört av sig. Man märker att man verkligen inte är ensam i det. Därför tycker jag att det är ett så viktigt ämne att lyfta fram och prata om - och det är det som varit bra för mig. Jag tycker att det har hjälpt mig att jag har pratat med andra om det, sa han då.</p>
      <p>I september gjorde målvakten comeback på planen. Erlandsson hoppade in och stod i mål för Halmstads BK i en U21-match mot Falkenbergs FF, då bollklubbens andremålvakt Malte Påhlsson var sjuk. 22-åringen har även tränat med HBK.</p>
      <p>Nu är han definitivt tillbaka. Precis som <a href="https://www.expressen.se/gt/sport/fotboll/allsvenskan/han-gor-comeback-efter-halsoproblemen/">GT</a> rapporterade i dagarna är målvakten klar för Falkenbergs FF och kontraktet är skrivet över två år.</p>
      <p>- Det känns jättebra. Det är fantastiskt roligt för mig. Jag ser verkligen fram emot detta, säger Tim Erlandsson i en kommentar på föreningens hemsida.</p>
      <p>Den tidigare HBK-spelaren tycker att tiden utan fotboll har varit nyttig.</p>
      <p>- Jag mår jättebra. Pausen var viktig för mig. Jag har verkligen fått perspektiv på saker och ting efter tiden i England. Allt som jag har gått igenom har stärkt mig. Jag har haft ambitionen att komma tillbaka till elitnivå och har tränat på bra under tre-fyra månader. Det känns jättekul att komma tillbaka till allsvenskan och att få göra resan med Falkenberg, säger Tim Erlandsson</p>
      <figure>
        <iframe data-src="https://twitter.com/FFF_Live/status/1200413516605333504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>