<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/29/leggi-notizia/argomenti/attualita/articolo/vezza-dalba-volontari-cercansi-per-il-gruppo-comunale-di-protezione-civile.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-29T15:03:30+00:00"/>
    <meta property="og:title" content="Vezza d’Alba cerca forze fresche per il gruppo comunale di protezione civile"/>
    <meta property="og:description" content="L’età media dei volontari avanza. Dall’Amministrazione un appello ai giovani del paese perché aiutino a garantire una presenza preziosa per tutti"/>
  </head>
  <body>
    <article>
      <h1>Vezza d’Alba cerca forze fresche per il gruppo comunale di protezione civile</h1>
      <h2>L’età media dei volontari avanza. Dall’Amministrazione un appello ai giovani del paese perché aiutino a garantire una presenza preziosa per tutti</h2>
      <address><time datetime="2019-11-29T15:03:30+00:00">29 Nov 2019, 15:03</time> by <a rel="author">T. F.</a></address>
      <p>Nuovi volontari cercansi. E’ l’appello che arriva dall’<b>Amministrazione comunale di Vezza d’Alba</b>, che nel giro di dieci giorni si è trovata a fronteggiare la complessa emergenza indotta prima dalla nevicata del 14 novembre scorso, poi dalle forti piogge dell'ultimo weekend. <br/><br/>Personale comunale e volontari della Protezione civile sono stati a lungo impegnati e hanno egregiamente lavorato per rendere nuovamente <b>fruibili le strade e funzionanti i fossati intasati da rami caduti, terra e foglie.</b> <br/><br/>Un impegno rispetto al quale <b>il gruppo comunale attivo da tempo nel centro roerino deve però fare i conti con l’avanzare dell’età di molti suoi componenti</b>, che presto dovranno essere affiancati o sostituiti in questo prezioso lavoro. <br/><br/>In questo senso, l’Amministrazione vezzese si rivolge quindi alle forze più giovani. <i>"Avere un gruppo di Protezione Civile efficiente e operativo è un vantaggio per tutti - </i><b>spiega il sindaco Carla Bonino</b><i> -, anche perché permette di fare prevenzione tutto l'anno e monitorare costantemente il territorio, riducendo al massimo la mole degli interventi in emergenza".</i></p>
    </article>
  </body>
</html>