<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/tenenkrommend-dat-pinautomaten-dicht-moeten"/>
    <meta property="og:site_name" content="1limburg"/>
    <meta property="article:published_time" content="2019-11-29T15:19:58+00:00"/>
    <meta property="og:title" content="'Tenenkrommend dat pinautomaten dicht moeten'"/>
    <meta property="og:description" content="Minister Wopke Hoekstra (Financiën) vindt het &quot;tenenkrommend&quot; dat ABN AMRO uit veiligheidsoverwegingen enkele tientallen geldautomaten heeft moeten sluiten."/>
  </head>
  <body>
    <article>
      <h1>'Tenenkrommend dat pinautomaten dicht moeten'</h1>
      <h2>Minister Wopke Hoekstra (Financiën) vindt het "tenenkrommend" dat ABN AMRO uit veiligheidsoverwegingen enkele tientallen geldautomaten heeft moeten sluiten.</h2>
      <address><time datetime="2019-11-29T15:19:58+00:00">29 Nov 2019, 15:19</time> by <a rel="author">Persbureau ANP</a></address>
      <p>De bank greep deze week in na een reeks plofkraken. Daardoor was de veiligheid van omwonenden in het geding gekomen.</p>
      <p><b>Geld pinnen<br/></b>Hoekstra vindt het belangrijk dat iedereen in Nederland binnen een redelijke afstand toegang heeft tot contant geld. "Mijn indruk is dat banken dat ook echt wel heel duidelijk op hun netvlies hebben", aldus de minister. "Tegelijkertijd snap ik ook echt dat banken in hun maag zitten met het tuig dat die dingen vernielt."</p>
      <p>
        <b>Lees ook: </b>
        <a href="https://www.1limburg.nl/abn-amro-sluit-geldautomaten-vanwege-plofkraakgevaar">ABN Amro sluit geldautomaten vanwege plofkraakgevaar</a>
      </p>
      <p><b>Zorgelijk<br/></b>Justitieminister Ferd Grapperhaus vindt het "een reden tot zorg" dat het aantal plofkraken de laatste tijd toeneemt. Ook hij heeft er begrip voor dat banken op sommige risicolocaties geen geldautomaten meer plaatsen. "Ik realiseer me dat dit heel akelig is voor mensen die daar direct in de buurt wonen. Aan de andere kant moeten we om de veiligheid van de omgeving denken."</p>
      <p><b>ABN vaak doelwit<br/></b>Uit onderzoek van L1 blijkt dat geldautomaten van ABN Amro in Limburg opvallend vaak doelwit zijn van een plofkraak. Van de acht plofkraken in onze provincie in de afgelopen twee jaar was zeven keer een automaat van ABN Amro het doelwit. De laatste plofkraak in Limburg was deze zomer. Net over de Duitse grens was het vrijdagochtend nog raak in Waldfeucht, vlakbij Maria-Hoop.</p>
      <p>
        <b>Lees ook: </b>
        <a href="https://www.1limburg.nl/abn-amro-vaak-doelwit-van-plofkraken">ABN Amro vaak doelwit van plofkraken</a>
      </p>
    </article>
  </body>
</html>