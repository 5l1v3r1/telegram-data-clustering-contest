<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/basket-a1/1561584/rethumno-cretan-kings-monodromos-i-niki-sto-auriano-paihnidi-me-ton-ari/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-29T15:29:50+00:00"/>
    <meta property="og:title" content="Ρέθυμνο Cretan Kings: Μονόδρομος η νίκη στο αυριανό παιχνίδι με τον Άρη"/>
    <meta property="og:description" content="Τι λένε για την αναμέτρηση ο Δημήτρης Μητρόπουλος και ο Γιώργος Γαρέζος…"/>
  </head>
  <body>
    <article>
      <h1>Ρέθυμνο Cretan Kings: Μονόδρομος η νίκη στο αυριανό παιχνίδι με τον Άρη</h1>
      <address><time datetime="2019-11-29T15:29:50+00:00">29 Nov 2019, 15:29</time> by <a rel="author">Πετρούτσου Μαρία</a></address>
      <p>
        <b>Τι λένε για την αναμέτρηση ο Δημήτρης Μητρόπουλος και ο Γιώργος Γαρέζος…</b>
      </p>
      <p>Την 3η νίκη του θα αναζητήσει αύριο το Ρέθυμνο Cretan Kings στο πολύ σημαντικό παιχνίδι απέναντι στον Άρη στο «Μελίνα Μερκούρη», στο πλαίσιο της 9ης αγωνιστικής της ΕΚΟ Basket League. Το τζάμπολ θα πραγματοποιηθεί στις 16.15, με την αναμέτρηση να μεταδίδεται τηλεοπτικά από την ΕΡΤ Sports BL Show και διαδυκτιακά από το ERT Play 3.</p>
      <figure>
        <img src="https://www.neakriti.gr/files/2019-11-29/rethymno_cretan_kings_ziagkos_mitropoulos_koumoulos_4.jpg"/>
      </figure>
      <p>Ο βοηθός προπονητή της ομάδας , Δημήτρης Μητρόπουλος, σε δηλώσεις του αναφέρθηκε στη σημασία του αυριανού αγώνα, τονίζοντας τα στοιχεία της ενέργειας και της θέλησης. «Είναι ένα πολύ σημαντικό παιχνίδι, το οποίο θέλουμε να μας επιβεβαιώσει τις καλές εμφανίσεις στο γήπεδο μας. Νιώθουμε καλά στο «Μελίνα Μερκούρη» και με αυτό το παιχνίδι θα αποδείξουμε ότι δεν ήταν τυχαία τα προηγούμενα αποτελέσματα.</p>
      <p>Ο Άρης είναι μία ομάδα με έμπειρα παιδιά. Ο Μποχωρίδης τους δίνει μεγάλη δύναμη επιθετικά και αμυντικά, ενθουσιασμό και σκορ. Από κει και πέρα, για μας θα παίξει πολύ σημαντικό ρόλο η άμυνα, η οποία μας καθοδηγεί σε όλες τις νίκες μας. Για αυτόν τον λόγο, η ενέργεια και η θέληση αποτελούν τα σημαντικότερα «κλειδιά» για να φτάσουμε στον στόχο μας. Τώρα μπαίνει το «πρέπει» και πρέπει να αντεπεξέλθουμε στις απαιτήσεις του αγώνα για να πανηγυρίσουμε την 3η νίκη».\</p>
      <figure>
        <img src="https://www.neakriti.gr/files/2019-11-29/rethymno-promitheas_4.jpg"/>
      </figure>
      <p><b>Τελικός η αναμέτρηση</b><br/>Ο 24χρονος καλαθοσφαιριστής της ομάδας μας, Γιώργος Γαρέζος, πραγματοποίησε δηλώσεις ενόψει του Σαββατιάτικου ματς, τονίζοντας τη σημασία της νίκης. “Το παιχνίδι με τον Άρη είναι ένας τελικός για εμάς. Το “πρέπει” κάνει έντονη την παρουσία του το Σάββατο, με τη νίκη να είναι μονόδρομος. Πρέπει να μπούμε δυνατά από την αρχή και να μη δώσουμε κανένα περιθώριο στους αντιπάλους μαςνα πιστέψουν ότι μπορούν να πάρουν το θετικό αποτέλεσμα. Επίσης, να αποδείξουμε ότι δεν ήταν τυχαίες οι νίκες μας επί της ΑΕΚ και του Προμηθέα. Να το πράξουμε και απέναντι σε έναν από τους βασικούς ανταγωνιστές μας, να φτάσουμε τις 3 νίκες στην έδρα μας και να πορευτούμε αναλόγως στα επόμενα εξίσου κρίσιμα ματς.<br/>Η επιστροφή του Μποχωρίδη σίγουρα τους έχει δώσει μία έξτρα δυναμική, μιας και φαίνεται να αποτελεί το «βαρόμετρο» του Άρη. Δεν πρέπει να τον αφήσουμε να κάνει το παιχνίδι του και με τη βοήθεια του κόσμου θα τα καταφέρουμε“.</p>
    </article>
  </body>
</html>