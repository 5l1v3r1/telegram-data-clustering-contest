<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-a-zeman-varuji-pred-kuberovou-cestou-na-tchaj-wan/1826649?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T15:55:00+00:00"/>
    <meta property="og:title" content="Babiš a Zeman varují před Kuberovou cestou na Tchaj-wan"/>
    <meta property="og:description" content="Praha - Plánovaná cesta předsedy Senátu Jaroslava Kubery (ODS) na Tchaj-wan rozpoutala mezi českými vrcholovými politiky debatu o tom, jaké dopady by mohla mít na české vztahy s Čínou. Zatímco ministr zahraničí Tomáš Petříček (ČSSD) doufá, že návštěva mít důsledky nebude, premiér Andrej Babiš (ANO) i prezident Miloš Zeman varovali před tím, že může ohrozit české ekonomické zájmy i konkrétní firmy. Kubera označil Zemanova slova za výrok směřovaný do Číny."/>
  </head>
  <body>
    <article>
      <h1>Babiš a Zeman varují před Kuberovou cestou na Tchaj-wan</h1>
      <address><time datetime="2019-11-29T15:55:00+00:00">29 Nov 2019, 15:55</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Plánovaná cesta předsedy Senátu Jaroslava Kubery (ODS) na Tchaj-wan rozpoutala mezi českými vrcholovými politiky debatu o tom, jaké dopady by mohla mít na české vztahy s Čínou. Zatímco ministr zahraničí Tomáš Petříček (ČSSD) doufá, že návštěva mít důsledky nebude, premiér Andrej Babiš (ANO) i prezident Miloš Zeman varovali před tím, že může ohrozit české ekonomické zájmy i konkrétní firmy. Kubera označil Zemanova slova za výrok směřovaný do Číny.</p>
      <p>Čína považuje Tchaj-wan za jednu ze svých provincií a hrozí mu vojenským zásahem v případě vyhlášení nezávislosti. Tchaj-wan přesto funguje od roku 1949 de facto nezávisle, má vlastní vládu a demokratické zřízení, zatímco v Číně pokračuje režim jedné strany.</p>
      <p>Kubera tento týden potvrdil, že na Tchaj-wan pojede příští rok. S plánováním cesty čeká na výsledek tamních lednových prezidentských voleb. Návštěvu chce pojmout jako obchodní cestu. Podnikatelé o ni mají podle něj eminentní zájem. Zeman si myslí, že existuje riziko, že proti firmám, které by byly součástí Kuberovy delegace, mohou být ze strany Číny uplatňována odvetná opatření.</p>
      <p>Prezident ve čtvrtek varoval, že plánováním cesty jedná Kubera proti ekonomickým zájmům Česka. Pohrozil, že pokud do země opravdu pojede, skončí jejich relativně přátelské vztahy. Kubera dává podle Zemana plánovanou cestou přednost své politické straně, tedy ODS, před národními zájmy.</p>
      <p>Kubera dnes uvedl, že Zemanův výrok vnímá jako slova směřovaná do Číny. "Pan předseda se nechce vyjadřovat ke každému výroku prezidenta. Co se týče výroku samotného, tak je směřován k čínské straně, ne k němu osobně," řekla ČTK tisková tajemnice Senátu Sue Nguyen. Podle místopředsedy ODS a předsedy senátorů občanské demokracie Miloše Vystrčila kritické výroky prezidenta v médiích ničemu nepomáhají. "Za prospěšnější pro Českou republiku bych považoval, kdyby pan prezident řešil tyto věci například na pravidelných schůzkách nejvyšších ústavních činitelů," sdělil ČTK.</p>
      <p>Babiš dnes řekl, že Kuberova ambice zviditelnit se by mohla znamenat problémy pro české firmy. "Čína je náš druhý největší dodavatel, deficit je gigantický. Místo, abychom se snažili ho vyrovnat tím, že tam budeme něco prodávat, tak děláme politiku," řekl Babiš. Kritizoval, že v Česku vykonává svou vlastní zahraniční politiku vedle vlády a prezidenta i Senát nebo pražský primátor.</p>
      <p>Šéf diplomacie Petříček naopak doufá, že případná Kuberova cesta vztahy s Čínou neohrozí. "Naším zájmem je rozvíjet naše vztahy s Čínou, Čína je náš partner, máme strategický dialog. A zároveň máme jasno v tom, že i s Tchaj-wanem udržujeme kontakt, zejména v té ekonomické oblasti a kulturní výměně," řekl. Dodal, že rozhodnutí senátorů ovlivňovat nemůže. "Já jsem panu Kuberovi představil svůj pohled na záležitost, je to na jeho uvážení," dodal.</p>
      <p>Český vývoz na Tchaj-wan dosáhl za tři čtvrtletí tohoto roku podle dat Českého statistického úřadu téměř 4,3 miliardy Kč, zatímco do Číny to bylo 42 miliard korun. Dovoz z asijského ostrova činil 19,2 miliardy Kč, proti 433,8 miliardy z Číny. Podle analytiků oslovených ČTK nejsou Čína ani Tchaj-wan pro Česko klíčové exportní destinace. Každý obyvatel Tchaj-wanu ovšem loni v průměru odebral 4,9krát větší objem z Česka vyváženého zboží než obyvatel pevninské Číny. Tchaj-wan v Česku investoval téměř 14krát více než Čína.</p>
    </article>
  </body>
</html>