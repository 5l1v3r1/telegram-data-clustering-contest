<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/fradi/dibusz-ha-ezt-a-teljesitmenyt-megkozelitjuk-razgradban-akkor-tovabbjutunk-igy-ertekelt-a-fradi-kapusa"/>
    <meta property="og:site_name" content="csakfoci.hu"/>
    <meta property="article:published_time" content="2019-11-29T15:18:47+00:00"/>
    <meta property="og:title" content="Dibusz: “Ha ezt a teljesítményt megközelítjük Razgradban, akkor továbbjutunk” – így értékelt a Fradi kapusa"/>
    <meta property="og:description" content="Varga Rolandot bosszantja az utolsó pillanatban bekapott gól, és természetesen Isael sem elégedett azzal, hogy újabb tizenegyest hagyott ki."/>
  </head>
  <body>
    <article>
      <h1>Dibusz: “Ha ezt a teljesítményt megközelítjük Razgradban, akkor továbbjutunk” – így értékelt a Fradi kapusa</h1>
      <address><time datetime="2019-11-29T15:18:47+00:00">29 Nov 2019, 15:18</time> by <a rel="author">csakfoci.hu</a></address>
      <p>
        <b>
          <b>Varga Rolandot bosszantja az utolsó pillanatban bekapott gól, és természetesen Isael sem elégedett azzal, hogy újabb tizenegyest hagyott ki.</b>
        </b>
      </p>
      <p>Drámai végjátékban 2-2-es végeredménnyel zárta utolsó hazai fellépését az EL-csoportkörben a <b>Ferencváros</b>, amely az Espanyol ellen majdnem megszerezte a három pontot, ám a 96. percben egyenlítettek a vendégek. A lefújást követően a <a href="https://www.digisport.hu/41092/bosszankodnak-de-bizakodnak-is-a-ferencvaros-jatekosai">Digi Sport hírműsorának</a> a zöld-fehérek három játékosa is nyilatkozott.</p>
      <p><b>Varga Roland</b> kiemelte, hogy a kihagyott tizenegyes benne van a játékban, inkább az a bosszantó, hogy a végén csak néhány másodperc volt hátra és nem tudták kihúzni kapott gól nélkül.</p>
      <p>A büntetőt hibázó <b>Isael</b> szintén nem elégedett, mert nem sikerült nyerniük és a tizenegyest sem tudta berúgni.</p>
      <p>
        <i>– De azért mégis bizakodhatunk az utolsó forduló előtt, mert nem játszottunk rosszul, sőt jól játszottunk. Bulgáriában mindenképpen nyernünk kell és akkor meglesz a továbbjutás.</i>
      </p>
      <blockquote>
        <b>
          <i>Jó és erős csapatunk van, többször megmutattuk már, hogy idegenben is tudunk jól játszani és Razgradban is ez lesz a célunk</i>
        </b>
      </blockquote>
      <p>– tette hozzá a brazil támadó középpályás.</p>
      <p>A két nagy védést is bemutató <b>Dibusz Dénes</b> úgy látja, a Ludogorec elleni meccshez egyértelműen fel kell használni az elmúlt öt Európa Liga-mérkőzésen szerzett rengeteg tapasztalatot.</p>
      <p>
        <i>– Akárhogy is nézzük, ez nekünk új volt és minden mérkőzés egy tanulási folyamat része. A legtöbbet majd a Ludogorec elleni hazai meccsből kell merítenünk és abból kell úgy felkészülnünk, hogy még egyszer nehogy megtörténjen az ugyanaz, mint a hazai mérkőzésen, hogy gyorsan hátrányba kerülünk. Mindenképpen a három pont megszerzésének a céljával kell kiutaznunk, fel fogunk készülni és nagyon bízom benne, hogy jó teljesítményt fogunk nyújtani.</i>
      </p>
      <blockquote>
        <b>
          <i>Ha a mait megközelítjük, vagy túl is tudjuk szárnyalni, akkor komoly esélyünk van arra, hogy meglegyen a továbbjutás és a győzelem</i>
        </b>
      </blockquote>
      <p>– zárta a továbbra is remek formában védő Fradi-kapus.</p>
    </article>
  </body>
</html>