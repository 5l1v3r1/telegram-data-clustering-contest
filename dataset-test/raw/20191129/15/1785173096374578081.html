<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/premierul-irakian-adil-abdul-mahdi-demisioneaza-dupa-doua-luni-de-contestare-in-urma-indemnului-marelui-ayatollah-ali-sistani-1922402629002019111519185269"/>
    <meta property="og:site_name" content="News.ro"/>
    <meta property="article:published_time" content="2019-11-29T15:26:00+00:00"/>
    <meta property="og:title" content="Premierul irakian Adil Abdul-Mahdi demisionează după două luni de contestare, în urma îndemnului marelui ayatollah Ali Sistani"/>
    <meta property="og:description" content="Premierul irakian Adil Abdul-Mahdi a anunţat vineri că demisionează în Parlament, o decizie pe care a luat-o în urma îndemnului direct al marelui ayatollah Ali Sistani, precizează Guvernul irakian într-un comunicat, relatează Reuters şi AFP."/>
  </head>
  <body>
    <article>
      <h1>Premierul irakian Adil Abdul-Mahdi demisionează după două luni de contestare, în urma îndemnului marelui ayatollah Ali Sistani</h1>
      <address><time datetime="2019-11-29T15:26:00+00:00">29 Nov 2019, 15:26</time> by <a rel="author">Valentin Vidu</a></address>
      <p>
        <b>Premierul irakian Adil Abdul-Mahdi a anunţat vineri că demisionează în Parlament, o decizie pe care a luat-o în urma îndemnului direct al marelui ayatollah Ali Sistani, precizează Guvernul irakian într-un comunicat, relatează Reuters şi AFP.</b>
      </p>
      <p>Imediat, în Piaţa Tahrir din Bagdad - epicentrul contestării care reclamă de două luni refacerea sistemului şi înnoirea clasei politice denunţate drept coruptă şi incompetentă -, mulţimea a explodat de bucurie, a constatat un corespondent AFP.</p>
      <figure>
        <img src="https://i0.1616.ro/media/2/2701/33639/19185269/2/adil-abdul-mahdi-tw.png?width=540"/>
      </figure>
      <p>Ali Sistani, principalul reprezentant al islamului şiit, consideră că Guvernul pare că a fost ”incapabil să facă faţă evenimentelor din ultimele două luni” şi îi îndeamnă pe parlamentari să-şi reexamineze susţinerea faţă de Executivul lui Abdul Mahdi..</p>
      <p>Irakul se confruntă de două luni cu o vastă contestare, care denunţă corupţia elitelor şi amestecuri externe - mai ales al Iranului - în ţară.</p>
      <p>În această contestare fără precedent au avut loc confruntări violente şi degenerări care au depăşit un nou prag săptămâna aceasta, prin atacarea şi incendierea miercuri seara a Consulatului de la Najaf şi confruntări sângeroase, joi, soldate cu 62 de morţi.</p>
      <p>De la începutul crizei, bilanţul violenţelor, potrivit unor surse medicale şi din poliţie, a depăşit 400 de morţi - majoritatea manifestanţi tineri şi neînarmaţi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/iranul-cere-bagdadului-masuri-decisive-impotriva-agresorilor-in-urma-incendierii-consulatului-iranian-de-la-najaf-cel-putin-13-manifestanti-ucisi-in-sudul-irakului-1922404328002019111119183915"/>
      </related>
    </article>
  </body>
</html>