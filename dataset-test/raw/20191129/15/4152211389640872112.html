<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/others/news/596968/%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A6%BE%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%AE%E0%A7%8B%E0%A6%9F%E0%A6%B0%E0%A6%B8%E0%A6%BE%E0%A6%87%E0%A6%95%E0%A7%87%E0%A6%B2%E0%A7%87%E0%A6%B0-%E0%A6%A7%E0%A6%BE%E0%A6%95%E0%A7%8D%E0%A6%95%E0%A6%BE%E0%A7%9F-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%AD%E0%A6%BF%E0%A6%B6%E0%A6%A8%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-29T15:19:00+00:00"/>
    <meta property="og:title" content="যাত্রাবাড়ীতে মোটরসাইকেলের ধাক্কায় বাংলাভিশনের গাড়িচালক নিহত"/>
    <meta property="og:description" content="রাজধানীর যাত্রাবাড়ী এলাকায় রাস্তা পারাপারের সময় মোটরসাইকেলের ধাক্কায় মো. আবদুল আল মামুন সরকার (৪০) নামে এক ব্যক্তি নিহত হয়েছেন। তিনি বেসরকারি টেলিভিশন চ্যানেল বাংলাভিশনের গাড়িচালক ছিলেন। শুক্রবার (২৯ নভেম্বর) সন্ধ্যা ৬টার দিকে যাত্রাবাড়ীর মাদ্রাসা রোডের সাদ্দাম মার্কেটের সামনে এই..."/>
  </head>
  <body>
    <article>
      <h1>যাত্রাবাড়ীতে মোটরসাইকেলের ধাক্কায় বাংলাভিশনের গাড়িচালক নিহত</h1>
      <address><time datetime="2019-11-29T15:19:00+00:00">29 Nov 2019, 15:19</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2016/01/22/105a769087be464b524a2444b1b4f69f-Road-Accident.jpg"/>
        <figcaption>হবিগঞ্জে মাইক্রোবাস চাপায় স্কুল ছাত্র নিহত</figcaption>
      </figure>
      <p>রাজধানীর যাত্রাবাড়ী এলাকায় রাস্তা পারাপারের সময় মোটরসাইকেলের ধাক্কায় মো. আবদুল আল মামুন সরকার (৪০) নামে এক ব্যক্তি নিহত হয়েছেন। তিনি বেসরকারি টেলিভিশন চ্যানেল বাংলাভিশনের গাড়িচালক ছিলেন। শুক্রবার (২৯ নভেম্বর) সন্ধ্যা ৬টার দিকে যাত্রাবাড়ীর মাদ্রাসা রোডের সাদ্দাম মার্কেটের সামনে এই দুর্ঘটনা ঘটে।<br/>ঢাকা মেডিক্যাল কলেজ (ঢামেক) হাসপাতাল ক্যাম্প পুলিশের উপ-পরিদর্শক (এসআই) মো. আব্দুল খান বাংলা ট্রিবিউনকে বিষয়টি নিশ্চিত করেন। তিনি বলেন, ‘সঙ্গে থাকা পরিচয়পত্র দেখে আমরা জানতে পারি মামুন বাংলাভিশনের গাড়ি চালাতেন।’</p>
      <p>পুলিশ জানায়, ঘটনাস্থল থেকে গুরুতর আহত অবস্থায় মামুনকে উদ্ধার করে ঢামেক হাসপাতালে নিয়ে গেলে কর্তব্যরত চিকিৎসক সন্ধ্যা ৭টার দিকে তাকে মৃত ঘোষণা করেন।</p>
      <p>উদ্ধারকারী ও প্রত্যক্ষদর্শী সিয়াম আলী জানান, যাত্রাবাড়ী মাদ্রাসা রোডে রাস্তা পার হওয়ার সময় ঢাকামুখী একটি মোটরসাইকেল মামুনকে ধাক্কা দেয়। এতে তিনি ছিটকে পড়ে যান এবং গুরুতর আহত হন।</p>
      <p>নিহত মামুনের শ্যালক ইমরান খান জানান, কুমিল্লার ব্রাহ্মণপাড়া উপজেলার শিবলাই গ্রামের মৃত আবুল কাশেমের ছেলে মামুন। তিনি যাত্রাবাড়ীর ধনিয়া এলাকায় বসবাস করতেন। তার তিনটি সন্তান রয়েছে।</p>
      <p>নিহতের চাচা জাহাঙ্গীর বলেন, ‘মামুন আমার বাসায় মাগরিবের নামাজ আদায় করে। এরপর সে ব্যক্তিগত কাজে বের হয়েছিল। সাইনবোর্ড এলাকায় যাওয়ার কথা ছিল তার। পরে দুর্ঘটনার সংবাদ পাই এবং হাসপাতালে এসে মৃতদেহ দেখতে পাই।’</p>
      <p>ময়নাতদন্তের জন্য নিহতের মরদেহ ঢামেক মর্গে রাখা হয়েছে।</p>
      <p> </p>
      <footer>/এআইবি/এসজেএ/</footer>
    </article>
  </body>
</html>