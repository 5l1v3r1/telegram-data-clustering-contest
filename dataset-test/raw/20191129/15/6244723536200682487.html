<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/marian-banas-odpowiada-na-doniesienie-cba-do-prokuratury/sc0g55k"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-29T15:50:12+00:00"/>
    <meta property="og:title" content="Marian Banaś odpowiada na doniesienie CBA do prokuratury"/>
    <meta property="og:description" content="To dobrze, że prokuratura i ewentualnie niezawisły sąd zajmą się sprawą moich oświadczeń majątkowych i skrupulatnie wyjaśnią wszystkie wątpliwości - poinformował w piątek w kolejnym oświadczeniu prezes NIK Marian Banaś."/>
  </head>
  <body>
    <article>
      <h1>Marian Banaś odpowiada na doniesienie CBA do prokuratury</h1>
      <h2>To dobrze, że prokuratura i ewentualnie niezawisły sąd zajmą się sprawą moich oświadczeń majątkowych i skrupulatnie wyjaśnią wszystkie wątpliwości - poinformował w piątek w kolejnym oświadczeniu prezes NIK Marian Banaś.</h2>
      <address><time datetime="2019-11-29T15:50:12+00:00">29 Nov 2019, 15:50</time> by <a rel="author">PAP</a></address>
      <ul>
        <li>CBA po kontroli oświadczeń majątkowych Banasia zdecydowało się dzisiaj na zawiadomienie prokuratury o możliwości popełnienia przestępstwa</li>
        <li>"Muszę kategorycznie zaprzeczyć zarzutom, że zatajałem swój stan majątkowy i mam nieudokumentowane źródła dochodów" - pisze szef NIK w oświadczeniu</li>
        <li>Banaś deklaruje, że jest gotowy na składanie wyjaśnień</li>
      </ul>
      <p>Dodał, że kategorycznie zaprzecza zarzutom, że zatajał swój stan majątkowy i ma nieudokumentowane źródła dochodów.</p>
      <p>W piątek prezes NIK odniósł się do<a href="https://wiadomosci.onet.pl/kraj/afera-mariana-banasia-cba-sklada-zawiadomienie-do-prokuratury/sdg306g"> informacji CBA o skierowaniu do prokuratury</a> zawiadomienia o możliwości popełnienia przez niego przestępstwa. Zawiadomienie jest wynikiem kontroli oświadczeń majątkowych Mariana Banasia prowadzonej przez Biuro.</p>
      <p>W komunikacie szef NIK oświadczył, że to dobrze, iż prokuratura oraz – ewentualnie - niezawisły sąd zajmą się sprawą i skrupulatnie wyjaśnią wszystkie wątpliwości. "Już dzisiaj jednak muszę kategorycznie zaprzeczyć zarzutom, że zatajałem swój stan majątkowy i mam nieudokumentowane źródła dochodów" - poinformował.</p>
      <p>Zadeklarował, że jest gotowy do składania wszelkich wyjaśnień i ze spokojem czeka na finał sprawy.</p>
      <h3>Afera Banasia</h3>
      <p>Przypomnijmy, we wrześniu TVN w programie "Superwizjer" podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <p>Pod koniec września Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył też wówczas, że nie zarządzał pokazanym w materiale "Superwizjera" hotelem, obecnie nie jest właścicielem nieruchomości, a materiał TVN odbiera "jako próbę manipulacji, szkalowania i podważania dobrego imienia". Pozwał TVN SA i autora materiału Bertolda Kittela, żądając przeprosin, sprostowania i wpłaty na cel społeczny.</p>
      <p>CBA poinformowało 16 października, że zakończyło trwającą od kwietnia <a href="https://wiadomosci.onet.pl/kraj/marian-banas-kamienice-i-oswiadczenia-premier-zapoznal-sie-z-raportem-cba/ksbh8jt">kontrolę oświadczeń majątkowych Banasia</a>, szczegółów jednak nie ujawniło. Dzień później Banaś w oświadczeniu poinformował, że 16 października zakończył urlop bezpłatny i przystąpił do wykonywania obowiązków w NIK. Pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura.</p>
      <h3>Szef NIK przed sejmową komisją</h3>
      <p>W środę Banaś mówił na posiedzeniu sejmowej Komisji ds. Kontroli Państwowej, że ze spokojem oczekuje zakończenia <a href="https://wiadomosci.onet.pl/kraj/afera-wokol-kamienicy-mariana-banasia-prezes-nik-tlumaczy/f259yp8">procedur podjętych przez urzędy państwowe ws. oświadczeń majątkowych</a>. Odniósł się również do wątpliwości zw. z prowadzoną w jego kamienicy w Krakowie działalnością. Oświadczył, że przeciwko autorom "zniesławień" podjął i będzie dalej podejmował kroki prawne.</p>
      <p>Banaś podkreślał, że w jego ocenie od dwóch miesięcy prowadzona jest przeciwko niemu kampania oszczerstw. - Kłamie się na mój temat, że jestem powiązany z przestępcami i unikałem płacenia podatków. Sugeruje się, że w naganny sposób zostałem właścicielem nieruchomości i wykorzystywałem stanowisko publiczne do swoich celów prywatnych. Nic z tego nie jest prawdą, każde z tych zarzutów to kłamstwo, kłamstwo i jeszcze raz kłamstwo - stwierdził Banaś.</p>
      <p>Wczoraj Banaś spotkał się z prezesem PiS Jarosławem Kaczyńskim i ministrem spraw wewnętrznych Mariuszem Kamińskim. Kaczyński wyraził oczekiwanie, że Banaś poda się do dymisji- informowała rzeczniczka PiS Anita Czerwińska.</p>
      <p>
        <a href="http://onet.tv/i/news/polityk-lewicy-zawnioskowalismy-o-ujawnienie-raportu-cba-ws-banasia/nm5335">Polityk Lewicy: zawnioskowaliśmy o ujawnienie raportu CBA ws. Banasia</a>
      </p>
      <p>(mt)</p>
    </article>
  </body>
</html>