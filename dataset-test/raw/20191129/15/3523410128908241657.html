<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642684/%D8%AA%D8%B8%D8%A7%D9%87%D8%B1%D8%A7%D8%AA-%DA%A9%D9%86%D9%86%D8%AF%DA%AF%D8%A7%D9%86-%D8%B9%D8%B1%D8%A7%D9%82%DB%8C-%D8%B5%D9%81%D9%88%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AE%D8%B1%D8%A7%D8%A8%DA%A9%D8%A7%D8%B1%D8%A7%D9%86-%D8%AC%D8%AF%D8%A7-%DA%A9%D9%86%D9%86%D8%AF-%D9%85%D8%AA%D9%86-%D8%A8%DB%8C%D8%A7%D9%86%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="تظاهرات کنندگان عراقی صفوف خود را از خرابکاران جدا کنند+متن بیانیه"/>
    <meta property="og:description" content="آیت الله سیستانی با صدور بیانیه‌ای از تظاهرات کنندگان مسالمت آمیز خواست تا صفوف خود را از آشوب طلبان جدا و مشخص کرده و خرابکاران را از میان خود طرد کنند.‎"/>
  </head>
  <body>
    <article>
      <h1>
        <a href="https://www.bultannews.com/fa/news/642684/%D8%AA%D8%B8%D8%A7%D9%87%D8%B1%D8%A7%D8%AA-%DA%A9%D9%86%D9%86%D8%AF%DA%AF%D8%A7%D9%86-%D8%B9%D8%B1%D8%A7%D9%82%DB%8C-%D8%B5%D9%81%D9%88%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AE%D8%B1%D8%A7%D8%A8%DA%A9%D8%A7%D8%B1%D8%A7%D9%86-%D8%AC%D8%AF%D8%A7-%DA%A9%D9%86%D9%86%D8%AF-%D9%85%D8%AA%D9%86-%D8%A8%DB%8C%D8%A7%D9%86%DB%8C%D9%87">تظاهرات کنندگان عراقی صفوف خود را از خرابکاران جدا کنند+متن بیانیه</a>
      </h1>
      <h2>آیت الله سیستانی با صدور بیانیه‌ای از تظاهرات کنندگان مسالمت آمیز خواست تا صفوف خود را از آشوب طلبان جدا و مشخص کرده و خرابکاران را از میان خود طرد کنند.‎</h2>
      <address><time datetime="2019-11-29T15:36:00+00:00">29 Nov 2019, 15:36</time> by <a rel="author">بولتن نیوز | bultannews.com</a></address>
      <p><b>گروه بین الملل</b>: آیت الله علی سیستانی مرجع عالی دینی <b>عراق</b> در خصوص تحولات اخیر در دو استان نجف و ذی قار بیانیه‌ای صادر کرد.</p>
      <p>به گزارش <a href="https://www.bultannews.com/">بولتن نیوز</a>، در این بیانیه که توسط نماینده ایشان ، سید احمد الصافی در خطبه‌های دوم <b>نماز جمعه</b> نجف اشرف قرائت شد بر محورهای زیر تاکید شد.</p>
      <p>بر اساس گزارش رسانه‌های عراق، آیت‌الله سیستانی در این بیانیه با اشاره به حوادث اخیر در دو استان نجف و ذی قار از تظاهرات کنندگان مسالمت آمیز خواست تا صفوف خود را از خرابکاران جدا و آنها را طرد کنند.‎</p>
      <p>وی همچنین بر مجاز نبودن حمله به تظاهرات کنندگان مسالمت‌جو تاکید کرد.</p>
      <p>‎مرجعیت عالی دینی عراق همچنین از پارلمان خواست تا در گزینه‌هایش درخصوص دولت نشات گرفته از آن بازنگری کند.</p>
      <p>آیت الله سیستانی درباره تلاش برای بازگرداندن کشور به حکومت دیکتاتوری هشدار داد و گفت: دشمنان برای اهداف خباثت آمیز خود در تخریب و سوق دادن کشور به سمت درگیری داخلی نقشه می‌کشند.</p>
      <p>وی افزود: وقت‌کشی هزینه گزافی برای کشور به همراه خواهد داشت و پارلمان باید از خون عراقی حفاظت کند. کار ما نصیحت و راهنمایی است و انتخاب بهترین گزینه در اختیار مردم است.‎</p>
      <p>مرجعیت عالی دینی عراق همچنین از پارلمان خواست تا مجموعه‌ای از قوانین انتخاباتی را برای برگزاری انتخاباتی آزاد تصویب کند.</p>
      <p>متن کامل بیانیه مرجعیت به شرح زیر است:</p>
      <p>مرجعیت عالی دینی با تاسف و اندوه عمیق برخوردهای اخیر در چند شهر و بویژه ناصریه و نجف اشرف و مجروح و ریخته شدن خون‌های گرانبهای زیاد و آتش زدن و تخریب بسیاری از دارایی‌ها را دنبال می‌کند.</p>
      <p>مرجعیت دینی با رحمت به شهدای گرامی و تسلیت به بستگان آنها و صبر و بردباری برای آنها و شفای عاجل برای زخمی‌ها بار دیگر بر حرام بودن حمله به تظاهرات کنندگان مسالمت جو و جلوگیری از اعمال حق آنها در درخواست برای اصلاحات تاکید می‌کند. همچنین مرجعیت دینی بر مراعات حرمت اموال عمومی و خصوصی و ضرورت اینکه در معرض حملات افراد نفوذی و اعتصاب آنها قرار نگیرد، تاکید می‌کند و بر تظاهرات کنندگان مسالمت جو لازم است که صفوف خود را از افراد غیرمسالمت جو جدا کرده و در طرد کردن خرابکاران –هرکه می خواهند باشند- همکاری کنند و به آنها اجازه سوء استفاده از تظاهرات مسالمت آمیز برای ضرر زدن به دارایی‌های شهروندان و حمله به مالکان آنها را ندهند.</p>
      <p>با توجه به شرایط دشوار کشور و ناتوانی آشکار در برخورد طرف‌های ذیربط با تحولات دو ماه اخیر برای حفظ حقوق و جلوگیری از خونریزی، از مجلس نمایندگان که دولت کنونی از آن نشات گرفته است، دعوت می‌شود که در گزینه‌های خود در این زمینه بازنگری کند و براساس منافع عراق رفتار کرده و از خون فرزندان عراق محافظت کرده و جلوی سوق یافتن آن به چرخه خشونت و هرج و مرج و خرابی را بگیرد. همچنین از مجلس دعوت می‌شود که در تصویب مجموعه‌ای از قوانین انتخاباتی مورد رضایت مردم به عنوان مقدمه‌ای برای برگزاری یک انتخابات آزاد و سالم که نتایج آن به درستی بیانگر اراده ملت عراق باشد، شتاب به خرج دهد زیرا وقت‌کشی و تعلل در حرکت در این مسیر که دریچه مناسب برای گذر از بحران کنونی به شیوه‌ای مسالمت آمیز و متمدنانه زیر سقف قانون اساسی است، هزینه گزافی برای کشور به همراه خواهد داشت و پشیمانی همگان را به همراه خواهد داشت.</p>
      <p>دشمنان و اهرم‌های آنها برای دستیابی به اهداف خبث خود در رواج هرج و مرج و تخریب و سوق دادن (کشور) به سمت نبرد داخلی و سپس بازگرداندن کشور به دوره دیکتاتوری نقشه می‌کشد لذا باید همگان برای گرفتن فرصت از دست آنها در این زمینه همکاری کنند.</p>
      <p>مرجعیت دینی پشتوانه ملت بزرگوار عراق خواهد بود و کارش ارایه نصیحت و راهنمایی درباره آنچه آن را به نفع ملت عراق می‌داند، است و این مردم هستند که باید چیزی را که برای حاضر و آینده خودشان - بدون قیمویت کسی بر آنها – مناسب می‌دانند، انتخاب کنند.</p>
    </article>
  </body>
</html>