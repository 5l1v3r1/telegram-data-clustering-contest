<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-gigant-auto-anunta-demisii-in-masa-care-este-motivul_3060458.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-29T15:23:21+00:00"/>
    <meta property="og:title" content="Un gigant auto anunță demisii în masă. Care este motivul"/>
    <meta property="og:description" content="Un gigant auto anunță demisii în masă! Numărul de posturi care va fi eliminat"/>
  </head>
  <body>
    <article>
      <h1>Un gigant auto anunță demisii în masă. Care este motivul</h1>
      <address><time datetime="2019-11-29T15:23:21+00:00">29 Nov 2019, 15:23</time> by <a rel="author">PUBLIKA.MD</a></address>
      <p>Un gigant auto anunță demisii în masă! Numărul de posturi care va fi eliminat "va fi unul de ordinul a cinci cifre"</p>
      <p>Producătorul automobilelor marca Mercedes-Benz a anunţat vineri că va demara un plan de reducere a costurilor care se va traduce prin eliminarea a cel puţin 10.000 de locuri de muncă la nivel mondial până în 2022.</p>
      <p>"Industria auto trece prin cea mai mare transformare din istoria sa. Dezvoltarea de soluţii de mobilitate neutre din punct de vedere al emisiilor de CO2 necesită mari investiţii", a subliniat Daimler.</p>
      <p>Obiectivul producătorului auto german este diminuarea cheltuielilor de personal cu 1,4 miliarde euro în următorii trei ani. Restructurările includ eliminarea a 10% din poziţiile de management la nivel mondial, ceea ce corespunde unui număr de 1.100 de posturi. În total, Daimler are în prezent un număr total de 304.000 de angajaţi la nivel mondial.</p>
      <p>Numărul de posturi care va fi eliminat "va fi unul de ordinul a cinci cifre", a explicat directorul de personal de la Daimler, Wilfried Porth. Detaliile referitoare la cum va fi pus în practică programul de restructurări vor fi dezvăluite în săptămânile următoare, scrie<a href="https://www.b1.ro/stiri/auto/un-gigant-auto-anunta-demisii-in-masa-numarul-de-posturi-care-va-fi-eliminat-va-fi-unul-de-ordinul-a-cinci-cifre-308285.html"> b1.ro</a></p>
    </article>
  </body>
</html>