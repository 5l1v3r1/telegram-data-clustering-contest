<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/715746-seismos-sthn-alvania-metroyn-tis-plhges-toys-katastrofh-kai-thrhnos-sto-dyrrachio.html"/>
    <meta property="og:site_name" content="madata.gr"/>
    <meta property="article:published_time" content="2019-11-29T15:15:00+00:00"/>
    <meta property="og:title" content="Σεισμός στην Αλβανία: Μετρούν τις πληγές τους - Καταστροφή και θρήνος στο Δυρράχιο"/>
    <meta property="og:description" content=" Ξανάρχισαν σήμερα, μετά τη χθεσινή διακοπή λόγω της κακοκαιρίας, οι επιχειρήσεις διάσωσης σε δύο σημεία στα ερείπια της πόλης του Δυρραχίου. Ήδη, έχει εντοπιστεί ένας"/>
  </head>
  <body>
    <article>
      <h1>Σεισμός στην Αλβανία: Μετρούν τις πληγές τους - Καταστροφή και θρήνος στο Δυρράχιο</h1>
      <address>
        <time datetime="2019-11-29T15:15:00+00:00">29 Nov 2019, 15:15</time>
      </address>
      <p> Ξανάρχισαν σήμερα, μετά τη χθεσινή διακοπή λόγω της κακοκαιρίας, οι επιχειρήσεις διάσωσης σε δύο σημεία στα ερείπια της πόλης του Δυρραχίου. Ήδη, έχει εντοπιστεί ένας νεκρός και αναμένεται να ξεκινήσει η διαδικασία ανάσυρσης. Ο επίσημος αριθμός των νεκρών είναι 49 και σύμφωνα με τα επιχειρησιακά στοιχεία αναζητούνται ακόμα 6 άτομα με εξανεμισμένες πλέον τις ελπίδες να βρεθούν ζωντανοί.</p>
      <p>Ο πρωθυπουργός Έντι Ράμα στην πρωινή σύσκεψη της κυβέρνησης ανέφερε ότι στην πόλη του Δυρραχίου έχουν πληγεί 701 κατοικίες, μεταξύ των οποίων 176 πολυκατοικίες. Στα Τίρανα επλήγησαν 202 πολυκατοικίες, με 61 από αυτές να έχουν υποστεί σοβαρές ζημιές και οι οκτώ να θεωρούνται ακατοίκητες.</p>
      <p>Η κυβέρνηση κάλεσε ομάδες εμπειρογνώμων από διάφορες χώρες για να αξιολογήσουν την κατάσταση των κτιριακών εγκαταστάσεων και να καταγράψουν τις ζημιές. Ήδη στην περιοχή μετέβη μια ομάδα Ελλήνων μηχανικών. </p>
      <p>Μόνο στην πρωτεύουσα οι άστεγοι, σύμφωνα με στοιχεία του πρωθυπουργού, αγγίζουν  τις 3.480 άστεγους. Ο αριθμός των αστέγων στο Δυρράχιο και τη Θουμάνα είναι πολύ μεγαλύτερος, ενώ ο συνολικός αριθμός των αστέγων, σύμφωνα με τα πρώτα στοιχεία, ξεπερνάει τις 10 χιλιάδες.</p>
      <p>Ο κ. Ράμα έδωσε εντολή να μεταφερθούν οι σεισμόπληκτοι από τις σκηνές και να στεγαστούν σε ξενοδοχεία και τουριστικές μονάδες.</p>
      <p>Ωστόσο, από χθες, η πρωτεύουσα τα Τίρανα και το Δυρράχιο μοιάζουν με έρημες πόλεις, καθώς οι κάτοικοι τις εγκαταλείπουν μαζικά, προκειμένου να ξεφύγουν από τον φόβο που τους δημιουργούν οι μετασεισμικές δονήσεις.</p>
      <p>
        <b>Μετρούν τις πληγές τους</b>
      </p>
      <p>Ο φονικός σεισμός ισοπέδωσε και ανθρώπινες ψυχές. Είναι εκείνοι που οι δικοί τους άνθρωποι δεν στάθηκαν τυχεροί. Οι διασώστες έδωσαν μάχη με το χρόνο και τους μετασεισμούς. Η οικογένεια εγκλωβίστηκε μέσα στα συντρίμμια του σπιτιού της. Ο πόνος αβάσταχτος για τους συγγενείς.</p>
      <p>«Η ελπίδα υπάρχει μέχρι το τέλος. Ο Θεός είναι μεγάλος», έλεγαν και ξανάελεγαν για την μάνα και τα 3 παιδιά της.</p>
      <p>Πολλές γειτονιές στο Δυρράχιο είναι αποκλεισμένες από τον στρατό και την αστυνομία. Τα πολυώροφα κτίρια που εγκαταλείφθηκαν μοιάζουν με φαντάσματα. Κάθε μετασεισμός επιδεινώνει την κατάσταση και πέφτουν μπάζα στους δρόμους.</p>
      <p>Ο κόσμος ζει στους δρόμους και στις πλατείες, ενώ κάποιοι εγκατέλειψαν την πόλη.</p>
      <p>
        <b>Κακοτεχνίες σε σαθρά εδάφη</b>
      </p>
      <p>Στην έκτακτη συνάντηση του υπουργικού Συμβουλίου ο Έντι Ράμα ανακοινώνει πως οι άστεγοι από την περιοχή του Δυρραχίου θα φύγουν από τις σκηνές και θα μεταφερθούν σε ξενοδοχεία, καθώς ο χειμώνας είναι βαρύς. Εκεί υπάρχουν 625 ξενοδοχεία. Παράλληλα για τις περιοχές, όπου δεν υπάρχει αυτή η λύση ζήτησε από τον στρατό να εγγυηθεί την ποιότητα των σκηνών.</p>
      <p>Στο Δυρράχιο σοβαρές ζημίες έχουν υποστεί 701 κτίρια, εκ των οποίων τα 12 καταστράφηκαν ολοσχερώς και τα 176 κρίθηκαν ακατοίκητα.</p>
      <p>Ζημίες υπάρχουν και στην περιφέρεια των Τιράνων. 15 σπίτια καταστράφηκαν και 239, ανάμεσα τους και παλιά αρχοντικά, έχουν υποστεί σοβαρές ζημιές.</p>
      <p>
        <a href="http://www.topontiki.gr/article/354931/seismos-stin-alvania-metroyn-tis-pliges-toys-eikones-katastrofis-kai-thrinoy-sto">topontiki</a>
      </p>
      <figure>
        <iframe src="https://www.youtube.com/embed/MzM_53sPgSk" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/oSII_LFhXM8" width="560" height="315" data-service="Youtube" scrolling="no"/>
      </figure>
    </article>
  </body>
</html>