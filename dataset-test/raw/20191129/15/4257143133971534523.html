<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/29/juncker-elarulta-mitol-szakad-meg-a-szive"/>
    <meta property="og:site_name" content="infostart"/>
    <meta property="article:published_time" content="2019-11-29T15:50:00+00:00"/>
    <meta property="og:title" content="Juncker elárulta, mitől szakad meg a szíve"/>
    <meta property="og:description" content="Az Európai Bizottság elnökének lenni nem könnyű feladat. Csak egy tanácsot adok Ursula von der Leyennek, az Európai Bizottság hamarosan hivatalba lépő új elnökének: gondoskodjon Európáról - mondta Jean-Claude Juncker, az uniós bizottság leköszönő elnöke brüsszeli sajtóértekezletén."/>
  </head>
  <body>
    <article>
      <h1>Juncker elárulta, mitől szakad meg a szíve</h1>
      <address><time datetime="2019-11-29T15:50:00+00:00">29 Nov 2019, 15:50</time> by <a rel="author">Infostart / MTI</a></address>
      <h3>Az Európai Bizottság elnökének lenni nem könnyű feladat. Csak egy tanácsot adok Ursula von der Leyennek, az Európai Bizottság hamarosan hivatalba lépő új elnökének: gondoskodjon Európáról - mondta Jean-Claude Juncker, az uniós bizottság leköszönő elnöke brüsszeli sajtóértekezletén.</h3>
      <p>"Nem titok, hogy Európa életem legnagyobb szerelme, és ez mindig is így marad. Ezért van az, hogy az Európai Bizottság vezetése az elmúlt öt évben valóban a legnagyobb kitüntetés volt számomra"- fogalmazott a hivatalából szombaton távozó uniós bizottsági elnök.</p>
      <p>Újságírói kérdésre válaszolva</p>
      <blockquote>hibának nevezte, hogy az Európai Tanács nem tartotta tiszteletben az Európai Parlament által egy választási ciklussal ezelőtt létrehozott csúcsjelölti rendszert,</blockquote>
      <p>amely szerint az európai parlamenti választásokon legtöbb mandátumot szerzett pártcsoport előre megnevezett jelöltje töltheti be az Európai Bizottság elnöki tisztségét. A rendszer apró demokratikus előrelépés volt, de homályos okok miatt ezt elvetették - mondta.</p>
      <p>Szintén kérdésre válaszolva aggodalmának adott hangot egyes tagállamok jogállamisági helyezte miatt. Véleménye szerint több uniós tagállamban sem tartják teljes mértékben tiszteletben a jogállamisági feltételeket.</p>
      <p>Kijelentette továbbá, a 2014 óta tartó uniós bizottsági munkája "nem volt piknikezésnek nevezhető", a testületben kemény munka folyt, és számos kihívással kellett szembenézni, amelyek között a görög pénzügyi válságot és Nagy-Britannia uniós tagságának megszűnését (Brexit) emelte ki.</p>
      <p>A brexitre utalva hozzátette: "elmegyek, még mielőtt - Nagy-Britannia - megteszi.</p>
      <blockquote>Nem vagyok elégedett ezzel, megszakad a szívem azt látva, hogy az uniónk egyik tagja elhagyja a közösséget"</blockquote>
      <p>- fogalmazott Jean-Claude Juncker.</p>
      <p>Az Európai Parlament strasbourgi plenáris ülésén szerdán szavazta meg az új összetételű, Ursula von der Leyen vezette Európai Bizottságot, amelyben a magyar Várhelyi Olivér a bővítési és szomszédságpolitikai tárcáért lesz felelős. Az új Európai Bizottság december 1-jén kezdheti meg munkáját.</p>
      <p>
        <i>Nyitókép: MTI/EPA pool/Aris Oikonomou</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/28/ezt-varjak-az-uj-europai-bizottsagtol-a-magyar-kepviselok"/>
        <a href="https://infostart.hu/kulfold/2019/11/27/von-der-leyen-nev-szerint-is-emlitette-varhelyi-olivert-nem-is-akarhogy"/>
        <a href="https://infostart.hu/kulfold/2019/11/27/megszavaztak-az-uj-europai-bizottsagot"/>
      </related>
    </article>
  </body>
</html>