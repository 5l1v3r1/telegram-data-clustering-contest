<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://championat.asia/uz/news/ozbekiston-ayollar-olimpiya-terma-jamoasi-azolari-tantanali-tarzda-kutib-olindi"/>
    <meta property="og:site_name" content="CHAMPIONAT.asia"/>
    <meta property="article:published_time" content="2019-11-29T15:35:33+00:00"/>
    <meta property="og:title" content="Ўзбекистон аёллар олимпия терма жамоаси аъзолари тантанали тарзда кутиб олинди"/>
    <meta property="og:description" content="Хабарингиз бор, Ўзбекистон аёллар олимпия терма жамоаси “CAFA U-23 Women’s Championship-2019” ғолиблигини қўлга киритди."/>
  </head>
  <body>
    <article>
      <h1>Ўзбекистон аёллар олимпия терма жамоаси аъзолари тантанали тарзда кутиб олинди</h1>
      <h2>Хабарингиз бор, Ўзбекистон аёллар олимпия терма жамоаси “CAFA U-23 Women’s Championship-2019” ғолиблигини қўлга киритди.</h2>
      <address>
        <time datetime="2019-11-29T15:35:33+00:00">29 Nov 2019, 15:35</time>
      </address>
      <p>Тожикистонда бўлиб ўтган “CAFA U-23 Women’s Championship-2019” мусобақаси давомида ишончли ва барқарор ўйин намойиш этган олимпиячи қизларимиз барча учрашувларни ўз фойдаларига ҳал этишди. 5 та учрашувда 29 марта рақиблар дарвозаси ишғол этилиб, ўз дарвозамиз дахлсизлиги эса сақлаб қолинди. Якунда энг кўп очко жамғаришга эришган Баҳром Норсафаров шогирдлари турнир ғолиблигини тантана қилишди.<br/>Бугун Марказий Осиё футбол ассоциацияси чемпионатида зафар қучган Ўзбекистон аёллар олимпия терма жамоаси юртимизга қайтиб келди. Чемпионларни Ислом Каримов номидаги Тошкент халқаро аеропортида ЎФА, футбол жамоатчилиги вакиллари ва мухлислар тантанали равишда кутиб олишди.</p>
      <figure>
        <img src="https://championat.asia/upload/storage/531416_original.jpg"/>
      </figure>
      <p>Сўнгра Ўзбекистон футбол ассоциацияси биносида ЎФА раҳбарияти Ўзбекистон аёллар олимпия терма жамоаси аъзолари билан учрашди. Унда футболчи қизларимизни ушбу муваффақият билан табриклар экан ЎФА Биринчи вице-президенти юртимиз шаънини халқаро майдонда ҳимоя қилувчи ҳар бир терма жамоамиздан мухлислар ҳамиша юқори натижаларни кутишини таъкидлаб ўтди.<br/>- Ҳар бир ёш тоифасидаги терма жамоамизнинг ютуғи – футболни чин дилдан севадиган халқимизни хушнуд этади. Ўзбекистон аёллар олимпия терма жамоасининг Марказий Осиё футбол ассоциацияси чемпионатида ғолиб чиққанидан ҳам барчамиз бирдек қувондик. Ушбу муваффақият аҳил жамоанинг машаққатли меҳнати махсули эканини биламиз. Муҳими – мана шу аҳиллик ва ўзаро ишончни жамоадаги ҳамиша энг устувор жиҳатлар бўлишига интилишингизни истардик. Зеро ҳали олдинда 2022 йилда бўлиб ўтадиган қитъа чемпионатига жиддий ҳозирлик олиб боришимиз ва унда муносиб иштирок этишимиз лозим. Асосий мақсадимиз эса – Осиё чемпионатида совриндор бўлиб, Жаҳон чемпионати йўлланмасини қўлга киритиш саналади. Бу йўлда Ўзбекистон футбол ассоциацияси терма жамоамиз учун барча зарур шарт-шароитни яратиб беради. Энг муҳими – сизлар чиройли ўйин ва яхши натижалар билан халқимизни хушнуд этсангиз бўлгани, - дея таъкидлади Равшан Эрматов.</p>
      <figure>
        <img src="https://championat.asia/upload/storage/531417_original.jpg"/>
      </figure>
      <p>Самимий суҳбат тарзида ўтган учрашув мобайнида Ўзбекистон аёллар олимпия терма жамоаси аъзолари ҳам бундай ишонч ва эътибордан мамнун эканликларини билдиришди.<br/>- Аввало мусобақа мобайнида терма жамоамизни қўллаб-қувватлаб турган барчага миннатдорчилик билдираман. Олдинда бизни масъулиятли мусобақалар кутмоқда. Биз ҳар бир турнирга жиддий тайёрланган ҳолда юртимиз шаънини ҳар доим муносиб ҳимоя қилишга интиламиз, - деб ўз фикрларини билдирди терма жамоа устози Баҳром Норсафаров.<br/>Учрашув якунида “CAFA U-23 Women’s Championship-2019” мусобақасида олтин медалларга сазовор бўлган Ўзбекистон аёллар олимпия терма жамоаси аъзолари мукофотланди.</p>
      <figure>
        <img src="https://championat.asia/upload/storage/531415_original.jpg"/>
      </figure>
      <p>Манба : <a href="http://ufa.uz/">ufa.uz</a></p>
    </article>
  </body>
</html>