<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/51399"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-29T15:43:00+00:00"/>
    <meta property="og:title" content="'เปิ้ล ไอริณ'งานเข้า โดนตำรวจจอร์เจียสั่งสอบสวน"/>
    <meta property="og:description" content="งานเข้าซะแล้ว สำหรับสาวมั่น เปิ้ล-ไอริณ ศรีแกล้ว ที่เตรียมตัวเดินทางกลับประเทศไทย หลังเดินทางท่องเที่ยวรอบโลกคนเดียวไป 16 ประเทศ นานกว่า 2 เดือน แต่มีเหตุให้ต้องเปลี่ยนเที่ยวบินด่วน และถูกตำรวจจอร์เจียคุมตัวที่สนามบิน เมื่อสอบถามไปยังเจ้าตัว เธอยอมรับว่าเป็นเรื่องจริง"/>
  </head>
  <body>
    <article>
      <h1>'เปิ้ล ไอริณ'งานเข้า โดนตำรวจจอร์เจียสั่งสอบสวน</h1>
      <address>
        <time datetime="2019-11-29T15:43:00+00:00">29 Nov 2019, 15:43</time>
      </address>
      <p>          งานเข้าซะแล้ว สำหรับสาวมั่น  <b>เปิ้ล</b><b>-ไอริณ  ศรีแกล้ว</b><b> </b>ที่เตรียมตัวเดินทางกลับประเทศไทย หลังเดินทางท่องเที่ยวรอบโลกคนเดียวไป 16 ประเทศ นานกว่า 2 เดือน  แต่มีเหตุให้ต้องเปลี่ยนเที่ยวบินด่วน และถูกตำรวจจอร์เจียคุมตัวที่สนามบิน เมื่อสอบถามไปยังเจ้าตัว เธอยอมรับว่าเป็นเรื่องจริง</p>
      <p>          "เป็นเหตุการณ์ที่ไม่เคยคิดมาก่อนเลยคะ เรื่องราวทั้งหมด เกิดขึ้นที่จอร์เจีย เปิ้ลนั่งแท็กซี่จากสนามบินไปโรงแรมที่พัก พอขึ้นรถ คนขับแท็กซี่ เริ่มพูดว่า "มานั่งข้างหน้าซิ มานั่งใกล้ๆ ไอ" เปิ้ลก็ ไงเนี่ย  ก็ทำตัวนิ่งๆ บอก "ไม่อะ ไอสะดวกนั่งข้างหลัง" ตอนนั้นเราแต่งตัวมิดชิดนะคะ ใส่ชุดวอร์ม ไม่แต่งหน้า เพราะเพิ่งนั่งไฟล์ทยาวมาจากยุโรป มาถึงก็เช้ามืด  เขาถามต่อว่า "เรามาจากประเทศอะไร" เราบอก “ไทยแลนด์"  เขาบอก "ไทยแลนด์ นี่ผู้หญิงไทยไปนวดทั่วโลกนะ เรื่องนวดดังมาก" และถามว่า "สนใจนวดให้เขาไหม  แลกกับค่าแท็กซี่"  </p>
      <p>          ตอนนั้นนะ เราของขึ้นเลย แต่ต้องเงียบใส่ ทางมาจากสนามบินเข้าเมืองเปลี่ยวด้วยค่ะ ตีห้า ฟ้ามืดตื๋อเลย อยู่คนเดียวด้วย เลยตั้งสติ เงียบๆ พอใกล้ถึงโรงแรมที่จองไว้ แทนที่เขาจะไปจอดหน้าโรงแรม จอดปากซอย แล้วลากกระเป๋าเข้าซอยไป เขาบอกหาโรงแรมไม่เจอ แล้วควักโทรศัพท์ มาโทรถามทางโรงแรม คุยๆ อยู่ๆ ยื่นโทรศัพท์ให้เปิ้ล เปิ้ลไม่ตั้งตัว ตรงนั้นมืดๆ ด้วยค่ะไฟถนนก็ไม่มี โทรศัพท์เลยตก นางโวยวาย บอกโทรศัพท์ถลอก จอร้าวให้เราจ่ายเงินค่าโทรศัพท์มา คือเราก็งงไง รอยถลอกมันรอบโทรศัพท์ เยอะเกินกว่าเพิ่งตก พอดีพนักงานโรงแรมมาพอดี ก็เห็นเหตุการณ์หมด นางบอก "ถ้าเราไม่ให้เงิน จะแจ้งตำรวจ"</p>
      <p>          เปิ้ลบอก "ดี! เรียกมาเลย จะได้แจ้งความว่ายูดูถูกผู้หญิงไทย ยูจะให้ไอนวดให้ ไอเป็นแขก มาเยี่ยมบ้านยู ยูต้อนรับงี้เหรอ" เปิ้ลพูดจบ นางเงียบ คงโมโห ด่าเปิ้ล "Fuck You" แล้วถุยน้ำลายใส่กระเป๋าเดินทางของเรา 3-4 ที นางคงนึกว่าเป็นอัลปาก้าค่ะ ดีนะคะ ก่อนขึ้นรถ เปิ้ลถ่ายป้ายทะเบียนรถไว้ เก็บหลักฐานทุกอย่าง ตอนแรกกะไม่เอาเรื่องอะไรแล้ว ไม่อยากก่อกรรม พอดีเปิ้ลไปคอเคซัส เจอน้องผู้หญิงไทยมาคนเดียวเหมือนกัน จึงเปลี่ยนใจไปแจ้งความ  เพราะกลัวความปลอดภัยของผู้หญิงไทยที่เดินทางมาคนเเดียว ไม่อยากให้เขาทำแบบนี้กับใครอีก</p>
      <p>          จึงตัดสินใจไปแจ้งความวันที่เรากลับ ซึ่งปรากฎว่ากลายเป็นเรื่องใหญ่มาก.เพราะตำรวจมากันทั้งแอร์พอร์ตเลย จนเราเองตกใจ ซึ่งเขาถือว่าเป็นเรื่องใหญ่  ที่สำคัญเขาขอนำตัวเราไปสอบสวน ซึ่งจะต้องใช้เวลานาน 3-4 ชั่วโมง และขอให้เราเปลี่ยนเที่ยวบิน จากเที่ยงเป็นสามทุ่ม ซึ่งเปิ้ลก็ไม่สะดวก ขอกลับดีกว่า เจ้าหน้าที่เลยตามประกบเราไปเช็คอิน และขอสอบสวน ลงบันทึกประจำวันเพิ่มเติมเท่าที่ทำได้  จริงๆ สำหรับเปิ้ล ไม่ได้โกรธอะไรนะคะ  ชีวิตเราเจออะไรมาเยอะกว่านี้ แค่ไม่ชอบที่เขามาดูถูกศักดิ์ศรีผู้หญิงไทย และห่วงเรื่องความปลอดภัยที่จะเกิดกับคนอื่นอีก แต่ไม่ได้หมายความว่าจอร์เจียมีแต่คนไม่ดีนะคะ การเดินทางครั้งนี้เปิ้ลได้พบเจอสิ่งดีดี คนดีดีสถานที่ท่องเที่ยวสวยๆ มากมาย ทุกอย่างที่เกิดขึ้นในชีวิต เป็นบทเรียนที่ล้ำค่ากับเปิ้ลค่ะ</p>
      <figure>
        <img src="https://www.thaipost.net/main/uploads/photos/big/20191129/image_big_5de0d8f87d28f.jpg"/>
      </figure>
      <figure>
        <img src="https://www.thaipost.net/main/uploads/photos/big/20191129/image_big_5de0d8e57f55a.jpg"/>
      </figure>
      <figure>
        <img src="https://www.thaipost.net/main/uploads/photos/big/20191129/image_big_5de0d904b0c96.jpg"/>
      </figure>
      <figure>
        <img src="https://www.thaipost.net/main/uploads/photos/big/20191129/image_big_5de0d9107a624.jpg"/>
      </figure>
      <figure>
        <img src="https://www.thaipost.net/main/uploads/photos/big/20191129/image_big_5de0d91c48635.jpg"/>
      </figure>
      <figure>
        <img src="https://www.thaipost.net/main/uploads/photos/big/20191129/image_big_5de0d9293388a.jpg"/>
      </figure>
      <p>ขอบคุณภาพจากอินสตาแกรม @ple_irin888</p>
    </article>
  </body>
</html>