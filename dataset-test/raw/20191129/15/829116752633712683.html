<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191129-nemzetbiztonsagi-kerdes-soros-gyorgy-tamadasa-varhelyi-oliver-ellen.html"/>
    <meta property="og:site_name" content="Origo"/>
    <meta property="article:published_time" content="2019-11-29T15:51:00+00:00"/>
    <meta property="og:title" content="Nemzetbiztonsági kérdés Soros György támadása Várhelyi Olivér ellen"/>
    <meta property="og:description" content="A nemzetbiztonsági bizottság nem kapott a sajtóban megjelent információkkal ellentétes tájékoztatást."/>
  </head>
  <body>
    <article>
      <h1>Nemzetbiztonsági kérdés Soros György támadása Várhelyi Olivér ellen</h1>
      <address><time datetime="2019-11-29T15:51:00+00:00">29 Nov 2019, 15:51</time> by <a rel="author">MTI</a></address>
      <p>
        <b>Soros György befolyásolási szándékával kapcsolatban a sajtóban megjelent információkkal ellentétes tájékoztatást nem kaptunk - jelentette ki Halász János, az Országgyűlés nemzetbiztonsági bizottságának fideszes alelnöke a testület pénteki ülése után.</b>
      </p>
      <p>A bizottság a Várhelyi Olivér magyar uniós biztos elleni korábbi támadásokról is tájékozódott zárt ülésén.</p>
      <p>Halász János a Fidesz-frakció szóvivőjeként keddi sajtótájékoztatóján arról beszélt, hogy nemzetbiztonsági kérdéseket is felvet Soros György támadása az akkor még jelölt Várhelyi Olivér ellen. A hírek szerint</p>
      <aside>Soros György személyesen, valamint a hálózata és a médiája által is mindent megtett, hogy "megfúrja a magyar biztost"</aside>
      <p>- mondta.</p>
      <p>Szerdán az Európai Parlament megszavazta az új összetételű, Ursula von der Leyen vezette Európai Bizottságot, amelyben a magyar Várhelyi Olivér a bővítési és szomszédságpolitikai tárcáért lesz felelős.</p>
      <p>Halász János a nemzetbiztonsági bizottság fideszes alelnökeként a testület pénteki ülése után elmondta: az Információs Hivatalt megkérdezték arról, hogy a hírek szerint Soros György befolyásolni próbálta az Európai Bizottság összetételét a tekintetben, hogy a magyar jelölt ne kapja meg a bővítési biztosi pozíciót.</p>
      <aside>Ez a magyar nemzeti érdeket sértő befolyásolás lehet</aside>
      <p>- jelentette ki a politikus.</p>
      <figure>
        <img src="https://cdn.nwmgroups.hu/s/img/i/1911/20191122nagy-imre-varhelyi-oliver1.jpg?w=644&amp;h=429"/>
        <figcaption>Soros Györgynek végül nem sikerült megfúrnia az azóta megválasztott szomszédság- és bővítéspolitikáért felelős biztost<cite>Forrás: MTI/Máthé Zoltán</cite></figcaption>
      </figure>
      <p>A Fidesz-frakció szóvivője azt mondta, a zárt ülésen elhangzottakról részleteket nem árulhat el, de annyit elmondott, hogy a sajtóban megjelent információkkal ellentétes tájékoztatást nem kaptak.</p>
      <p>Halász János szerint ez mutatja, hogy nem volt hiábavaló témafelvetésük. A kérdésről alapos és feltáró tájékoztatást kaptak - közölte.</p>
    </article>
  </body>
</html>