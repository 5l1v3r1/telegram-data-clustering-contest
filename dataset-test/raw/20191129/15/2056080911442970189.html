<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/gradska_sreda/2019/11/29/3998993_italianski_arhitekt_specheli_konkursa_za_ploshtad/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-29T15:37:00+00:00"/>
    <meta property="og:title" content="Италиански архитект спечели конкурса за площад &quot;Св. Неделя&quot;"/>
    <meta property="og:description" content="Столичната община ще възложи обновяването на площада да стане по проекта на студио &quot;Фуксас&quot;."/>
  </head>
  <body>
    <article>
      <h1>Италиански архитект спечели конкурса за площад "Св. Неделя"</h1>
      <address><time datetime="2019-11-29T15:37:00+00:00">29 Nov 2019, 15:37</time> by <a rel="author" href="https://www.dnevnik.bg/author/646" target="_blank">Максим Караджов</a></address>
      <p>Архитектурното студио на италианеца Масимилиано Фуксас спечели международния конкурс за обновяване на площад "Света Неделя", организиран от Столичната община. На обявяването на победителя присъства кметът на София Йорданка Фандъкова. Председател на международното жури е Малина Едрева, председател на общинската комисия по култура и образование.</p>
      <p>Тя обяви победителя, чийто проект предвижда площад "Св. Неделя" да бъде пешеходен, без автомобилно движение. Компромис е направен само за трамвая, който ще заобикаля църквата, както и досега. Археологическите находки ще бъдат съхранени в подземно ниво и покрити с прозрачен материал. Върху него ще минават пешеходците в пасажа от Богословския факултет към църквата "Св. Неделя".</p>
      <p>Пешеходната зона пред сградите на Министерството на здравеопазването и Булбанк ще е осеяна със затревени квадрати. Вечер площадът ще се озарява от десетки кристални осветителни тела и от фонтани.</p>
      <figure>
        <img src="https://www.dnevnik.bg/shimg/zx780_3998994.jpg"/>
        <figcaption>Така ще изглежда площад "Св. Неделя" след реализацията на победилия проект - визуализация. <br/>© Юлия Лазарова</figcaption>
      </figure>
      <p>Италианският екип архитекти на студио "Фуксас" е търсил приемственост с устройството на площада от римско време. Акцентирано е върху Декумануса – централната точка на всеки римски град, от който е тръгвало общото планиране на улиците в четирите посоки на света.</p>
      <p>В журито, в което освен българските архитекти Григор Дойчинов, Галина Тачиева, доц. Йорданка Кандулкова участват и проф. Паоло Дезидери от Римския университет "Рома Тре", главните архитекти на Москва и Варшава Сергей Кузнецов и Марлена Хапах, Дейвид Басулто, гл. редактор на ArchDaily, Мартин Аартц, преподавател в Академията за архитектура в Ротердам, Йони Бобоци, ръководител на градоустройството на община Тирана, и др.</p>
      <figure>
        <img src="https://www.dnevnik.bg/shimg/zx780_3999003.jpg"/>
        <figcaption>Кристални осветителни тела и фонтани ще бъдат разположени в пешеходната зона на площада. <br/>© Юлия Лазарова</figcaption>
      </figure>
      <p>Против проекта на "Фуксас" от членовете на журито е бил арх. Борислав Игнатов, председател на Камарата на архитектите в България. Той обясни за "Дневник", че е избран най-претенциозният и най-скъпият за реализация проект, но не и най-добрият.</p>
      <p>"Има един гениален проект за площада, но той бе класиран на пето място", каза той, преди да се огласи кой архитект на кой проект е автор. След отварянето на проектите се оказа, че той е на френското студио "Вилмот". В него се предвижда много зеленина и дървета на площада.</p>
      <p>В отговор главният архитект Здравков обясни, че журито е направило забележки на всички проекти, които целят да подобрят интеграцията между хората, пространствата и археологията на площада.</p>
      <p>На второ място журито постави идейният проект на обединението Al Architects, на трето - консорциумът OW/MA/CL, а четвърти са архитектите от студио Паола Вигано.</p>
      <figure>
        <img src="https://www.dnevnik.bg/shimg/zx780_3999075.jpg"/>
        <figcaption>Общ поглед върху идеята на студио "Фускас" за новия облик на площад "Св.Неделя". <br/>© Юлия Лазарова</figcaption>
      </figure>
      <p>Главният архитект на София Здравко Здравков обяви, че реализацията на проекта на "Фуксас" трябва да завърши за четири години. "До 2021 г. трябва да започнат работите по площада", заяви Здравков.</p>
      <p>Масимилиано Фуксас е 75-годишен. Роден е в Рим в семейство на бежанци от Литва. Неговото архитектурно студио печели престижни конкурси в цял свят. Последните проекти са за Националния архивен център на Франция, сградата на Военния съюз в Рим, терминал 3 на летището на Шънджън в Китай.</p>
    </article>
  </body>
</html>