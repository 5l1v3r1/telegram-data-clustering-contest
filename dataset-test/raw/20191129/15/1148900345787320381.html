<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/posta-meni-ceny-dopis-do-druheho-dne-doruci-jen-s-prirazkou-83725"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-29T15:07:08+00:00"/>
    <meta property="og:title" content="Pošta mění ceny. Dopis do druhého dne doručí jen s přirážkou - Seznam Zprávy"/>
    <meta property="og:description" content="Česká pošta zavede od února dvourychlostní systém doručování dopisů. Za pomalejší doručení zpravidla do dvou dnů zaplatí zákazník stejně jako dosud, tedy 19 korun, za doručení do druhého dne si sedm korun připlatí."/>
  </head>
  <body>
    <article>
      <h1>Pošta mění ceny. Dopis do druhého dne doručí jen s přirážkou - Seznam Zprávy</h1>
      <address>
        <time datetime="2019-11-29T15:07:08+00:00">29 Nov 2019, 15:07</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/ekonomika">Byznys<br/></a>»<br/><a href="https://www.seznamzpravy.cz/clanek/posta-meni-ceny-dopis-do-druheho-dne-doruci-jen-s-prirazkou-83725">Pošta mění ceny. Dopis do druhého dne doručí jen s přirážkou</a></p>
      <h3>Pošta mění ceny. Dopis do druhého dne doručí jen s přirážkou</h3>
      <p><a href="https://www.seznamzpravy.cz/autor/ctk-74">ČTK<br/></a>29. 11. 16:07</p>
      <p>Česká pošta zavede od února dvourychlostní systém doručování dopisů. Za pomalejší doručení zpravidla do dvou dnů zaplatí zákazník stejně jako dosud, tedy 19 korun, za doručení do druhého dne si sedm korun připlatí.</p>
      <p>„Důvodem pro tuto změnu je fakt, že celkový objem listovních zásilek každoročně klesá o zhruba deset procent, naopak náklady spojené s doručováním rostou. Pokud by Česká pošta nepřikročila k popisovaným změnám, musela by navyšovat ceny všech listovních zásilek. Dvourychlostní doručování umožňuje, že zůstává zákazníkům možnost volby doručení bez dalšího zdražování,“ uvedl ředitel divize poštovní provoz a logistika Petr Cinkl.</p>
      <p>Dvourychlostní režim má umožnit zefektivnění doručování, odstranění výkyvů v kvalitě doručování a zároveň přinese stabilizaci v personální oblasti a úsporu nákladů. Dle výstupů z výzkumu na rozdíl od trhu balíkových služeb většina zákazníků preferuje nižší cenu u listovních zásilek oproti rychlosti dodání.</p>
      <p>V případě, že bude chtít zákazník využít režim rychlejšího doručování každý pracovní den, musí zásilku viditelně označit D+1 a nalepit známku A či známku s platnou nominální hodnotou 26 korun. Pokud chce ekonomický režim doručování, dopis nijak označovat nemusí a nalepí známku B či známky s nominální hodnotou 19 korun.</p>
      <related>
        <a href="https://www.seznamzpravy.cz/clanek/ceska-posta-v-roce-2019-platit-kartou-uz-jde-na-vsech-pobockach-75325?autoplay=1"/>
        <a href="https://www.seznamzpravy.cz/clanek/ceska-posta-v-roce-2019-platit-kartou-uz-jde-na-vsech-pobockach-75325"/>
      </related>
      <p>Kvalitu doručování listovních zásilek změna podle Cinkla nijak nezasáhne. „Česká pošta je regulována ČTÚ a ten pravidelně vyhodnocuje kvalitu doručování listovních zásilek. Požadavek ČTÚ je dodržení minimálně 92 procent kvality doručení. Česká pošta toto procento dlouhodobě spolehlivě splňuje,“ uvedl.</p>
      <p>Pošta chce díky novému systému doručování podle dřívějšího vyjádření generálního ředitele Romana Knapa ušetřit až půl miliardy ročně. Chystaný model souvisí s naplánovaným přechodem na novou logistickou síť. Pošta v té souvislosti zvažuje, zda opustí svou hlavní logistickou centrálu v pražských Malešicích.</p>
      <p>Česká pošta se loni dostala do miliardové ztráty. Vedení připravilo plán restrukturalizace, do roku 2021 se chce vrátit k zisku v řádu desítek milionů korun. Zároveň chce během šesti let snížit počet pracovních míst o 7 000 ze současných 30 000. Nahradí je moderními technologiemi.</p>
    </article>
  </body>
</html>