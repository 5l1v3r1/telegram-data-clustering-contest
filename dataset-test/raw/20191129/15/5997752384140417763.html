<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/zivot/porodica/gojkovic-roditelji-i-dalje-fizicki-kaznjavaju-decu_1071620.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-29T15:07:00+00:00"/>
    <meta property="og:title" content="Гојковић: Родитељи и даље физички кажњавају децу"/>
    <meta property="og:description" content="Систем заштите деце од насиља мора бити унапређен, будући да је овакав облик насиља, нажалост, и даље веома распрострањен, рекла је председница Скупштине Србије Маја Гојковић."/>
  </head>
  <body>
    <article>
      <h1>Гојковић: Родитељи и даље физички кажњавају децу</h1>
      <h2>БЕОГРАД - Систем заштите деце од насиља мора бити унапређен, будући да је овакав облик насиља, нажалост, и даље веома распрострањен, рекла је председница Скупштине Србије Маја Гојковић.</h2>
      <address>
        <time datetime="2019-11-29T15:07:00+00:00">29 Nov 2019, 15:07</time>
      </address>
      <p>Она је на јавној расправи о предлогу Стратегије за спречавање и заштиту деце од насиља, за период од 2020. до 2023. године, са двогодишњим акционим планом оценила да Србија законима забрањује насиље над децом, али да је ова појава и даље веома заступљена.</p>
      <figure>
        <img src="http://www.rtv.rs/sr_ci/zivot/porodica/slike/2019/11/04/maja-gojkovic.jpg"/>
        <figcaption>Танјуг/Народна Скупстина Србије/Одељење за односе с јавношћу</figcaption>
      </figure>
      <p>Према њеним речима, породица би требало да буде сигурно место за дете и његов развој.</p>
      <p>"Родитељи још физички кажњавају децу, као облик васпитавања, што је доста укорењено код нас у свести грађана", рекла је Гојковић.</p>
      <p>У друштву су, како каже, и даље присутни бројни облици насиља - вршњачко, у школама, дигитално - а посебно су изложена деца са инвалидитетом и она са посебним потребама.</p>
      <p>"Циљ акта који ће данас бити представљен је управо да све облике насиља спречи. Усвојили смо добре законе, добре политике, али наш посао није завршен", поручила је Гојковић.</p>
      <p>Министар за рад, запошљавање, борачка и социјална питања Зоран Ђорђевић истакао је да је насиље над децом пристуно свуда, и да отварање стратегије представља полазну основу, која за циљ има потпуно искорењавање насиља.</p>
      <p>"Као Влада смо предузели бројне кораке и постали глобални партнери УНИЦЕФ-у у сузбијању насиља над децом. У следећеом периоду ћемо покушати да имплементирамо стратегију, али и Закон који ускоро треба да уђе у Скупштину. Мислим да је то све предуслов за модерну државу и одлично је што ће јавност имати право да учествује у јавним раправама", истакао је Ђорђевић.</p>
    </article>
  </body>
</html>