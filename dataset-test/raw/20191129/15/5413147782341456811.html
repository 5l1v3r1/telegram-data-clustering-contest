<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/xiaomi-si-pripsalo-dalsi-shorely-smartphone"/>
    <meta property="og:site_name" content="Mobilizujeme"/>
    <meta property="article:published_time" content="2019-11-29T15:00:08+00:00"/>
    <meta property="og:title" content="Xiaomi si připsalo další shořelý smartphone"/>
    <meta property="og:description" content="Není to ani měsíc, co jsme informovali o tom, že uživateli z Indie se sám vznítil telefon Redmi Note 7S. V této modelové řadě ale bude cosi zakletého, na kontě má totiž další požár. TIP: Zničehonic"/>
  </head>
  <body>
    <article>
      <h1>Xiaomi si připsalo další shořelý smartphone</h1>
      <address><time datetime="2019-11-29T15:00:08+00:00">29 Nov 2019, 15:00</time> by <a rel="author">Jakub Fišer</a></address>
      <p>Není to ani měsíc, co jsme informovali o tom, že uživateli z Indie se sám vznítil telefon Redmi Note 7S. V této modelové řadě ale bude cosi zakletého, na kontě má totiž další požár.</p>
      <figure>
        <img src="https://mobilizujeme.cz/wp-content/uploads/2019/11/redmi-note-7-pro-e1575038956326.jpg"/>
      </figure>
      <blockquote>TIP: <a href="https://mobilizujeme.cz/clanky/znicehonic-shorel-telefon-redmi-vyrobce-to-neresi">Zničehonic shořel telefon Redmi. Výrobce to neřeší</a></blockquote>
      <p>Incident se měl odehrát již 29. října, necelé tři měsíce po zakoupení telefonu <a href="https://mobilizujeme.cz/stitky/redmi-note-7-pro">Redmi Note 7 Pro</a> v čínské provincii Che-nan. Poškozeným má být Sung Jü-ťie, respektive jeho otec, kterému telefon patřil. Telefon měl Sungův otec používat před spaním na sledování videí. Během toho ale usnul a probudil ho až zápach hořícího telefonu a části přikrývky.</p>
      <p>Při záchraně telefonu se Sungův otec trochu popálil, naštěstí ale nedošlo k větší újmě na zdraví či majetku. Situaci začal Sung Jü-ťie řešit až 27. listopadu, kdy se obrátil na zastoupení Xiaomi. Telefon dopadl spálený de facto na uhel, takže výrobce označil za vinu požáru vnější vliv a i přestože se telefon chlubí 18měsíční zárukou, reklamace nemohla být přijata.</p>
      <figure>
        <img src="https://mobilizujeme.cz/wp-content/uploads/2019/11/redmi-note-7-pro-2.jpg"/>
      </figure>
      <p>Stalo se tedy to samé, jako u našeho případu z Indie. Tam poškozený Ishwar Chavhan dokládal všechny možné dokumenty a tvrdil, že telefon měl pouze na stole vedle sebe a ani nebyl nabíjen, i přesto ale reklamace nebyla uznána, protože poškození plameny záruka nekryje.</p>
      <p>Nabízí se tak jednoduchá otázka, čím to, že se teď na Xiaomi a Redmi snáší taková kritika ohledně incidentů se shořelými telefony. Jedna strana tvrdí, že důvodem může být, jak Xiaomi chorobně stlačuje ceny dolů a je tak logické, že čas od času se to někde objeví. Jiní uživatelé však věří tomu, že jde o hon na firmu Xiaomi, které se teď před Vánoci neuvěřitelně daří.</p>
      <h3>SOUVISEJÍCÍ</h3>
      <ol>
        <li>
          <a href="https://mobilizujeme.cz/clanky/znicehonic-shorel-telefon-redmi-vyrobce-to-neresi">Zničehonic shořel telefon Redmi. Výrobce to neřeší</a>
        </li>
        <li>
          <a href="https://mobilizujeme.cz/clanky/smartphone-xiaomi-mi-9-byl-zachycen-na-verejnosti">Smartphone Xiaomi Mi 9 byl zachycen na veřejnosti</a>
        </li>
        <li>
          <a href="https://mobilizujeme.cz/clanky/xiaomi-chysta-vlastni-smartphone-s-podporou-android-go">Xiaomi chystá vlastní smartphone s podporou Android Go</a>
        </li>
      </ol>
    </article>
  </body>
</html>