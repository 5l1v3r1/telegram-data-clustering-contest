<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-daczo-katalin-filmje-kapta-a-xix-lakiteleki-filmszemle-fodijat/"/>
    <meta property="og:site_name" content="lokál"/>
    <meta property="article:published_time" content="2019-11-29T15:15:15+00:00"/>
    <meta property="og:title" content="Daczó Katalin filmje kapta a XIX. Lakiteleki Filmszemle fődíját"/>
    <meta property="og:description" content="Az erdélyi rendező, Daczó Katalin A völgy hangja című filmje kapta a XIX. Lakiteleki Filmszemle fődíját, amelyet péntek délelőtt adtak át."/>
  </head>
  <body>
    <article>
      <h1>Daczó Katalin filmje kapta a XIX. Lakiteleki Filmszemle fődíját</h1>
      <address><time datetime="2019-11-29T15:15:15+00:00">29 Nov 2019, 15:15</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/av%C3%B6lgyhangja-1280x760.png"/>
      </figure>
      <p>
        <b>Az erdélyi rendező, Daczó Katalin A völgy hangja című filmje kapta a XIX. Lakiteleki Filmszemle fődíját, amelyet péntek délelőtt adtak át.</b>
      </p>
      <p>Daczó Katalin alkotásáért az emberi erőforrások minisztere által felajánlott egymillió forint összegű díját, valamint az agyagosszergényi Közi Horváth József Népfőiskola különdíját és</p>
      <p>a Nemzeti Művelődési Intézet különdíját vehette át – közölték a szervezők a pénteki díjátadó után az MTI-vel.</p>
      <p>Az Országgyűlés elnökének 600 ezer forint összegű és a tiszaalpári Nyugdíjas Baráti Kör, a mórahalmi KAPOCS Népfőiskola, a jakabszállási Nyugdíjas Klub és a kunszállási “Aranyalkony” Nyugdíjas Klub egyenként 25 ezer forintos különdíját a budapesti Lukács Csaba Gyökérkeresők – ezredvégi emberkereskedelem című filmje kapta.</p>
      <p>A Miniszterelnökség 500 ezer forintos különdíját Fazakas Szabolcs és Barabás Árpád székelyudvarhelyi alkotók A Tejút című alkotása érdemelte ki.</p>
      <p>A Nemzeti Média- és Hírközlési Hatóság Médiatanácsának 500 ezer forintos, és a Bács-Kiskun Megyei Önkormányzat különdíját a Szőnyeg alá söpört negyed című alkotásáért az erdélyi Székelyudvarhelyről nevező Szabó Attilának ítélték.</p>
      <p>A Nemzetstratégiai Kutatóintézet 250 ezer forintos különdíját, a Kairosz Kiadó százezer forintos különdíját, valamint a Nemzeti Művelődési Intézet különdíját és a nagykőrösi Arany János Református Gimnázium, Szakgimnázium és Kollégium 25 ezer forintos különdíját Szeretünk itt élni című filmért a recski Gál Tamás vehette át.</p>
      <p>A Nemzetstratégiai Kutatóintézet 250 ezer forintos különdíját és a Herendi Porcelán Manufaktúra Zrt. különdíját a budapesti Csuja László Kilenc hónap háború című filmje kapta.</p>
      <p>A Duna Médiaszolgáltató Nonprofit Zrt. 250 ezer forintos különdíját a pécsi Molvay Norbert rendezte Jövő szerdán című alkotásnak ítélték oda.</p>
      <p>Mindezek mellett több más díjat és különdíjat is átadtak.</p>
      <p>A Kósa Ferenc emlékére meghirdetett XIX. Lakiteleki Filmszemlére, krónika, korkép, művelődés, portré, fikciós műsorok kategóriákban lehetett nevezni. A felhívásra a Kárpát-medencéből 116 alkotás érkezett. Az előzsűri döntése alapján a filmszemle versenyprogramjába 31 alkotás jutott. A Szemlének november 27. és 29. között a Lakitelek Népfőiskola adott otthont.</p>
    </article>
  </body>
</html>