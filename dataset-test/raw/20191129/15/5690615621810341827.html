<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1838574-vaks-vidpraviv-mitnika-tupalskogo-pid-nichniy-domashniy-aresht"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-29T15:03:00+00:00"/>
    <meta property="og:title" content="ВАКС відправив митника Тупальського під нічний домашній арешт"/>
    <meta property="og:description" content="КИЇВ. 29 листопада. УНН. Вищий антикорупційний суд обрав запобіжний захід заступнику начальника Київської міської митниці ДФС Сергію Тупальському у вигляді …"/>
  </head>
  <body>
    <article>
      <h1>ВАКС відправив митника Тупальського під нічний домашній арешт</h1>
      <address><time datetime="2019-11-29T15:03:00+00:00">29 Nov 2019, 15:03</time> by <a rel="author">Анна Мурашко</a></address>
      <p><b>КИЇВ. 29 листопада. УНН.</b> Вищий антикорупційний суд обрав запобіжний захід заступнику начальника Київської міської митниці ДФС Сергію Тупальському у вигляді нічного домашнього арешту, передає кореспондент <b>УНН</b>.</p>
      <p>Так, суд ухвалив обрати запобіжний захід Тупальському у вигляді нічного домашнього арешту - з 22:00 до 6:00 - до 24 січня 2020 року.</p>
      <p>Окрім запобіжного заходу, на підозрюваного покладено додаткові обов’язки: прибувати до прокурора, слідчого, суду за кожною вимогою, повідомляти детектива, прокурора чи суд про зміну свого місця проживання та/або місця роботи, утримуватися від спілкування з іншими підозрюваними у кримінальному провадженні та свідками.</p>
      <p>Нагадаємо, прокурор САП наполягає для Тупальського запобіжний захід у вигляді <a href="https://www.unn.com.ua/uk/news/1838507-prokurori-prositimut-dlya-tupalskomu-aresht-iz-zastavoyu-u-57-mln-grn">тримання під вартою</a> з можливістю внесення застави у розмірі 57 млн грн.</p>
      <p>Як повідомлялося, заступнику начальника Київської міської митниці ДФС Сергію <a href="https://www.unn.com.ua/uk/news/1838155-tupalskomu-ta-sche-shistom-mitnikam-ogolosili-pidozru?fbclid=IwAR3Iu7ys7cAYWGvDnuqRcPp_fkPDgvrnq8EGogGKUvlEg8rB17PUcEWD4Fw">Тупальському</a>, п’ятьом службовцям однієї з регіональних митниць та колишній посадовиці Державної фіскальної служби України повідомлено про підозру у вчиненні злочинів, пов’язаних із порушенням митного законодавства.</p>
      <p>Нагадаємо, детективи НАБУ раніше затримали 10 осіб, зокрема, 7 співробітників органів митного контролю, за підозрою у вчиненні злочинів, пов’язаних із порушенням митного законодавства. Серед них і заступник начальника Київської міської митниці ДФС Сергій Тупальський. Наразі їм повідомлено про <a href="https://www.unn.com.ua/uk/news/1838155-tupalskomu-ta-sche-shistom-mitnikam-ogolosili-pidozru">підозру</a>.</p>
      <p>Усі затримані підозрюються у вчиненні злочинів, пов'язаних із махінаціями із розмитненням товарів, імпортованих в Україну, які завдали інтересам держави понад 77,7 млн грн збитків.</p>
    </article>
  </body>
</html>