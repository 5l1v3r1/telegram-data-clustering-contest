<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/bezpieczenstwo/budowa-rurociagu-pern-rusza-akcja-edukacyjna-dla-mieszkancow-gmin,136217.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-29T15:58:00+00:00"/>
    <meta property="og:title" content="Budowa rurociągu. PERN rusza akcja edukacyjną dla mieszkańców gmin"/>
    <meta property="og:description" content="PERN rozpoczyna akcję edukacyjną, przybliżającą mieszkańcom gmin położonych przy trasie przyszłego rurociągu paliwowego Boronów–Trzebinia różne aspekty projektu - podała spółka. To strategiczna inwestycja m.in. dla wzmocnienia bezpieczeństwa energetycznego Polski - dodała."/>
  </head>
  <body>
    <article>
      <h1>Budowa rurociągu. PERN rusza akcja edukacyjną dla mieszkańców gmin</h1>
      <address><time datetime="2019-11-29T15:58:00+00:00">29 Nov 2019, 15:58</time> by <a rel="author">PAP/JS  </a></address>
      <h4>PERN rozpoczyna akcję edukacyjną, przybliżającą mieszkańcom gmin położonych przy trasie przyszłego rurociągu paliwowego Boronów–Trzebinia różne aspekty projektu - podała spółka. To strategiczna inwestycja m.in. dla wzmocnienia bezpieczeństwa energetycznego Polski - dodała.</h4>
      <hr/>
      <p>PERN wyjaśnił, iż 97-kilometrowy rurociąg Boronów-Trzebinia ma powstać do końca 2021 r. Będzie przebiegać przez 11 gmin. Spółka przyznała, że inwestycja "budzi zrozumiałe zainteresowanie mieszkańców" terenów, na których będzie realizowana.</p>
      <p>Budowa rurociągu Boronów-Trzebinia to jeden ze strategicznych projektów PERN, które przyczynią się do wzmocnienia bezpieczeństwa energetycznego Polski - wskazała spółka. "Poprawi on dostęp do paliw całej aglomeracji śląskiej" - czytamy w informacji. PERN dodał, że ze względu na rangę przedsięwzięcia, wszystkie prace prowadzone są w oparciu o Ustawę z dnia 22 lutego 2019 r. o przygotowaniu i realizacji strategicznych inwestycji w sektorze naftowym.</p>
      <p>"Mając na uwadze znaczenie inwestycji oraz jej bezpośredni wpływ na funkcjonowanie mieszkańców gmin leżących przy trasie przebiegu rurociągu, chcielibyśmy rozpocząć działania edukacyjno-informacyjne związane z prowadzonym projektem" - powiedział wiceprezes PERN ds. inwestycji Tadeusz Zwierzyński, cytowany w komunikacie spółki. Dodał, że spółka chce poinformować mieszkańcom m.in. o wyznaczeniu przebiegu rurociągu, jego budowie i "bezpieczeństwie eksploatacji rurociągu".</p>
      <p>"Mamy świadomość, że na każdym etapie pojawiać się będzie wiele pytań, dlatego będziemy rzetelnie informowali o tych aspektach, które interesują mieszkańców" - podkreślił wiceprezes.</p>
      <p>Do wszystkich osób zainteresowanych tematem budowy PERN raz w tygodniu chce wysyłać drogą elektroniczną materiały informacyjne. Spółka zwróciła się też do władz lokalnych z prośbą o wsparcie akcji informacyjnej. Chce uzyskać zgodę na rozwieszenie plakatów informacyjnych na terenie urzędów gmin i jednostek podległych gminom, a także m.in. pomoc w dystrybucji ulotek i zachęcania do zapisywania się na newsletter za pośrednictwem strony internetowej: www.boronowtrzebinia.pl.</p>
      <p>Z początkiem listopada PERN ogłosił przetarg na wybór Inżyniera Budowy rurociągu Boronów-Trzebinia, będącego przedłużeniem istniejącej magistrali rurociągowej Płock-Koluszki-Boronów. Trasa rurociągu łączącego bazę paliw PERN w Boronowie z terminalem paliwowym PKN Orlen przebiegać będzie przez tereny miast i gmin: Boronów, Woźniki, Koziegłowy, Siewierz, Poręba, Łazy, Dąbrowa Górnicza, Sławków, Bolesław, Bukowno oraz Trzebinia w województwach śląskim i małopolskim.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>