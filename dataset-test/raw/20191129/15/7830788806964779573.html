<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/drama-na-london-bridge-policie-zastrelila-utocnika_535852.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-29T15:49:00+00:00"/>
    <meta property="og:title" content="Drama na London Bridge: policie zastřelila útočníka"/>
    <meta property="og:description" content="Ozbrojené jednotky v pátek v britské metropoli při zásahu u incidentu na mostě London Bridge zastřelily muže. S odvoláním na policejní zdroje o tom informovala..."/>
  </head>
  <body>
    <article>
      <h1>Drama na London Bridge: policie zastřelila útočníka</h1>
      <address><time datetime="2019-11-29T15:49:00+00:00">29 Nov 2019, 15:49</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Ozbrojené jednotky v pátek v britské metropoli při zásahu u incidentu na mostě London Bridge zastřelily muže. S odvoláním na policejní zdroje o tom informovala televize Sky News; na twitteru se mezitím objevily <a href="https://twitter.com/alittleSHOUTY/status/1200420191030648835">snímky</a> člověka bezvládně ležícího na chodníku. Incident policie označila za útok nožem a oznámila jednoho zadrženého a zřejmě několik zraněných, podrobnosti chce sdělit později. Informaci o zastřeleném úřady zatím nekomentovaly.</b>
      </p>
      <p>"Jsme teprve na začátku," uvedla policie bez podrobností na twitteru. Zároveň vyzvala obyvatele, aby se k místu nepřibližovali. "Pokud jste v blízkosti události, poslouchejte příkazy jakéhokoli policisty na místě," dodala policie.</p>
      <p>BBC zveřejnila informaci svého reportéra, podle kterého několik mužů zaútočilo na jiného muže. Hlášena byla také střelba. Na <a href="https://twitter.com/ShippersUnbound/status/1200417640017215488">fotografiích</a> zveřejněných na twitteru je vidět nákladní vůz, který stojí napříč jízdními pruhy.</p>
      <p>Na místě jsou vedle policistů přítomni i zdravotníci a hasiči. Přilehlá stanice London Bridge byla uzavřena.</p>
    </article>
  </body>
</html>