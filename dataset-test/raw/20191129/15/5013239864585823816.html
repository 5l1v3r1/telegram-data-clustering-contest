<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/tobb-millioba-es-tobb-honapba-kerult-sonic-ujratervezese/51841"/>
    <meta property="og:site_name" content="PC Guru"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Több millióba és több hónapba került Sonic újratervezése"/>
    <meta property="og:description" content="A Paramount nem sajnálta se az időt, se a pénzt azért, hogy új külsőt kapjon a Sonic a róla szóló filmben."/>
  </head>
  <body>
    <article>
      <h1>Több millióba és több hónapba került Sonic újratervezése</h1>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">Dzséjt</a></address>
      <p>
        <b>A Paramount nem sajnálta se az időt, se a pénzt azért, hogy új külsőt kapjon a Sonic a róla szóló filmben.</b>
      </p>
      <ul>
        <li>
          <a href="https://www.pcguru.hu/hirek/uj-kulsot-kapott-sonic/51411">A filmbeli Sonicot újratervezték az első trailer után</a>
        </li>
        <li>Ez a hírek szerint öt hónapba és öt millió dollárba került</li>
        <li>De még így is viszonylag egyszerű dolga volt az animátoroknak</li>
      </ul>
      <p>Miután kikerült a netre a <i>Sonic, a sündisznó</i> <a href="https://www.pcguru.hu/hirek/magyarul-is-lathato-a-sonic-a-sundiszno-elozetese/48859">első trailere</a>, a rajongók egyszerre kaptak a szívükhöz a címszereplő áttervezett karaktere láttán. A tetszésüket olyannyira nem nyerte el az új külső, hogy a Paramount végül kénytelen volt újraterveztetni a sünit, és a cél érdekében még a premiert is <a href="https://www.pcguru.hu/hirek/kesik-a-sonic-film-hogy-senkit-se-dolgoztassanak-miatta-agyon/49201">elhalasztották</a>.</p>
      <p>Max Schneider animátor a Sonic Team Argentinának mondta el, hogy Sonic áttervezése öt hónapot vett igénybe, és az arcával kezdték, alapul véve az első trailerben látott karaktert és a sündisznó eredeti verzióját. Miután az arcát sikerült elfogadhatóvá tenni, utána tértek rá a többi testrészére.</p>
      <p>És mindez mennyibe került? Nos, korábban az a hír járta egy tweet miatt, hogy a Paramount 35 millió dollárt fizetett ki Sonic átalakításáért, ami igazán combos összeg. Az IndieWire értesülései szerint viszont a végösszeg ennek a közelében sincs, valójában a becslések szerint 5 millió dollárjába sem került a stúdiónak.</p>
      <p>Méghozzá azért úszták meg ilyen olcsón, mert a film VFX jelenetei még távolról sem voltak készek. A jelentések szerint csak egyetlen VFX-et véglegesítettek, az első trailerben látott lakókocsisat, amit április 30-án kukáztak. Ennek köszönhetően nem volt nehéz az új Sonic modellt behelyezni a filmbe.</p>
      <figure>
        <img src="https://www.pcguru.hu/uploads/editors/ilyen-volt-ilyen-lett-egymas-mellett-a-regi-es-az-uj-sonic.jpg"/>
      </figure>
    </article>
  </body>
</html>