<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-11-29/20-aring-forsvunnen-misstankt-manniskorov"/>
    <meta property="og:site_name" content="HD"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="20-åring i Skåne försvunnen – misstänkt människorov"/>
    <meta property="og:description" content="Kvinnan har varit försvunnen i en vecka."/>
  </head>
  <body>
    <article>
      <h1>20-åring i Skåne försvunnen – misstänkt människorov</h1>
      <h2>En 20-årig kvinna i Skåne har varit försvunnen i en vecka och polisen misstänker att hon kan ha utsatts för brott.<br/>– Ju mer tiden går, desto mer bekymrade blir vi, säger polisens presstalesperson Robert Loeffel.</h2>
      <address><time datetime="2019-11-29T15:36:00+00:00">29 Nov 2019, 15:36</time> by <a rel="author">TT</a></address>
      <p>Kvinnan sågs senast i Tollarp sydväst om Kristianstad fredagen den 22 november. Sedan dess är hon spårlöst försvunnen och polisen tror att hon kan ha utsatts för människorov.</p>
      <p>Robert Loeffel kan inte kommentera om misstankar riktas mot någon specifik person.</p>
      <p>– Jag kan inte kommentera några misstankar. Jag får inte göra det enligt åklagaren.</p>
      <p>Polisen har vädjat om tips och det har gett resultat.</p>
      <p>– Vi har börjat få in en hel del information från allmänheten. Det vi gör nu är att analysera alla de här tipsen, vi jobbar stenhårt med det, säger Robert Loeffel.</p>
      <p>Däremot pågår inga aktiva sökinsatser, varken i Tollarp eller någon annanstans.</p>
      <p>– Vi kan inte göra det på måfå.</p>
      <p>
        <b>TT: Har ni undersökt hennes bankkonton och telefonanvändning?</b>
      </p>
      <p>– Vi kollar allt, men vi har inga livstecken efter den 22 november.</p>
      <p>Förundersökningsledaren, åklagare David Ludvigsson vid riksenheten mot internationell och organiserad brottslighet, vill inte ge några kommentarer.</p>
    </article>
  </body>
</html>