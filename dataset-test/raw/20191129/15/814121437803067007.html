<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10276134/magdalena-adamowicz-spotka-sie-z-matka-zabojcy-meza-postawila-jeden-warunek.html"/>
    <meta property="og:site_name" content="Wprost"/>
    <meta property="article:published_time" content="2019-11-29T15:18:00+00:00"/>
    <meta property="og:title" content="Magdalena Adamowicz spotka się z matką zabójcy męża. Postawiła jeden warunek"/>
    <meta property="og:description" content="Matka Stefana W. w rozmowie z dziennikarzami powiedziała, że chciałaby spotkać się z bliskimi Pawła Adamowicza. Okazuje się, że Magdalena Adamowicz nie wyklucza takiej możliwości, chociaż postawiła przy tym jeden „bezwzględny warunek”."/>
  </head>
  <body>
    <article>
      <h1>Magdalena Adamowicz spotka się z matką zabójcy męża. Postawiła jeden warunek</h1>
      <address>
        <time datetime="2019-11-29T15:18:00+00:00">29 Nov 2019, 15:18</time>
      </address>
      <p>
        <b>Matka Stefana W. w rozmowie z dziennikarzami powiedziała, że chciałaby spotkać się z bliskimi Pawła Adamowicza. Okazuje się, że Magdalena Adamowicz nie wyklucza takiej możliwości, chociaż postawiła przy tym jeden „bezwzględny warunek”.</b>
      </p>
      <p>Kilka dni temu <a href="https://www.wprost.pl/kraj/10275590/matka-stefana-w-ujawnia-przebieg-rozmowy-z-synem-czy-ja-naprawde-kogos-zamordowalem.html">z matką Stefana W. rozmawiali dziennikarze „Faktów” TVN</a>. Kobieta mówiła wówczas o chęci rozmowy z bliskimi Pawła Adamowicza. – Chciałabym się z nimi spotkać tam, w Kościele Mariackim, przy urnie prezydenta, żeby on był też z nami w tym momencie. Pochylić się nad jego urną, pomodlić się za jego duszę i jakby w tym momencie przeprosić raz jeszcze jego rodzinę, i prosić o to, żeby nam przebaczyli – wyjaśniła.</p>
      <h3>„Bez kamer i mikrofonów”</h3>
      <p><a href="https://www.wprost.pl/tematy/10209193/magdalena-adamowicz.html">Magdalena Adamowicz</a> w rozmowie z Wirtualną Polską nie wykluczyła możliwości takiego spotkania. Przyznała, że żal jej matki Stefana W., która „straciła swojego syna”. – Do końca będzie żyła z ciężarem, że jej dziecko zabiło człowieka. Wierzę, że jako matka zrobiła wszystko co było w jej mocy, żeby jej syn był dobrym człowiekiem. Wierzę, że dla niej to tragedia – dodała europosłanka.</p>
      <p>Żona zamordowanego prezydenta Gdańska stwierdziła, że porozmawia z matką <a href="https://www.wprost.pl/kraj/10266070/zabojca-pawla-adamowicza-nie-trafi-do-wiezienia-sa-nowe-informacje-w-sprawie-stefana-w.html">Stefana W.,</a> ale wówczas, gdy będzie na to gotowa. – Jednak na pewno nie przed urną z prochami Pawła, nie w Bazylice. To będzie spotkanie w cztery oczy, bez kamer i mikrofonów. To mój bezwzględny warunek – podsumowała.</p>
      <h3>„Mamo, czy ja naprawdę kogoś zamordowałem?”</h3>
      <p>– Ja jako matka tak uważam, że niestety mój syn jest chorym człowiekiem, więc absolutnie nie był to mord polityczny. Nie był – wyznała kobieta w rozmowie z dziennikarzami „Faktów” TVN. Matka Stefana W. podkreśla, że o niepokojącym zachowaniu syna informowała funkcjonariuszy policji. – Powiedział, że coś takiego spektakularnego zrobi, tak, ale co? Nie określił tego. Na tyle mnie to zaniepokoiło, że postanowiłam jednak to jakoś ujawnić – opisała. Pani Jolanta powiadomiła znajomego policjanta o słowach syna, który zaalarmował Służbę Więzienną. – Ja myślałam o tym, że on będzie śledzony, po prostu, co robi, że ktoś będzie za nim chodził – opisała matka Stefana W.</p>
      <p>Jak podaje TVN24, Stefan W. w trakcie śledztwa nigdy nie przyznał się do zabójstwa. Matka mężczyzny w wywiadzie dla TVN opisała jedną z rozmów z synem. – Mnie się zapytał, mnie jedynej, której ufał najbardziej. Zapytał się: „Czy to prawda? Mamo, czy ja naprawdę kogoś zamordowałem?" Powiedziałam: „Tak, Stefan". „A kogo mamo?" – i mu powiedziałam kogo. Wtedy on strasznie się rozpłakał – opowiedziała kobieta.</p>
      <related>
        <h4>Czytaj także:</h4>
        <a href="https://www.wprost.pl/kraj/10276119/stonoga-ujawnil-dane-policjanta-ktory-postrzelil-21-latka-w-koninie-jest-zawiadomienie-do-prokuratury.html"/>
      </related>
      <footer>Źródło: <a href="http://www.wp.pl/">Wirtualna Polska</a> / "Fakty" TVN</footer>
    </article>
  </body>
</html>