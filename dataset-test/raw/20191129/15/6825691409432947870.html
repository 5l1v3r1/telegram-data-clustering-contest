<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nusikaltimai/tarptautine-policijos-operacija-suciupti-ilgapirsciai-apvagineje-traktorius-941897"/>
    <meta property="og:site_name" content="Kauno diena"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="Tarptautinė policijos operacija: sučiupti ilgapirščiai apvaginėję traktorius"/>
    <meta property="og:description" content="Lapkričio 26 d. Lietuvos policija ir Prancūzijos nacionalinė žandarmerija, padedant Europolui, likvidavo organizuotą nusikalstamą grupę, užsiimančia navigacinių sistemų vagystėmis iš traktorių. Policijos operacijos metu Panevėžyje buvo suimti keturi asmenys, visi jie Lietuvos piliečiai."/>
  </head>
  <body>
    <article>
      <h1>Tarptautinė policijos operacija: sučiupti ilgapirščiai apvaginėję traktorius</h1>
      <address><time datetime="2019-11-29T15:40:00+00:00">29 Nov 2019, 15:40</time> by <a rel="author">Kauno.diena.lt inf.</a></address>
      <p>
        <b>Lapkričio 26 d. Lietuvos policija ir Prancūzijos nacionalinė žandarmerija, padedant Europolui, likvidavo organizuotą nusikalstamą grupę, užsiimančia navigacinių sistemų vagystėmis iš traktorių. Policijos operacijos metu Panevėžyje buvo suimti keturi asmenys, visi jie Lietuvos piliečiai.</b>
      </p>
      <p>Įtariama, kad organizuota grupė nusikalstamą veiką pradėjo vykdyti 2018 metais Prancūzijos kaimo vietovėse, kur vogdavo navigacines sistemas.</p>
      <p>Vėliau navigacinės sistemos buvo realizuojamos perparduodant jas dažniausiai už Europos Sąjungos ribų.</p>
      <p>Priklausomai nuo sistemos tipo, kiekvienos navigacinės sistemos vertė siekė nuo 10 000 iki 20 000 eurų.</p>
      <p>Atliekant tyrimą nustatytos 47 nusikalstamos veikos, kurias galimai vykdė ši organizuota grupė. Manoma, kad organizuota grupė vykdoma nusikalstama veikla padarė daugiau kaip 575 000 eurų žalą.</p>
      <p>Sulaikymo operaciją ir kratas Lietuvoje vykdė kelių apskričių vyriausiųjų policijos komisariatų kriminalinės policijos ir Prancūzijos nacionalinės žandarmerijos pareigūnai.</p>
      <p>Didžiausias krūvis vykdant operaciją teko Panevėžio apskrities vyriausiojo policijos komisariato kriminalistams, o operacijos koordinavimas buvo patikėtas Lietuvos kriminalinės policijos biurui. Reikšmingą pagalbą operacijos metu teikė ir Europolas, vykdęs keitimąsi operatyvine informacija bei teikęs analitinę ir koordinavimo paramą.</p>
      <p>Vagystės žemės ūkio sektoriuje: staigus atsakas į augančią tendenciją</p>
      <p>Pastaraisiais metais Prancūzijoje buvo stebima navigacinių sistemų vagysčių iš traktorių augimo tendencija. 2018 metais buvo nustatyti 675 navigacinių sistemų vagysčių atvejai, kurie žemės ūkio sektoriui atnešė 6,5 eurų milijonų nuostolių.</p>
      <p>Reaguojant į augančią statistiką, Europolas padėjo keistis informacija ir koordinavo 2018 metais sukurtos specialios Prancūzijos nacionalinės darbo grupės veiklą kovoje su navigacinių sistemų vagystėmis iš traktorių.</p>
      <p>Dar vienu sėkmingos kovos su navigacijų vagystėmis pavyzdžiu tapo ir 2019 metų rugsėjį vykdytas tyrimas, kurio metu suimti šeši asmenys ir išardyta kita Lietuvos organizuota nusikalstama grupuotė, kuri, manoma, padarė 2,5 milijonų eurų žalą.</p>
      <p>Kova su turtiniais nusikaltimais – vienas iš Europos Sąjungos prioritetų</p>
      <p>2010 metais ES nustatė ketverių metų politikos ciklą, kad užtikrintų kovos su sunkiu tarptautiniu ir organizuotu nusikalstamumu tęstinumą. 2017-aisiais ES Taryba nusprendė tęsti ES politikos ciklą 2018-2021 metais.</p>
      <p>Juo siekiama nusitaikyti ir pašalinti svarbiausias grėsmes, kurias ES kelia organizuotas ir sunkus tarptautinis nusikalstamumas. Šio tikslo siekiama gerinant ir stiprinant bendradarbiavimą tarp ES valstybių narių, institucijų ir agentūrų, taip pat ne ES šalių ir organizacijų, prireikus įtraukiant net privatų sektorių. Turtiniai nusikaltimai yra vienas iš ES politikos ciklo prioritetų.</p>
    </article>
  </body>
</html>