<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/mordade-journalistens-syster-muscat-bor-avga-5462286.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-29T15:51:39+00:00"/>
    <meta property="og:title" content="Mördade journalistens syster: Muscat bör avgå"/>
    <meta property="og:description" content="Malta Det rör på sig i utredningen av mordet på journalisten Daphne Caruana Galizia i Malta – två år efter hennes död.Men rättvisa för Daphne kommer först med rättvisa för det hon försökte avslöja, sä"/>
  </head>
  <body>
    <article>
      <h1>Mördade journalistens syster: Muscat bör avgå</h1>
      <h2>Malta Det rör på sig i utredningen av mordet på journalisten Daphne Caruana Galizia i Malta – två år efter hennes död.</h2>
      <address><time datetime="2019-11-29T15:51:39+00:00">29 Nov 2019, 15:51</time> by <a rel="author">Fanny Hedenmo/TT</a></address>
      <figure>
        <img src="https://img12.ntm.eu/unt/public/img/5462891/1129165506/joseph-du-star-pa-tur-star?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <blockquote>Men rättvisa för Daphne kommer först med rättvisa för det hon försökte avslöja, säger systern Corinne Vella till TT.</blockquote>
      <p>En mångmiljonär som försöker fly polisen ombord en lyxyacht. En kriminell taxichaufför som lägger korten på bordet. Korruption på högsta ort.</p>
      <blockquote>Det här kan man inte ens fantisera ihop, pustar Corinne Vella när TT når henne på telefon från Malta.</blockquote>
      <p>Tumultartade dygn har passerat. I onsdags meddelade Maltas premiärminister Joseph Muscats stabschef, Keith Schembri, att han avgår från sin post. Två ministrar följde i hans spår: Turismminister Konrad Mizzi, och finansminister Chris Cardona.</p>
      <figure>
        <img src="https://img7.ntm.eu/unt/public/img/5462892/1129165506/bilden-pa-den-mordade-journali?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: AP/TT | Bilden på den mördade journalisten Daphne Caruana Galizia har har blivit välkänd bland demonstrationer utanför parlamentet i Valletta.</figcaption>
      </figure>
      <p>Strax därefter greps Schembri av polis.</p>
      <blockquote>Jag fick en chock över att han äntligen greps. Men min första tanke var: Det här borde ha hänt för länge sedan. Långt före mordet på min syster.</blockquote>
      <p>Samtidigt som regeringen satt i krismöte natten till fredagen kom dock beskedet att Schembri släppts igen.</p>
      <h3>Undersökte korruption</h3>
      <figure>
        <img src="https://img8.ntm.eu/unt/public/img/5462893/1129165507/corinne-vella-anser-att-premia?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Sachelle Babbar/AP/TT | Corinne Vella anser att premiärministern, Joseph Muscat, bör avgå för hur han hanterat korruptionsmisstankar mot män inom hans regering.</figcaption>
      </figure>
      <p>Den 16 oktober 2017 exploderade en bomb under förarsätet i Daphne Caruana Galizias bil. Hon dog omedelbart – ett brutalt mord som chockade världen.</p>
      <p>Daphne Caruana Galizia var Maltas mest profilerade grävande journalist. Vid tidpunkten för sin död undersökte hon allvarliga korruptionsmisstankar mot några av landets mäktigaste män – Keith Schembri och dåvarande energiministern Konrad Mizzi, som enligt läckta dokument från en advokatbyrå upprättat brevlådeföretag i skatteparadiset Panama.</p>
      <p>Uppgifterna var explosiva, och bidrog till att, året därpå, knuffa Malta mot ett nyval. Trots att även premiärministerns fru misstänktes för korruption valdes Joseph Muscat om med trygg marginal. Både Mizzi och Schembri behöll sina poster.</p>
      <blockquote>Vi måste veta varför premiärministern skyddade Schembri, och varför myndigheterna aldrig utrett Schembris långa historia av ekobrott. Varför gjordes inte det i samband med Daphnes rapportering? Varför? säger Corinne Vella.</blockquote>
      <h3>Långsam utredning</h3>
      <p>Utredningen av mordet på Daphne Caruana Galizia har gått trögt.</p>
      <p>Två månader efter dådet greps tre män som i dag står åtalade för att ha planterat bomben i journalistens bil. Det har föga tillfredsställt Daphnes familj, som är övertygad om att mordet var beställt på högre ort.</p>
      <p>Sedan dess har mycket stått still. Tills nu.</p>
      <p>En kedja av händelser – bland annat gripandet av en taxichaufför som misstänktes ha agerat mellanhand i beställningen av mordet – ledde förra veckan till att polisen stormade miljonären Yorgen Fenechs lyxyacht i Valletta.</p>
      <p>Fenech, till nyligen vd för koncernen Tumas Group, avslöjades i fjol vara ägaren till ett mystiskt Dubai-baserat bolag, listat som "huvudklient" hos Mizzi och Schembris skalföretag i Panama. Bolaget, 17 black, fanns med i Daphne Caruana Galizias anteckningar.</p>
      <p>Fenech har ansökt om åtalsimmunitet i utbyte mot värdefull information, men det röstade regeringen under ett krismöte natten till fredagen nej till.</p>
      <blockquote>Gripandet av Fenech har uppenbarligen satt saker i rullning. Allt händer väldigt fort just nu. Men det är svårt att veta exakt vad, säger Corinne Vella.</blockquote>
      <h3>"Muscat – avgå"</h3>
      <p>Utvecklingen tycks ha ökat pressen på premiärminister Joseph Muscat.</p>
      <p>Under veckan har han tillbakavisat all spekulation om hans avgång, sagt att Malta behöver ett starkt ledarskap i "turbulenta tider" och lovat att avgå om det skulle påvisas någon form av kopplingar mellan honom och mordet.</p>
      <p>I en intervju i tisdags sade Muscat att Malta "behöver ett stabilt ledarskap" i dessa "turbulenta tider".</p>
      <blockquote>Premiärministern talar om "turbulenta tider" – men det är ju en direkt konsekvens av att han skapat en miljö av straffrihet i alla dessa år. Han måste avgå, säger Corinne Vella.</blockquote>
      <p>I onsdags fångade en maltesisk journalist hur arga demonstranter kastade ägg mot premiärministern när han lämnade parlamentsbyggnaden i Valletta.</p>
      <p>"Daphne hade rätt", stod det på flera skyltar som reste sig över folkhavet.</p>
      <p>På fredagen rapporterar tidningen Times of Malta att Muscat står i begrepp att meddela sin avgång, med hänvisning till flera källor.</p>
      <h3>Trycket ökar</h3>
      <p>Två år har gått. För Daphne Caruana Galizias familj har sorgen efter en älskad mor, fru och syster fått stå undan för jakten på sanningen om vad som hände henne.</p>
      <blockquote>Det har tagit över hela mitt liv. Jag tänker sällan på något annat. Det finns alltid ny information att ta till sig, alltid flera spår eller detaljer, säger Corinne Vella.</blockquote>
      <p>Men en sak hjälper i det svåra, säger hon: Trycket på att mordet klaras upp har inte klingat av.</p>
      <p>Det har blivit starkare.</p>
      <blockquote>Det vore väntat att se människor tröttna efter ett par veckor, månader eller år. Men det är tvärtom. Människor har alltmer börjat visa sin ilska på gatorna. Det är ovanligt i Malta, säger Corinne Vella.</blockquote>
      <blockquote>Det ger hopp.</blockquote>
      <p>Rättad: Felaktigt datum för när mordet ägde rum korrigerat.</p>
      <h3>Fakta</h3>
      <p>
        <b>Fakta: Panamaläckan</b>
      </p>
      <p>I april 2016 läckte 11,5 miljoner dokument från den Panama-baserade advokatbyrån Mossack Fonsecas databas. Dokumenten läcktes av en anonym källa till en tysk dagstidning, som sedan spred materialet vidare till journalistnätverk över hela världen.</p>
      <p>Läckan visade hur advokatbyrån, genom i stort sett lagliga medel, hjälpt företag och statstjänstemän att undvika skatt i sina hemländer genom att upprätta brevlådeföretag och skalbolag i skatteparadis.</p>
      <p>Läckan är en av de största någonsin, och innehåller 2,6 terabyte med information.</p>
      <p>Spåren ledde bland annat till Rysslands president Vladimir Putin och Islands premiärminister Sigmundur Davíð Gunnlaugsson.</p>
      <p>Källa: The Guardian</p>
      <p>
        <b>Fakta: Malta</b>
      </p>
      <p>Malta – bestående av huvudön Malta, den något mindre Gozo och miniön Comino – har cirka 450 000 invånare och är till ytan något mindre än Orust. Därmed är landet EU:s minsta, sett till både folkmängd och area.</p>
      <p>Historiskt har ön dominerats av allt från fenicier och romare till araber och korsfarare. Ön är starkt katolsk och har exempelvis EU:s i särklass hårdaste abortlagstiftning.</p>
      <p>Malta blev självständigt 1964 och medlem i EU 2004. Premiärminister är Joseph Muscat (född 1974) som leder en av EU:s ytterst få rent socialdemokratiska regeringar.</p>
    </article>
  </body>
</html>