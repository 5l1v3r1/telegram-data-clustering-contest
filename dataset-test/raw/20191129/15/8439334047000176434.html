<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/mila-soyt-apo-tin-omada-kopernikos.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-29T15:07:00+00:00"/>
    <meta property="og:title" content="ΜΙΛΑ &amp; ΣΟΥΤ από την Ομάδα Κοπέρνικος"/>
  </head>
  <body>
    <article>
      <h1>ΜΙΛΑ &amp; ΣΟΥΤ από την Ομάδα Κοπέρνικος</h1>
      <address>
        <time datetime="2019-11-29T15:07:00+00:00">29 Nov 2019, 15:07</time>
      </address>
      <p>Η Μέλια και ο Χριστόφορος λατρεύουν τη μουσική και το δείχνουν με κάθε τρόπο, σε αντίθεση με τον Μάρκο που ενώ αγαπάει τη μουσική, ντρέπεται να παίξει πιάνο μπροστά σε άλλους. Όταν εκείνοι τον αποκαλέσουν κοροϊδευτικά «παύση», αμφισβητώντας τις ικανότητές του, θα περάσουν και οι τρεις τους σε ένα όνειρο όπου, στην Πόλη της Μελωδίας, οι βροντόφωνες και φλύαρες νότες έχουν διώξει τις σιωπηλές και ντροπαλές παύσεις. Ζουν έτσι γιορτάζοντας και τραγουδώντας ακατάπαυστα, έχοντας χάσει, όμως, την ουσία και το νόημα της μουσικής. Οι διωγμένες παύσεις, από την άλλη, ζουν σιωπηλά στο σκοτάδι κι ανάμεσά τους είναι και ο μικρός Σουτ, που μοιάζει εκπληκτικά με τον νεαρό Μάρκο. Όταν, από ένα τρομερό λάθος, ο Σουτ βρεθεί στο φως, θα συναντήσει τη νότα Μίλα, που έχοντας μυστηριωδώς χάσει τη φωνή της, έχει διωχθεί και αυτή από τη Πόλη ως παύση. Με τον αδίστακτο Στρατηγό Σι Μι να τους κυνηγάει και τις διαφορές που χωρίζουν τους δύο νέους να στέκονται συνεχώς εμπόδιο, θα ξεκινήσουν ένα περιπετειώδες ταξίδι, στο τέλος του οποίου η Μίλα θα μάθει επιτέλους να μπορεί και να «σωπαίνει» και ο Σουτ να διεκδικεί το χώρο του και να «μιλά»</p>
      <p>Το έργο περιστρέφεται γύρω από την έννοια της αυτογνωσίας και του θάρρους να υπερασπιστεί κανείς την αξία του, όταν όλοι οι άλλοι την αμφισβητούν, ενώ πραγματεύεται ακόμη τη δύναμη της φιλίας, της ομαδικότητας και της συνεργασίας, που δεν καταργείται από τη διαφορετικότητα, αλλά ωφελείται από αυτήν. Παράλληλα, μέσα από τα ευρηματικά διαδραστικά παιχνίδια, τα παιδιά μαθαίνουν για τις νότες, για τις παύσεις και για την αξία τους στη μουσική.</p>
      <p>Το νέο θεατρικό έργο της ομάδας Κοπέρνικος, σε πρωτότυπο κείμενο των βραβευμένων συγγραφέων Άγγελου Αγγέλου και Έμης Σίνη, με την ευρηματική σκηνοθεσία του Γκάι Στεφάνου και με υπέροχα τραγούδια που ερμηνεύονται ζωντανά παρουσία διαφόρων μουσικών οργάνων, υπόσχεται ένα ακόμα απολαυστικό και ποιοτικό θέαμα. Τα θεατρικά μέσα της εν λόγω παράστασης εμπλουτίζονται -για πρώτη φορά - με μικρές και μεγάλες κούκλες, διαφορετικών τεχνικών και χειρισμών, που συνυπάρχουν με τους ηθοποιούς επί σκηνής, συνθέτοντας ένα μοναδικό φαντασιακό περιβάλλον!</p>
      <p>Η παράσταση θα πραγματοποιηθεί στον κινηματογράφο «CINELAND ΠΑΝΤΕΛΗΣ», το Σάββατο 7 Δεκεμβρίου, ώρα 11.30.                                                                                                            </p>
      <p>Ηθοποιοί: Γιώργος Γιαννάκης, Χαρά Δημητριάδη, Δημήτρης Τσιούγκος</p>
      <p>Σκηνοθεσία: Γκάι Στεφάνου</p>
      <p>Κείμενο: Άγγελος Αγγέλου, Έμη Σίνη</p>
      <p>Ηλικίες: 4-10 ετών</p>
      <p>Διάρκεια: 60'</p>
      <p>Τιμές εισιτηρίων: Προπώληση με αρίθμηση θέσεων (από το ταμείο του κινηματογράφου): 8 €, Ταμείο: 10 €, ομάδες &gt; 20 ατόμων: 7€ (κατόπιν συνεννόησης)</p>
    </article>
  </body>
</html>