<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ogolosheno_noviy_konkurs_na_posadu_glavi_derzhkino_vlada_vidmovilasya_priznachiti_sinkevich_n1241472"/>
    <meta property="og:site_name" content="24 Канал"/>
    <meta property="article:published_time" content="2019-11-29T15:18:00+00:00"/>
    <meta property="og:title" content="Оголошено новий конкурс на посаду глави Держкіно: влада відмовилася призначити Сінькевич"/>
    <meta property="og:description" content="Кабінет міністрів перезапустив конкурс на посаду глави Державного агентства з питань кіно."/>
  </head>
  <body>
    <article>
      <h1>Оголошено новий конкурс на посаду глави Держкіно: влада відмовилася призначити Сінькевич</h1>
      <address><time datetime="2019-11-29T15:18:00+00:00">29 Nov 2019, 15:18</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Кабінет міністрів перезапустив конкурс на посаду глави Державного агентства з питань кіно.</b>
      </p>
      <p>Про це на пресконференції у п'ятницю повідомив міністр культури, молоді та спорту Володимир Бородянський.</p>
      <blockquote>До теми: <a href="https://24tv.ua/kinospilnota_viyshla_na_aktsiyu_protestu_cherez_obrannya_golovi_derzhkino_n1238950">Кіноспільнота вийшла на акцію протесту через обрання голови Держкіно</a></blockquote>
      <p>Водночас, перший заступник міністра культури, молоді та спорту Анатолій Максимчук, коментуючи судові розгляди щодо попереднього конкурсу, зазначив, що держава обов'язково врахує майбутні рішення суду.</p>
      <h3>Коротко про скандал із обранням голови Держкіно</h3>
      <p>Держкіно без очільника вже кілька місяців. А єдина кандидатка Юлія Сінькевич, яка набрала достатню кількість балів на трьох етапах тестування, не пройшла співбесіду з комісією агентства з питань держслужби.</p>
      <p>Українська кіноіндустрія переконана, що співбесіда була нечесною та вбачають у цьому політичний підтекст. Є підозри, що це місце тримали для "свого" кандидата від влади.</p>
      <p>25 листопада на акцію протесту під Національне агентство з питань держслужби вийшли представники кіноіндустрії.</p>
      <blockquote>Державне агентство України з питань кіно входить до системи органів виконавчої влади та забезпечує реалізацію державної політики у сфері кінематографії. Держкіно є центральним органом виконавчої влади, діяльність якого спрямовується і координується Кабміном.</blockquote>
      <blockquote>Актуально: <a href="https://24tv.ua/lifestyle/mi_tse_tak_prosto_ne_zalishimo__irma_vitovska_pro_skandal_u_derzhkino_n1239500">Ми це так просто не залишимо, – Ірма Вітовська про скандал у Держкіно</a></blockquote>
      <p><b>Що відомо про Юлію Сінькевич?</b>Киянка Юлія Сінькевич є очільницею Одеського кінофестивалю вже 10 років, а також культурним менеджером та продюсером. Окрім цього, вона є знаною особистістю за кордоном. Вона є членкинею Європейської кіноакадемії, Національної спілки кінематографістів України (з 2018), а також Українського оскарівського комітету (з 2019). Також Юлія Сінькевич виступила співпродюсеркою фільму "Рідні" (2016 року).</p>
    </article>
  </body>
</html>