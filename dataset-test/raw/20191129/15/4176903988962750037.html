<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/junker-naslednici-cu-licno-reci-da-pazi-na-evropu/"/>
    <meta property="og:site_name" content="Krstarica"/>
    <meta property="article:published_time" content="2019-11-29T15:42:00+00:00"/>
    <meta property="og:title" content="Junker: Naslednici ću lično reći da „pazi na Evropu“"/>
    <meta property="og:description" content="BRISEL - Na kraju svog petogodišnjeg mandata na čelu Evropske komisije Žan-Klod Junker je danas rekao da ne želi da daje nikakve javne savete svojoj"/>
  </head>
  <body>
    <article>
      <h1>Junker: Naslednici ću lično reći da „pazi na Evropu“</h1>
      <address><time datetime="2019-11-29T15:42:00+00:00">29 Nov 2019, 15:42</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/522379-750x430.jpg"/>
        <figcaption>Foto: Tanjug</figcaption>
      </figure>
      <p>BRISEL – Na kraju svog petogodišnjeg mandata na čelu Evropske komisije Žan-Klod Junker je danas rekao da ne želi da daje nikakve javne savete svojoj naslednici Ursuli fon der Lajen, nego će joj lično reći da „pazi na Europu“.</p>
      <p>Junker je ovo izjavio odgovarajući na pitanje novinara, i dodao da poštuje njenu odluku da stanuje u sedištu Europske komisije, u sobi pored svoje kancelarije.</p>
      <p>Rekao je da ne želi da se zahvali novinarima, jer oni nisu „saveznici političara“, prenosi Hina.</p>
      <p>Junker je, govoreći o svom poslu na čelu Komisije, rekao da je još pre nego što ga se prihvatio video knjigu s naslovom „Najteži posao na svetu“.</p>
      <p>„Mislio sam da se radi o glavnom sekretaru UN, ali kada sam je prelistao ispada da je to posao Evropske komisije“, rekao je</p>
      <p>Junkeru je postavljeno i pitanje o situaciji na Malti, gde se najbliži saradnici premijera dovode u vezu s ubistvom poznate novinarke.</p>
      <p>Odgovorio je da ne želi to da komentariše jer nema sve informacije, ali da je uopšteno, što se tiče vladavine prava, „vrlo zabrinut“.</p>
      <p>Junker je svoju poslednju konferenciju za novinare završio neobično, rečima: „Idem, gladan sam“.</p>
      <p>Njegov odlazak popraćen je snažnim aplauzom novinara koji su se okupili u velikom broju.</p>
      <p>(Tanjug)</p>
    </article>
  </body>
</html>