<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/w-niedziele-rusza-rok-rodziny-w-diecezji-radomskiej-d577677/"/>
    <meta property="og:site_name" content="eKAI"/>
    <meta property="article:published_time" content="2019-11-29T15:45:00+00:00"/>
    <meta property="og:title" content="W niedzielę rusza Rok Rodziny w diecezji radomskiej"/>
    <meta property="og:description" content="Rok Rodziny rozpocznie się w najbliższą niedzielę w diecezji radomskiej. - Będzie to czas modlitwy szczególnie przed Najświętszym Sakramentem małżeństw, rodzin oraz dzieci - napisał biskup radomski He"/>
  </head>
  <body>
    <article>
      <h1>W niedzielę rusza Rok Rodziny w diecezji radomskiej</h1>
      <address><time datetime="2019-11-29T15:45:00+00:00">29 Nov 2019, 15:45</time> by <a rel="author">rm</a></address>
      <p>
        <b>Rok Rodziny rozpocznie się w najbliższą niedzielę w diecezji radomskiej. – Będzie to czas modlitwy szczególnie przed Najświętszym Sakramentem małżeństw, rodzin oraz dzieci – napisał biskup radomski Henryk Tomasik we wstępie książki “Eucharystia. Rodzina” wydanej z okazji Roku Rodziny.</b>
      </p>
      <p>Bp Tomasik pisze, że z niepokojem patrzy na brak szacunku dla świętości małżeństwa, na szybko rozpadające się związki małżeńskie oraz na brak troski o autentyczne wychowanie chrześcijańskie w wielu rodzinach. – Wszyscy widzimy potrzebę pogłębienia wiary małżonków, rodziców, kandydatów do sakramentu małżeństwa – podkreślił ordynariusz radomski.</p>
      <p>Z kolei autor książki ks. Sławomir Adamczyk, diecezjalny duszpasterz rodzin poinformował, że hasłem Roku Rodziny będą słowa: “Eucharystia. Rodzina”.</p>
      <p>– W obliczu otaczającej laicyzacji i deformacji rodziny, wydaje się konieczne przypomnienie znaczenia Eucharystii dla życia małżeńskiego i rodzinnego. Ona jest sakramentem, w którym uświęcanie małżeństwa i rodziny znajduje swój najpiękniejszy wyraz poprzez związek sakramentu małżeństwa z Eucharystią – powiedział na antenie Radia Plus Radom ks. Adamczyk.</p>
      <p>Duszpasterz dodał, że Rok Rodziny ma szansę pomóc małżonkom w odkrywaniu piękna ich powołania. – Ta książka zachęca duszpasterzy, ruchy i stowarzyszenia i świeckich do tworzenia własnych programów i wzajemnej współpracy na rzecz małżeństw i rodzin – zauważył ks. Sławomir Adamczyk.</p>
      <p>Pierwszym akcentem Roku Rodziny będzie odczytanie 1 grudnia we wszystkich kościołach diecezji radomskiej listu pasterskiego bpa Henryka Tomasika. Po niedzielnych homiliach księżą przekażą również wiernych główne założenia Roku Rodziny. 29 grudnia na mszach świętych zostanie dokonany akt poświęcenia dzieci Bogu. W okresie Adwentu i Wielkiego Postu należy poruszyć tematykę małżeńską i rodzinną. 19 marca będzie dniem modlitw za ojców, zaś 25 marca odbędzie się Marsz dla Życia Życia. Natomiast w dniach 25-31 maja 2020 będzie obchodzony w diecezji radomskiej Tydzień Rodziny.</p>
      <footer>Radom Ⓒ Ⓟ</footer>
    </article>
  </body>
</html>