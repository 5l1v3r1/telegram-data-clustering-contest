<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7924707"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-29T15:36:00+00:00"/>
    <meta property="og:title" content="Нов тест диагностицира рак на простатата в домашни условия"/>
    <meta property="og:description" content="Британски учени са разработили тест, който позволява чрез анализ на урината в домашни условия да се проведе ранна диагностика на рак на простатата. Материалът е публикуван в списание &quot;BioTechniques&quot;"/>
  </head>
  <body>
    <article>
      <h1>Нов тест диагностицира рак на простатата в домашни условия</h1>
      <address><time datetime="2019-11-29T15:36:00+00:00">29 Nov 2019, 15:36</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Британски учени са разработили тест, който позволява чрез анализ на урината в домашни условия да се проведе ранна диагностика на рак на простатата. Материалът е публикуван в списание "BioTechniques", цитиран от <a href="http://kanal3.bg/news/bulgaria/society/109910-Nov-test-diagnosticira-rak-na-prostatata-v-domashni-usloviya">"Канал 3".</a></p>
      <p>Ракът на простатата е най-често срещаният рак при мъжете. В повечето случаи той се развива бавно и не изисква лечение. Но понякога туморите на простатата могат да започнат да се развиват агресивно.</p>
      <p>За да не се допусне това, всички пациенти с потвърдена диагноза или със съмнение за карцином на простатата на всеки шест месеца са принудени да даряват кръв и да се подлагат на неприятни физически прегледи, включително трансректален ултразвук, ЯМР или биопсия.</p>
      <p>Учени от Университетската болница на Норфолк и Норич разработиха теста, наречен PUR, за да открият рак на простатата чрез обикновен тест на урината, който всеки може да си направи у дома.</p>
      <p>Тестът PUR проверява наличието на определени гени в сутрешната урина, което позволява да определите нивото на риска от карцином на простатата на ниво "високо" или "ниско".</p>
      <p>"Тъй като простатната жлеза секретира постоянно, биомаркерите на урината са по-високи и по-стабилни по време на първото сутрешно уриниране", казва ръководителят на проучването Джеръми Кларк. "Възможността просто да вземете проба урина у дома и да я изпратите за анализ може да революционизира диагностиката", допълни той.</p>
      <p>Авторите са уверени, че широкото използване на новия тест не само ще позволи значително по-голям брой мъже да бъдат включени в процеса на ранна диагностика, но и да се направят изводи за необходимостта от лечение около пет години по-рано от сега, когато туморът обикновено се диагностицира на III-IV стадий.</p>
      <p>За да проверят ефективността на разработката, изследователите предоставиха тестов комплект на 14 доброволци. След това те сравняват резултатите с теста с цифрово ректално изследване.</p>
      <p>"Установихме, че домашните тестове показват, че биомаркерите за рак на простатата не са по-лоши или дори по-добри от ректалните тестове. И отзивите на участниците също показват, че домашният тест е за предпочитане", казва д-р Кларк.</p>
      <p>PUR тестът според учените може да се използва не само за идентифициране, но и за контрол на прогресията на болестта.</p>
      <p>"Тестът PUR точно прогнозира колко агресивен е туморът и дали пациентът ще се нуждае от лечение през следващите пет години. Следователно, ако тестът е отрицателен, повторният преглед може да се направи не по-рано от две до три години. Това улеснява живота на пациента и премахва ненужните посещения в болници”, подчертава ръководителят на изследването.</p>
      <p>Авторите отбелязват, че разработването на тяхната методология ще помогне за създаването на подобни тестове за домашна диагностика на рак на пикочния мехур и бъбреците.</p>
    </article>
  </body>
</html>