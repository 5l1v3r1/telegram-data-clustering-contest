<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2589087/so-stalosa-na-bader-ukraine-u-gorodku-pozicii-storin"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-29T15:01:00+00:00"/>
    <meta property="og:title" content="Що сталося на Bader Ukraine у Городку: позиції сторін"/>
    <meta property="og:description" content="Працівниця Bader Ukraine мала сильну кровотечу. Компанія не відпустила її з роботи та не дозволила швидкій оглянути пацієнтку. В соцмережах розгорівся скандал"/>
  </head>
  <body>
    <article>
      <h1>Що сталося на Bader Ukraine у Городку: позиції сторін</h1>
      <address><time datetime="2019-11-29T15:01:00+00:00">29 Nov 2019, 15:01</time> by <a rel="author">Євгенія Пласконь</a></address>
      <p>
        <i>28 листопада мешканка Судової Вишні Анна Клебан написала у соцмережах про прикрий інцидент, який трапився з її мамою на підприємстві "Бадер Україна" в Городку. За словами жінки, 27 листопада у її матері почалася кровотеча, а в медпункті їй відмовились викликати швидку допомогу без дозволу керівництва.</i>
      </p>
      <p>Як повідомила Анна Клебан, потерпіла звернулась до свого бригадира, старшої зміни, директора підприємства, які сказали, що нічим допомогти не можуть. Відтак, жінка повернулась до шиття, а коли стало зовсім погано, подзвонила доньці. </p>
      <p>"Я подзвонила у відділ кадрів і попросила викликати швидку, на що мені відповіли,  що вони не можуть без дозволу Директора. Я викликала швидку до маминої роботи, але їх не пропустили і тому мені  довелося викликати наряд поліції. І тільки тоді, коли приїхала поліція і поговорила з охороною, швидку пропустили і мою маму госпіталізували у досить важкому стані. Зараз вона у лікарні через хамське ставлення керівництва", - наголосила Анна Клебан.</p>
      <p>Уже сьогодні на Bader Ukraine повідомили, що проводять службове розслідування по цій справі. За попередніми даними з журналу обліку звернень у медпункт стало відомо, що Наталії Клебан, матері Анни, було погано ще 26 листопада, вона звернулася до медиків компанії зі скаргами на кровотечу. Їй надали медикаментозну допомогу та рекомендували повернутись додому та звернутись до лікаря.</p>
      <p>"Відкритим залишається питання, чому 27.11.2019 пані Наталя з’явилась на робочому місці. Сьогодні вже домовлено про спільну зустріч сторін для детального вивчення всіх обставин. Обіцяємо, що не будемо приховувати результатів внутрішньої перевірки та вжити всіх необхідних заходів, навіть якщо для цього потрібно буде здійснити кадрові зміни на підприємстві. Наразі хочемо заявити, що безпека та здоров’я працівників для нас були одним із пріоритетів, ці цінності роз’яснювались усім працівникам ще навіть до початку роботи. Ми обіцяємо з’ясувати та повідомити всі деталі даного випадку в найближчі терміни і бажаємо швидкого одужання пані Наталі", - додали на<a href="https://www.facebook.com/BaderUkraine/posts/2232159220416602">Bader Ukraine</a>.</p>
      <p>Пізніше сама Анна Клебан <a href="https://www.facebook.com/groups/varta1.official/permalink/2539444866339612/">написала</a> у соцмережах, що зустріч відбулася, де їй надали результати службового розслідування, з якими вона погоджується і претензій до компанії не висуває.</p>
    </article>
  </body>
</html>