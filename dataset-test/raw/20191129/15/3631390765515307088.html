<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/norge/frode-berg-hevder-han-fikk-utlevert-utstyr-fra-etterretningstjenesten-1.14801348"/>
    <meta property="og:site_name" content="NRK"/>
    <meta property="article:published_time" content="2019-11-29T15:27:09+00:00"/>
    <meta property="og:title" content="Frode Berg hevder han fikk utlevert utstyr fra Etterretningstjenesten"/>
    <meta property="og:description" content="Frode Berg sier han fikk utstyr som engangshansker og fotoapparat fra Etterretnings­tjenesten. Han leverte tingene tilbake, men vaklet og lot seg overtale til en siste tur til Russland."/>
  </head>
  <body>
    <article>
      <h1>Frode Berg hevder han fikk utlevert utstyr fra Etterretningstjenesten</h1>
      <h2>Frode Berg sier han fikk utstyr som engangshansker og fotoapparat fra Etterretnings­tjenesten. Han leverte tingene tilbake, men vaklet og lot seg overtale til en siste tur til Russland.</h2>
      <address><time datetime="2019-11-29T15:27:09+00:00">29 Nov 2019, 15:27</time> by <a rel="author">Morten Jentoft</a></address>
      <p>Det er mange ubesvarte spørsmål rundt Frode Bergs reiser til Russland, som endte med en spiondom og to år i fengsel før han ble utvekslet nylig.</p>
      <p>I intervju med NRK hevder Berg at han fikk engangshansker og fotokamera utlevert av E-tjenesten, og sier han leverte dem tilbake.</p>
      <p>– På slutten av 2016 sa jeg at dette vil jeg ikke mer. Likevel ble jeg oppringt i januar og da skulle jeg på en privat tur til Moskva. Det ble til at jeg gjorde det, men etter den turen så sa jeg – nå er det stopp, sier Berg i et intervju med NRK.</p>
      <p>Han valgte å dra, selv om han hadde kalde føtter for å fortsette virksomheten.</p>
      <p>– På Gardermoen hadde jeg en fryktelig uro, for det tok tid før jeg sjekket inn. Nå snur jeg, det var første gang jeg var nervøs før jeg dro til Russland, sier Berg.</p>
      <p>Likevel dro han på sin siste skjebnesvangre tur.</p>
      <figure>
        <img src="https://gfx.nrk.no/Hp-lvAQk7bslmIKYYfNcbg6ipjKtwQnT96Cv2vetWVpw.jpg"/>
      </figure>
      <h3>Vil kreve erstatning</h3>
      <p>Berg har hele tiden nektet for at han har vært spion, men erkjent at han har vært kurer for norsk etterretning. Han betraktet det som en vennetjeneste, men føler i ettertid at han ble ført bak lyset. Han har kalt det en <a href="https://www.nrk.no/norge/frode-berg-snakker-ut-etter-loslatelsen_-_-en-etterretningsskandale-av-dimensjoner-1.14788012">etterretningsskandale av dimensjoner</a>.</p>
      <p>
        <b>Etterretningstjenesten har hele tiden nektet å kommentere saken, fordi de verken ønsker å bekrefte eller avkrefte at Frode Berg var i Russland på oppdrag for dem.</b>
      </p>
      <p>Berg sier han vil kreve erstatning fra norske myndigheter.</p>
      <p>– Jeg har diskutert det min advokat, og det er klart, en regning får de. Det har vært mye ekstrautgifter og en belastning for familien og meg selv selvfølgelig. Det er en del ting som er endret i vårt privatliv også. Det blir kanskje et annet liv fremover. Så en form for erstatning – ja, den regningen kommer etter hvert, sier Berg.</p>
      <p>Etter at Berg kom hjem til Norge har han blant annet <a href="http://www.nrk.no/norge/frode-berg-motte-eos-utvalget-1.14795870">møtt EOS-utvalget</a> som kontrollerer de hemmelige tjenestene.</p>
      <h3>Skrev reiseregning</h3>
      <p>Berg forteller at han har fått dekket flybillett og overnatting på turene der han skulle være kurer for etterretningstjenesten.</p>
      <p>– Jeg har jobbet i staten i nesten 40 år, så jeg lastet ned fra statens fellesblanketter på internett, og overskriften er reiseregning. Jeg kunne like godt brukt et vanlig ark og skrevet mine utgifter på.</p>
      <p>
        <i>– Hvem sendte du det til da?</i>
      </p>
      <p>– Jeg levert det til en person som kaller seg Jørgen.</p>
      <p>Men den siste turen er ikke gjort opp ennå.</p>
      <p>– Skal jeg følge statens satser, så har vi regnet ut like før jeg ble løslatt at vi er på 820.000 kroner, sier Berg.</p>
      <p>
        <i>– Skal du sende den regningen da?</i>
      </p>
      <p>– Ja, kanskje jeg leverer den når vi skal ha en debrif, smiler Berg før han legger til:</p>
      <p>– For moro skyld, ja.</p>
      <h3>Leverte hemmelig bildebrikke</h3>
      <p>Berg har tidligere fortalt at han har levert pengebeløp. I intervjuet med NRK kommer det også fram at han leverte en minnebrikke, som senere viste seg å inneholde kodede beskjeder.</p>
      <p>Berg forteller at han fikk et minnekort av sin kontakt, som det skulle være bilder på.</p>
      <p>Berg sier han aldri så på bildene – før de kom opp i retten.</p>
      <p>– Jeg skulle sende et lite SD-kort fra et fotoapparat som de påsto var bilder på. Og på lappen jeg la ved skrev jeg at her er det 137 bilder og så videre, sier Berg.</p>
      <p>
        <i>– Du så ikke på de bildene selv?</i>
      </p>
      <p>– Nei. Uansett hvem det er som gir meg et minnekort, så går jeg ikke inn og kikker på.</p>
      <p>
        <i>– Er det ikke rart å sende et minnekort med bilder til Russland?</i>
      </p>
      <p>– Jo, det var rart. Derfor reagerte jeg enda mer på hva er det egentlig dette her går ut på, sier Berg.</p>
      <h3>FSB knekte koden</h3>
      <p>Bildebrikken kom opp i rettssaken, og der viste det seg at minnebrikken også inneholdt beskjeder.</p>
      <p>– FSB klarte å knekke kodene og få fram beskjeder.</p>
      <p>
        <i>– Hva slags beskjeder var det?</i>
      </p>
      <p>– Nei, det kan jeg foreløpig ikke si. Det er klassifisert som strengt hemmelig her i Norge også, og er ikke noe for offentligheten, svarer Berg,</p>
      <p>NRK kjenner til at informasjonen handlet om den russiske nordflåten.</p>
      <p>– Ja, det kan jeg bekrefte, for det har stått i media også. At det handlet om nordflåtens atomubåter og verftene i Sederovinsk. Vi beveger oss også inn i kjernefysikkens verden, sier Berg.</p>
      <blockquote><b>Fakta om Frode Berg-saken</b><br/>5. desember 2017: Den tidligere norske grenseinspektøren Frode Berg blir pågrepet av den russiske sikkerhetstjenesten FSB under et besøk i Moskva. Berg siktes for spionasje etter paragraf 276 og settes i FSB-fengselet Lefortovo. Nordmannen nektet straffskyld etter tiltalen, men erkjenner senere å ha vært kurer for norsk etterretning.<br/>2. april 2019 starter rettssaken i byretten i Moskva. Aktoratet hevder Berg samlet informasjon om russiske atomubåter.<br/>16. april 2019 blir Berg funnet skyldig i spionasje og dømt til 14 års fengsel. Dommen blir ikke anket og er rettskraftig fra 29. april. Senere blir det kjent at Berg er dømt for å ha overlevert 15.000 euro til en russisk kontakt.<br/>28. august 2019 melder NRK at norske myndigheter forhandler med Russland om å få Berg hjem.<br/>16. oktober meldes det at Russland og Litauen er enige om å utveksle to russere mot to litauere og en ikke navngitt nordmann som er dømt i Russland. Frode Berg er den eneste nordmannen som soner en spiondom i Russland.<br/>24. oktober melder det russiske nyhetsbyrået Interfax at en russisk kommisjon anbefaler at president Vladimir Putin benåder Frode Berg.<br/>25. oktober opplyser Russlands utenriksminister Sergej Lavrov at Berg snart vil få svar på sin søknad om benådning.<br/>6. november bekrefter en talsperson for president Putin at de vurderer en søknad om benådning. Det opplyses ikke når en avgjørelse skal tas.<br/>7. november vedtar parlamentet i Litauen en lov som kan gjøre utvekslingsavtalen med Russland mulig. Litauens president undertegner loven mandag 11. november.<br/>15. november: Frode Berg ble overlevert til den norske ambassaden i Litauen. Tidligere på dagen kunngjorde Litauen at de hadde benådet de to spiondømte russerne Nikolaj Filiptsjenko og Sergej Moisejenko.<br/>16. november: Frode Berg kom tilbake til Norge lørdag kveld. Han er nå gjenforent med sin familie. Han skal skjermes et par dager før han møter pressen.<br/>18. november: Ifølge VG møtte Berg Forsvarets etterretningstjeneste og Politiets sikkerhetstjeneste.<cite>(Kilde: NTB)</cite></blockquote>
    </article>
  </body>
</html>