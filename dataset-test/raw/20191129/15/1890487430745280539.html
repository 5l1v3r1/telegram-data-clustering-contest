<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521958-akciovy-opcni-program-v-cez-byl-zrusen/"/>
    <meta property="og:site_name" content="KurzyCZ"/>
    <meta property="article:published_time" content="2019-11-29T15:26:37+00:00"/>
    <meta property="og:title" content="Akciový opční program v ČEZ byl zrušen"/>
    <meta property="og:description" content="Akciový opční program v ČEZ byl zrušen Dozorčí rada schválila zrušení dosavadního Akciového opčního programu pro management ČEZ a nahradila jej novým přísnějším systémem dlouhodobé výkonnostní odměny pro členy představenstva. Tuto změnu iniciovala..."/>
  </head>
  <body>
    <article>
      <h1>Akciový opční program v ČEZ byl zrušen</h1>
      <address><time datetime="2019-11-29T15:26:37+00:00">29 Nov 2019, 15:26</time> by <a rel="author">Cez.cz</a></address>
      <h3>Akciový opční program v <a href="https://akcie-cz.kurzy.cz/akcie/cez-183/">ČEZ</a> byl zrušen</h3>
      <p> </p>
      <p>
        <b>Dozorčí rada schválila zrušení dosavadního Akciového opčního programu pro management ČEZ a nahradila jej novým přísnějším systémem dlouhodobé výkonnostní odměny pro členy představenstva. Tuto změnu iniciovala sama dozorčí rada před rokem po svém nástupu v novém složení. Nový program dlouhodobé výkonnostní odměny posiluje soulad zájmů beneficientů a akcionářů vazbou na vývoj tržní ceny akcie, výplatu dividend a výkonnost společnosti. Beneficienti se tak budou dlouhodobě podílet na růstech i poklesech hodnoty pro akcionáře. Nový systém je platný od 1. 1. 2020.</b>
      </p>
      <p>Nový systém dlouhodobé výkonnostní odměny je založen na výkonnostních jednotkách, které budou beneficientovi přiděleny každý rok. Počet přidělených výkonnostních jednotek bude vycházet ze stanovené roční hodnoty dlouhodobé odměny a z ceny akcií před přídělem. Rok od přídělu bude vyhodnocen nezávislým poradcem vybraným dozorčí radou stanovený výkonnostní ukazatel - TSR (Total Shareholder Return), který odráží změny tržní hodnoty obchodovaných akcií společnosti za hodnocené období plus hodnotu dividend vyplacených během stejného období. Tento ukazatel pak bude relativně poměřen vůči společnostem sdruženým v rámci aktuálního akciového indexu STOXX Euro 600 Utilities. Podle vyhodnocení výkonnostního ukazatele se upraví počet přidělených výkonnostních jednotek beneficientovi a bude následovat dvouletá doba držení. K výplatě dlouhodobé výkonnostní odměny dojde po třech letech od přídělu a její velikost bude vycházet z upraveného počtu výkonnostních jednotek po vyhodnocení výkonnostního ukazatele TSR, dále z ceny akcie na konci doby držení a také z výše dividend vyplacených během doby držení. Dozorčí rada bude mít rovněž každoročně možnost provést dílčí změnu v parametrech programu tak, aby odpovídal aktuální situaci ve společnosti ČEZ a na trhu akcií.</p>
      <p>Dosavadní akciový opční program byl jako nástroj motivace managementu společnosti, který propojuje jeho zájmy se zájmy akcionářů schválen Valnou hromadou ČEZ již v roce 2001, tedy před 18 roky. Nikdo ze současných členů představenstva v tu dobu ve vedení firmy nebyl. Tento systém se již přežil. Bylo mu vytýkáno, že beneficienti akciového opčního programu nežijí celý příběh akcionáře, při růstu ceny akcií vydělají, ale při poklesu ceny akcií na rozdíl od akcionářů o hodnotu nepřichází.</p>
      <h4>Soubory ke stažení</h4>
      <p>
        <a href="https://www.kurzy.cz/pdf/www.cez.cz/webpublic/file/edee/ospol/fileexport-s/pro-investory/informacni-povinnost-emitenta/2019-11/vnitrni-informace-cez-038-2019.pdf">Akciový opční program 93,25 kB </a>
        <a href="https://www.kurzy.cz/pdf/www.cez.cz/webpublic/file/edee/ospol/fileexport-s/pro-investory/informacni-povinnost-emitenta/2019-11/cez-038-2019_en.pdf"> Stock Option Program 91,06 kB</a>
      </p>
      <footer>                         <br/> </footer>
      <related>
        <h4>Příbuzné stránky</h4>
        <a href="https://www.kurzy.cz/zpravy/nazory/A-V-T-32942/"/>
        <a href="https://www.kurzy.cz/zpravy/473321-dozorci-rada-cez-proveri-opcni-program-firmy-uvedl-jeji-predseda/"/>
        <a href="https://www.kurzy.cz/zpravy/466101-dalsi-manazer-cez-ziskove-vyuzil-opcniho-programu/"/>
        <a href="https://www.kurzy.cz/zpravy/nazory/A-V-T-8736/"/>
        <a href="https://www.kurzy.cz/zpravy/146691-stat-chysta-zmenu-v-opcnim-programu-cez/"/>
        <a href="https://www.kurzy.cz/zpravy/104078-opcni-program-v-cez-vynesl-vedeni-jiz-1-4-mld-kc/"/>
        <a href="https://zpravy.kurzy.cz/104101-cez-opcni-program-rozsiren-vedeni-muze-ziskat-az-1-firmy/"/>
        <a href="https://www.kurzy.cz/zpravy/93620-akcionari-cez-schvalili-opcni-program-pro-manazery/"/>
        <a href="https://zpravy.kurzy.cz/128567-policie-setri-opcni-motivacni-program-v-cez/"/>
        <a href="https://zpravy.kurzy.cz/123395-cez-clen-spravni-rady-vyuzil-opcniho-programu-20-000-akcii-a-243-kc/"/>
        <a href="https://zpravy.kurzy.cz/120590-cez-zverejnil-podminky-opcniho-programu/"/>
        <a href="https://www.kurzy.cz/zpravy/499127-opcni-program-manazeru-cez-by-se-mel-do-konce-roku-zcela-zmenit-ranni-zprava-z-akcioveho-trhu/"/>
      </related>
    </article>
  </body>
</html>