<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/harry-styles-isola-eroda-1.4912039"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-29T15:06:27+00:00"/>
    <meta property="og:title" content="Cosa c'entra Harry Styles con la misteriosa isola di Eroda?"/>
    <meta property="og:description" content="In Rete c'è una campagna pubblicitaria per promuovere il turismo a Eroda. Ma l'isola non esiste: secondo i fan, sarebbe tutta una trovata della pop star"/>
  </head>
  <body>
    <article>
      <h1>Cosa c'entra Harry Styles con la misteriosa isola di Eroda?</h1>
      <h2>In Rete c'è una campagna pubblicitaria per promuovere il turismo a Eroda. Ma l'isola non esiste: secondo i fan, sarebbe tutta una trovata della pop star </h2>
      <address><time datetime="2019-11-29T15:06:27+00:00">29 Nov 2019, 15:06</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4912038.1575039988!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L'isola... di Harry Styles? - Foto: facebook/visiteroda - Stephen Lock/i-Images/LaPresse</figcaption>
      </figure>
      <p>A giudicare <a href="https://visiteroda.com/">dal suo sito turistico</a>, l'isola di Eroda sembra <b>un posto affascinante dove passare una vacanza</b>: scogliere a picco sul mare, colline verdeggianti, piccoli villaggi, fari, pub, mercatini e gente accogliente. Peccato che non la troverete su nessuna mappa. Ha la sua pagina ufficiale, un profilo su Facebook, Twitter e Instagram, ma <b>in realtà Eroda non esiste</b>. Che cos'è allora questa misteriosa isola? Chi c'è dietro? Le ipotesi si sprecano, ma nessuno lo sa con certezza. <b>A parte i fan di Harry Styles</b>, che invece sono convinti di avere in mano la soluzione del mistero.<br/><br/>Eroda ha fatto la sua comparsa in Rete negli ultimi dieci giorni, quando alcuni annunci promozionali hanno cominciato <b>a spuntare nei social di numerosi utenti</b>. Facendo però una ricerca inversa delle immagini, risultano prese da panorami norvegesi e da attività commerciali e negozi veri (che però stanno in Inghilterra e non a Eroda). Un rompicapo. Tuttavia, fra i destinatari degli annunci c'erano soprattutto i fan della pop star, che si sono insospettiti e hanno passato al setaccio <b>tutto quello che trovavano su Eroda a caccia di indizi</b>. E a quanto pare ne hanno trovati in abbondanza, elaborando quindi una teoria in base a cui tutta la faccenda dell'isola che non esiste sarebbe una elaborata trovata promozionale indiretta per l'uscita del <b>nuovo disco di Harry Styles</b>, 'Fine Line', atteso per il prossimo 13 dicembre.<br/><br/>Ecco alcuni degli indizi messi insieme dai fan:<br/>- la pagina Twitter è stata aperta a ottobre, esattamente quando è uscito <a href="https://www.quotidiano.net/magazine/harry-styles-lights-up-1.4829166">il primo singolo 'Lights Up'</a> ed è iniziata la promozione ufficiale dell'album<br/>- cercando "visiteroda" su Twitter, fra i risultati esce anche il profilo di Harry<br/>- <b>scritto al contrario Eroda diventa adore</b>, e nel disco c'è una canzone che si intitola 'Adore You'<br/>- sul sito vengono citate due strade, Cherry Street e Golden Way; due pezzi del disco si intitolano 'Cherry' e 'Golden'<br/>- le opinioni sull'isola postate su Facebook arrivano da profili sospetti, che sembrano creati ad hoc. Molti di essi riportano foto di Harry<br/>- un utente ha commentato: "Non vedo l'ora di tornare sull'isola il 13 dicembre, ho sentito <b>da un giovane uomo con un abito Gucci</b> che quel giorno succederà qualcosa". Il 13 dicembre è appunto la data di uscita del disco, e Harry è un testimonial del marchio di moda<br/>- nelle opinioni si fa spesso riferimento alle angurie (watermelon) tipiche dell'isola. Indovinate? Uno dei brani nuovi si intitola 'Watermelon Sugar'<br/>- alcuni dei panorami che si vedono sul sito di Eroda sembrano presi dal villaggio scozzese dove Harry ha girato un video ad agosto<br/>- nel sito si fa riferimento alle <b>bizzarre acconciature di moda fra i giovani dell'isola</b>; nelle foto rubate sul set del video si vede una ragazza con una capigliatura vistosa<br/><br/>Insomma, le corrispondenze sono troppe per pensare a un semplice caso. In attesa che venga svelata la verità (probabilmente proprio il 13 dicembre), <b>potete seguire l'evolversi delle indagini</b> e le varie speculazioni sul rapporto Eroda-Styles su questo <a href="https://twitter.com/finelinelora/status/1198746153132679168">profilo Twitter dedicato</a> e sulla <a href="https://www.reddit.com/r/Eroda/">pagina Reddit</a>.<br/><br/><br/>Leggi anche:<br/>- <a href="https://www.quotidiano.net/itinerari/dove-andare-in-vacanza-1.4910282">Dove andare in vacanza nel 2020, i trend di viaggio secondo Expedia</a><br/>- <a href="https://www.quotidiano.net/itinerari/hotel-beckham-1.4896786">David Beckham aprirà in Cina un hotel a tema Londra</a><br/>- <a href="https://www.quotidiano.net/itinerari/matthew-mcconaughey-baita-1.4900141">Vuoi dormire nella baita che Matthew McConaughey ha costruito per te?</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>