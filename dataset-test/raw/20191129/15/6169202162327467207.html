<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-agricultura-23522885-ministrul-agriculturii-adrian-oros-trebuie-punem-accentul-procesare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-29T15:44:00+00:00"/>
    <meta property="og:title" content="Ministrul agriculturii, Adrian Oros: &quot;Trebuie să punem accentul pe procesare&quot;"/>
    <meta property="og:description" content="„România susține plafonarea voluntară a plăților”, a declarat Adrian Oros, ministrul agriculturii, la o conferință de specialitate. Iar ca prioritate pentru viitor, Oros a fost"/>
  </head>
  <body>
    <article>
      <h1>Ministrul agriculturii, Adrian Oros: "Trebuie să punem accentul pe procesare"</h1>
      <address><time datetime="2019-11-29T15:44:00+00:00">29 Nov 2019, 15:44</time> by <a rel="author">Red</a></address>
      <p><b>„România susține plafonarea voluntară a plăților”, a declarat Adrian Oros, ministrul agriculturii, la o conferință de specialitate. Iar ca prioritate pentru viitor, Oros a fost tranșant: „Trebuie să punem accentul pe procesare”.</b><br/><br/>În Parlamentul European se discută, în acest moment, regulamentul privind plățile ce vor fi alocate prin politica agricolă comună (PAC) din perioada 2021-2017. „Au fost redeschise o serie de articole de către actualul Parlament European, pentru că vechiul parlament aprobase o anumită formă a regulamentului. Articolul 15 privitor la plafonarea plăților pentru fermele mari nu a fost redeschis. În acest moment, prevederile legislației dezbătute de vechiul Parlament European arată că plafonarea plăților este voluntară, dar statul membru are alternativa de a aloca 10% din buget pentru a finanța fie fermele mari, fie fermierii mici și mijlocii”, a declarat europarlamentarul Daniel Buda, vicepreședinte al Comisiei de agricultură al Parlamentului European. <br/><br/>Un element esențial este legat de realizarea unei strategii naționale pentru perioada 2021-2024. „Ne propunem să realizăm acest plan printr-o consultare cu fermierii”, a declarat ministrul agriculturii, Adrian Oros.<br/><br/>O temă sensibilă pentru agricultura românească este trecerea de la agricultura producătoare de materii prime la procesarea produselor. „Trebuie să adăugăm plus valoare. Este inadmisibil să exportăm porumb boabe și să importăm făină de mămăligă, să exportăm animale vii și să importăm mezeluri, să exportăm grâu și să importăm pâine congelată. În viitorul exercițiu bugetar vor fi alocate 6,7 miliarde euro, din pilonul doi, pentru dezvoltarea unităților de procesare”, a explicat Daniel Buda, europarlamentar. <br/><br/>Printre temele ce se doresc a fi redefinite de actualul Parlament European este cea privind definirea fermierului activ. „Cine sunt beneficiarii fondurilor europene? Ne dorim ca banii să ajungă la cei care produc și nu la fermierii de canapea”, a spus Daniel Buda.<br/><br/>Citeste articolul integral pe <a href="https://fermierinromania.ro/ministrul-agriculturii-adrian-oros-trebuie-sa-punem-accentul-pe-procesare/">fermierinromania.ro</a></p>
    </article>
  </body>
</html>