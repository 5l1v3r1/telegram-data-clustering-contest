<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2828170-kozen-korupcioner-mae-vidpovisti-pered-zakonom-nezalezno-vid-prizvisa-i-posadi-zelenskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-29T15:40:00+00:00"/>
    <meta property="og:title" content="Кожен корупціонер має відповісти перед законом, незалежно від прізвища і посади - Зеленський"/>
    <meta property="og:description" content="Президент України Володимир Зеленський висловив упевненість, що після переатестації прокурорів країна отримає справедливу, орієнтовану на суспільство прокуратуру, яка буде прикладом для інших органів правопорядку."/>
  </head>
  <body>
    <article>
      <h1>Кожен корупціонер має відповісти перед законом, незалежно від прізвища і посади - Зеленський</h1>
      <h2>Президент України Володимир Зеленський висловив упевненість, що після переатестації прокурорів країна отримає справедливу, орієнтовану на суспільство прокуратуру, яка буде прикладом для інших органів правопорядку.</h2>
      <address>
        <time datetime="2019-11-29T15:40:00+00:00">29 Nov 2019, 15:40</time>
      </address>
      <p>Про це повідомляє <a href="https://www.president.gov.ua/news/prezident-kozhen-korupcioner-maye-vidpovisti-pered-zakonom-n-58673">сайт глави держави</a>.</p>
      <p>"Стратегічне завдання генерального прокурора та його команди – змінити це раз і назавжди. Впевнений, що вам це до снаги. Цей процес уже розпочато. На мою особисту думку, вперше за часи незалежності відбувається не імітація реформ, а справді реальні зміни, які стосуються всіх рівнів прокуратури", – сказав Президент.</p>
      <p>Виступаючи в Генеральній прокуратурі України напередодні Дня працівників прокуратури, глава держави констатував, що досі слово "прокурор" в Україні асоціювалось не з верховенством права та законністю, а з дорогими автомобілями, віллами, яхтами та коштовностями.</p>
      <p><a href="https://www.ukrinform.ua/tag-zelenskij">Зеленський</a> зауважив, що прокурори вже подолали два етапи атестації та підтвердили свої професійні здібності і навички.</p>
      <p>"Я щиро бажаю кожному з вас гідно пройти завершальний етап атестації та довести свою доброчесність, професійну компетентність та етику. І тоді Україна отримає нарешті справедливу, орієнтовану на суспільство прокуратуру, яка буде прикладом для всіх інших органів правопорядку", – наголосив Президент.</p>
      <p>Ще одним пріоритетом у роботі прокурорів глава держави назвав боротьбу з корупцією. "Кожен корупціонер має понести відповідальність, незалежно від прізвища, посади і сфери діяльності. Будьте певні – я як Президент України є вашим союзником у цій нелегкій боротьбі", – зазначив Зеленський.</p>
      <p>Президент додав, що у них попереду ще багато важкої відповідальної роботи, тому побажав прокурорам "сил, волі та незламності духу".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2828160-spravi-majdanu-rada-3-grudna-mae-peredusim-rozglanuti-zmini-do-zakonu-pro-dbr-zelenskij.html">Справи Майдану: Рада 3 грудня має передусім розглянути зміни до закону про ДБР — Зеленський</a>
      </blockquote>
      <p>Зі свого боку генеральний прокурор України Руслан Рябошапка наголосив, що наразі спостерігається зростання рівня довіри до органів прокуратури. "Але я вірю, що найближчим часом, можливо, через рік ми зможемо похвалитися перед усім українським народом абсолютно іншою прокуратурою і абсолютно іншими прокурорами, людьми з іншими цінностями", – резюмував генеральний прокурор.</p>
    </article>
  </body>
</html>