<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/fritid/dette-ma-du-vite-nar-du-skal-kjope-felleski/70532783"/>
    <meta property="og:site_name" content="Dinside"/>
    <meta property="article:published_time" content="2019-11-29T15:00:00+00:00"/>
    <meta property="og:title" content="Dette må du vite når du skal kjøpe felleski"/>
    <meta property="og:description" content="Snart kommer en ny test av felleski her på Dinside/Dagbladet, her får du vite hva som er viktig å huske på når du skal finne skiene som passer best til deg!"/>
  </head>
  <body>
    <article>
      <h6 class="kicker">Velg riktige felleski</h6>
      <h1>Dette må du vite når du skal kjøpe felleski</h1>
      <h2>Snart kommer en ny test av felleski her på Dinside/Dagbladet, her får du vite hva som er viktig å huske på når du skal finne skiene som passer best til deg!</h2>
      <address><time datetime="2019-11-29T15:00:00+00:00">29 Nov 2019, 15:00</time> by <a rel="author">Kristin Sørdal</a></address>
      <p>Dinside.no har testet fellski - mest kjent og omtalt som «felleski» - både i 2018 og 2017, og snart også i 2019: I fjor fokuserte vi på <a href="https://www.dagbladet.no/tema/store-forskjeller-mellom-de-gode-og-de-darlige-skiene/70503484#_ga=2.232157593.765288630.1543819025-1930959837.1465372824">felleski for aktive utøvere</a> - altså de som trener aktivt på ski eller som i alle fall har god skiteknikk, og som kanskje går noen renn i løpet av vinteren.</p>
      <p>Vinteren 2017 testet vi <a href="https://www.dagbladet.no/tema/stor-test-her-er-de-beste-felleskiene/68875719">felleski for turbruk</a> - som altså ikke krever like mye teknikk for å håndtere, som skiene for de aktive utøverne faktisk krever.</p>
      <p>
        <b>Du kan lese testene her, hos Dagbladet Pluss (krever innlogging):</b>
      </p>
      <ul>
        <li>
          <a href="https://www.dagbladet.no/tema/store-forskjeller-mellom-de-gode-og-de-darlige-skiene/70503484#_ga=2.232157593.765288630.1543819025-1930959837.1465372824">Test av felleski 2018 - for deg som har god skiteknikk</a>
        </li>
        <li>
          <a href="https://www.dagbladet.no/tema/stor-test-her-er-de-beste-felleskiene/68875719">Test av felleski 2017 - for turgåere</a>
        </li>
      </ul>
      <p>
        <i>I begge testene har vi testet ski fra Atomic, Fischer, Madshus, Rossignol og Salomon.</i>
      </p>
      <p>Men om du nå skal ut og kjøpe felleski, kanskje for første gang, er det noen ting det er vel så viktig å tenke på, som det å lese testene. For det er mange andre ting enn modellvalget som kan gjøre skikjøpet til et gedigent bomkjøp.</p>
      <h3>#1: Tenk gjennom behovet ditt</h3>
      <p>- Når man skal kjøpe felleski må man ha klart for seg hva formålet er. Ski til turgåere og aktive skiløpere er laget veldig ulikt, sier Haakon Magan i Skiforeningen til Dinside.no</p>
      <p>Magan er ansvarlig for alle kurs Skiforeningen arrangerer - og holder også selv langrennskurs.</p>
      <figure>
        <img src="https://dbstatic.no/70533491.jpg?imageId=70533491&amp;x=0&amp;y=0&amp;cropw=100&amp;croph=100&amp;width=321&amp;height=215"/>
        <figcaption><b>SKIKJENNER:</b> Haakon Magan i Skiforeningen har vært med og testet felleski for Dinside og Dagbladet både i 2017 og 2018. Han er ansvarlig for langrennskurs hos Skiforeningen - og er etter eget utsagn «lidenskapelig opptatt av langrenn og utstyr». Foto: Ole Petter Baugerød Stokke Vis mer</figcaption>
      </figure>
      <p>Han poengterer at som fjorårets felleskitest i Dinside og Dagbladet viste, <a href="https://www.dagbladet.no/tema/stor-test-her-er-de-beste-felleskiene/68875719">er det ikke nødvendigvis de dyreste skiene som er best.</a></p>
      <p>- Ved å beskrive hvordan du har tenkt å bruke skiene vil du få gode råd i sportsbutikkene, sier Magan - og understreker at det jo heller ikke er slik at man må kjøpe skiene i butikken.</p>
      <p>- Bruktmarkedet er stort, og ski man arver av søsken er fullt brukbare. Da er det derimot ekstra viktig å passe på at man får lengde og vekt som passer.</p>
      <figure>
        <iframe src="https://www.youtube.com/embed/LfQwPv647pw" width="640" height="360" data-service="Youtube" scrolling="no"/>
        <figcaption>Slik kjøper du riktig ski og staver for langrenn – Lars Amund Toftegaard fra Skiforeningen viser deg hva du må tenke på når det kommer til lengder, vekt og eventuelle felleski. Vis mer</figcaption>
      </figure>
      <h3>#2: Er det et sted du ikke skal lyve på vekta, er det her</h3>
      <p>At man oppgir riktig høyde og vekt er veldig viktig, både for vanlige smøreski og for felleski.</p>
      <p>- Ved å gå med ski som er plukket til for lav vekt vil man oppleve veldig mye dårligere glid, festet blir heller ikke noe bedre, sier Magan.</p>
      <p>Han sier også at det er viktig med kontrollmåling i butikken - slik at man er sikker på at skiene passer akkurat deg.</p>
      <p>- Det er faktisk viktigere at skien passer deg enn hvilket merke du kjøper. Det er like viktig å få dette riktig som på vanlige smøreski, sier Magan.</p>
      <h3>#3: Det kan straffe seg å skryte på seg bedre teknikk enn du har …</h3>
      <p>Som Dinsides mosjonister også erfarte i årets felleskitest, hvor vi testet ski for aktive utøvere, krever slike ski en god porsjon skiteknikk.</p>
      <p>- Teknikk er et viktig element i å finne riktig ski. Evne til å ha gode fraspark med full tyngde på en fot om gangen er ikke noe alle får til. Da vil toppmodellene ofte være for vanskelige å få feste med, sier Magan til Dinside - og forklarer videre at grunnen til dette er at de ofte har kortere fell, bedre glid og et annet spenn.</p>
      <figure>
        <iframe src="https://www.youtube.com/embed/v9fJoGdAXtI" width="640" height="360" data-service="Youtube" scrolling="no"/>
        <figcaption><b>Haakon Magan fra Skiforeningen lærer til daglig voksne nordmenn å stå på ski. Her viser han deg de fire viktigste punktene for en god diagonalgang:</b> Rytme, fraspark, hvordan unngå "klakkelyden" og det å ha riktig kroppsposisjon! Vis mer</figcaption>
      </figure>
      <p>- Får man en ski som krever teknikk man ikke helt har, vil særlig feste bli en stor utfordring. På smøreski kan man løse dette med å smøre mer, men det går ikke med felleski. Mange vil nok være ganske fortvilet om man stiller bindingen helt fram, føret er bra, men man får bare ikke feste, sier Magan.</p>
      <p>Han forteller at de ser en tydelig trend på langrennskursene de arrangerer, at flere deltar med felleski. Det er mange som lurer på om dette er greit - og det er det selvsagt. Bedre teknikk vil gjøre skigleden bedre for de fleste, poengterer han.</p>
      <h3>#4: De viktige bindingene</h3>
      <p>Bindinger er et viktig kapittel når vi snakker om felleski, fordi på felleski kan du ikke flytte fellen for å få bedre feste eller glid - men du må altså flytte bindingen.</p>
      <p>Prinsippet er: Flytt bindingen framover for bedre feste - og bakover for bedre glid. Du kan se en video av hvordan dette fungerer her:</p>
      <figure>
        <iframe src="https://www.youtube.com/embed/3xy0CqyJ2Zs" width="640" height="360" data-service="Youtube" scrolling="no"/>
        <figcaption>Lær hvordan du justerer bindingene på felleskiene dine – framover eller bakover for bedre gli eller bedre feste! Vis mer</figcaption>
      </figure>
      <p>Det finnes mange ulike bindinger å velge mellom, og de fleste skiprodusentene har egne bindinger. Men du må ikke ha en binding som er av samme merke som skiene dine.</p>
      <p>Det er er lurt å se litt på de ulike bindingene som er tilgjengelig, når du kjøper felleski, og da se nøye etter hvordan det fungerer med å flytte bindingen. Dinside har prøvd mange av de ulike bindingene, både under fjorårets og årets test, og det kan vi si: Det er store forskjeller på hvor enkelt (eller vrient) det er å flytte på de ulike bindingene.</p>
      <figure>
        <img src="https://dbstatic.no/68945732.jpg?imageId=68945732&amp;x=0&amp;y=0&amp;cropw=100&amp;croph=100&amp;width=321&amp;height=215"/>
        <figcaption><b>ULIKE BINDINGER:</b> Det finnes mange ulike bindinger, av ulike merker. Sjekk at du synes det er lett å få flyttet den frem og tilbake - og husk at du skal gjøre dette ute, i kuldegrader. Foto: Ole Petter Baugerød Stokke Vis mer</figcaption>
      </figure>
      <p><a href="https://www.dinside.no/fritid/denne-bindingen-kan-du-justere-i-fart/70217910">Vi har tidligere skrevet om årets nykommer på bindingsfronten</a>, som er Rottefellas Move-binding. Den lar deg enkelt flytte bindingen fram og tilbake - uten å behøve å stige ut av bindingen (som de fleste andre bindingene vi har testet krever) - og du kan til og med flytte bindingen i fart, og med vantene på. <i>(Psst! Til neste år er det ventet en <a href="https://www.dinside.no/fritid/denne-bindingen-kan-du-justere-i-fart/70217910">elektronisk variant</a> av denne - som skal kunne «lese» og analysere føret og justere seg bak eller fram av seg selv - eller du kan gjøre det via en app …)</i></p>
      <p>Og ja, kjøper du sko og bindinger nå, trenger du ikke bekymre deg for om skoene kanskje ikke passer til bindingen.</p>
      <p>- Alle produsenter lager nå sko og bindinger som er kompatible med hverandre. Slik var det ikke for noen år siden hvor Salomon og Atomic hadde egne systemer. Det gjør det litt enklere å velge sko etter passform, kvalitet og pris framfor å måtte tenke på bindingstypen som eventuelt passet til, sier Magan til Dinside.</p>
      <h3>#5: Velg sko som passer deg - men sjekk de smarte løsningene!</h3>
      <p>Magan sier til Dinside at valg av sko er veldig individuelt. Det gjelder å finne sko som passer foten din og den bruken du har.</p>
      <p>- Det som derimot kan være greit å tenke på, er at om du går mye på grus med skiskoene så vil sålen fort bli slitt. Grus og småstein fester seg i sålen og kan på sikt gjøre at skoen ikke fungerer optimalt, sier Magan - og forteller videre at noen produsenter, eksempelvis Alpina, har begynt å produsere kalosjer til skisko.</p>
      <p>Dette er altså kalosjer som du kan tre utenpå skiskoene, og som i tillegg til å beskytte skoene dine også er en god nyhet for alle som kan synes at det er litt <i>vel glatt</i> å gå rundt med skisko på vei til skiløypa.</p>
      <p>- Det gjør plutselig risikoen for å falle på isen litt mindre. Og slitasje på skoene vil også reduseres, kommenterer Magan.</p>
      <h3>#6: Felleski er bra på noen føreforhold - men ikke alle …</h3>
      <p>- Felleski er best nær 0 grader, men fungerer også bra i varmegrader og noen minusgrader. Varierende temperatur underveis på turene er også en stor fordel med felleski, forteller Magan, som poengterer at nysnø, isete spor og mange minusgrader er utfordrende føre med felleski.</p>
      <p>- Da er det enklere og bedre å smøre skiene, mener han.</p>
      <p>Magan hevder videre at mange har hatt en forventning om at felleski skal passe til alt, og at det nesten erstatter smøreski.</p>
      <p>- Slik er det imidlertid ikke, en felleski er fortsatt ikke bedre enn en ski med riktig smurning. De er allsidige, lette å vedlikeholde og kan senke dørstokkmila. Det er nok den klart største fordelen, sier Magan.</p>
      <related>
        <a href="https://www.dinside.no/fritid/slik-kan-du-oppgradere-felleskiene-dine-for-en-hundrelapp/69325966"/>
      </related>
      <h3>#7: Felleski kan passe for alle</h3>
      <p>Magan sier til Dinside at utviklingen av felleski de siste åra har vært helt enorm, og at det er få av de første felleskiene som kom på markedet som kan måle seg med de siste versjonene. Det kan også Dinside skrive under på, av egne erfaringer.</p>
      <p>Men hvem passer egentlig felleski for - og kan det være et godt valg for alle?</p>
      <p>Ifølge Magan kan felleski være den eneste skien de bruker gjennom vinteren, og for andre er skiene et fint supplement til smøreskiene.</p>
      <p>- Å ha et par felleski liggende i bilen eller boden gjør det mye lettere å komme seg ut for å nyte den fantastiske marka vi liker så godt. Noen benytter også felleski i turrenn, og her vil det nok bli en større økning framover, tror Magan.</p>
      <figure>
        <img src="https://dbstatic.no/70503868.jpg?imageId=70503868&amp;width=1024&amp;height=615"/>
        <figcaption><b>SLIK SER DE UT:</b> Felleskiene har ulik fell, som du kan se av dette bildet fra testen av felleski 2018. Fischer er eneste produsent med en todelt fell (nest øverst i bildet). Foto: Per Ervland Vis mer</figcaption>
      </figure>
      <h3>#8: Nei, felleskiene er ikke heeelt vedlikeholdsfrie</h3>
      <p>Til slutt noen ord om vedlikehold. Jo da, felleski er enkle å forholde seg til fordi du kan legge dem i bilen uten å tenke på at du får klister i bagasjerommet. Og du trenger ikke sjekke temperaturen og smøre ski.</p>
      <p>Men det er likevel ikke slik at skiene er <i>heeelt</i> vedlikeholdsfrie. De krever fremdeles jevnlig <a href="https://www.dinside.no/fritid/nei-felleskiene-er-ikke-helt-vedlikeholdsfrie/68910408">rens av fellen</a> for at den skal fungere optimalt og impregnering av fellen for å unngå ising. Du vil nok også bruke glider i glidsonen. Og så må du bytte fell når fellen er slitt - og dette vil selvsagt avhenge av bruken; her spiller både føreforhold og hvor langt du har gått, inn. Men de fleste kan gå mellom 80-100 mil før de må byttes.</p>
      <p>Du må ha et eget rensemiddel for fellen; vanlig skirens vil være for sterkt.</p>
      <p>Her kan du lese mer om<a href="https://www.dinside.no/fritid/nei-felleskiene-er-ikke-helt-vedlikeholdsfrie/68910408"> rens av ski</a> og <a href="https://www.dinside.no/fritid/slik-kan-du-oppgradere-felleskiene-dine-for-en-hundrelapp/69325966">bytte av fell.</a></p>
      <p>
        <i>Deler av saken har vært publisert tidligere</i>
      </p>
      <related>
        <a href="https://www.dinside.no/fritid/nei-felleskiene-er-ikke-helt-vedlikeholdsfrie/68910408"/>
      </related>
    </article>
  </body>
</html>