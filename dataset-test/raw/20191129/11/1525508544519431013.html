<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783905/%D8%B1%D8%B3%D8%A7%D9%86%D9%87-%D9%87%D8%A7%DB%8C-%DA%AF%D8%B1%D9%88%D9%87%DB%8C-%D9%86%D9%82%D8%B4-%D8%A7%D9%88%D9%84-%D8%AF%D8%B1-%D8%A8%DB%8C%D8%A7%D9%86-%D8%A7%D9%87%D9%85%DB%8C%D8%AA-%D8%A7%D8%B1%D8%AA%D9%82%D8%A7%D8%A1-%D8%A8%D9%87%D8%B1%D9%87-%D9%88%D8%B1%DB%8C-%D8%B1%D8%A7-%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:36:14+00:00"/>
    <meta property="og:title" content="قاضی زاده هاشمی: رسانه‌های گروهی، نقش اول در بیان اهمیت ارتقاء بهره وری را دارند"/>
    <meta property="og:description" content="دبیر اولین همایش ملی بهره وری در مدیریت شهری با تاکید بر توجه ویژه به اصل بهره وری در مدیریت شهری، رسانه های گروهی را مهمترین عامل در بیان اهمیت ارتقاء شاخص های بهره وری دانست."/>
  </head>
  <body>
    <article>
      <h1>قاضی زاده هاشمی: رسانه‌های گروهی، نقش اول در بیان اهمیت ارتقاء بهره وری را دارند</h1>
      <address><time datetime="2019-11-29T11:36:14+00:00">29 Nov 2019, 11:36</time> by <a rel="author" href="https://www.mehrnews.com/archive?jr=363" target="_blank">مسعود بربر</a></address>
      <p>به گزارش <a href="https://www.mehrnews.com/">خبرگزاری مهر</a>، مصطفی قاضی زاده هاشمی با تقدیر از حضور گسترده رسانه های گروهی در اولین همایش ملی بهره وری در مدیریت شهری که روز ششم آذر ماه سال جاری و با حضور جمع کثیری از مدیران ارشد کشوری و لشگری، شهرداران کلانشهرها، نمایندگان مجلس شورای اسلامی، اعضای شورای اسلامی شهر و روستا، اساتید و پژوهشگران برگزار شد افزود: تاسف بار است که رتبه ایران طبق گزارش سازمان بهره وری آسیایی APO در میان ۲۷ کشور بررسی شده، جزء پنج کشور پایین از نظر بهره وری بوده است. که این موضوع بیانگر آن است که همه ارکان قانونگذاری و اجرایی، علمی، فرهنگی و سیاسی جامعه می بایست بیش از پیش با هم اندیشی و به سرعت به فکر ارتقاء بهره وری کشور باشند. صدا و سیما هم با اختصاص برنامه های متنوع، و رسانه های نوشتاری با در نظر گرفتن ستونها و یا صفحات ثابت به این امر بپردازند و دست اندرکاران فضای مجازی نیز بیش از پیش به واکاوی دلایل پایین بودن بهره وری بپردازند. </p>
      <p>وی همچنین تعداد تشکلهای غیردولتی مرتبط با بهره وری را نیز انگشت شمار دانست و خواستار فعالیت بیش از پیش این بخش در جهت ارتقاء بهره وری در مدیریت شهری شد. </p>
      <p>مدیرعامل شرکت خدمات اداری شهر، با اشاره به بیانیه اولین همایش ملی بهره وری گفت: بندهای بیانیه این همایش که می تواند به عنوان چکیده نهایی و خروجی دستاوردهای علمی، پژوهشی و تجربی این همایش سراسری ملی باشد، نکات مهم و قابل توجهی را ذکر کرده که می بایست به طور جدی مد نظر مدیران و برنامه ریزان حوزه مدیریت شهری قرار بگیرد. توجه به نوآوری و خلاقیت در طراحی، تولید و ارائه خدمات شهری که موجب کاهش هزینه های اضافی و غیرضروری شده و توان خدمت رسانی شهرداری ها را افزایش می دهد و در نهایت، موجب بهره وری بیشتر می گردد؛ پرداختن به مقوله مدیریت سبز که منجر به کاهش مصرف انرژی، حفاظت از محیط زیست و کاهش هزینه ها می شود؛ و اتخاذ رویکرد اجتماعی در مدیریت شهری، تقویت سرمایه اجتماعی، شهروندمحوری، تعلق شهری و جلب مشارکت هرچه بیشتر شهروندان در اداره شهر می شود؛ از جمله نکات بارز و اثرگذار در ارتقاء بهره وری در مدیریت شهری خواهد بود.</p>
    </article>
  </body>
</html>