<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/pilka-nozna/ligi-zagraniczne/artykuly/614141,liga-niemiecka-bayern-bundesliga-bayer-lewandowski.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-11-29T11:57:00+00:00"/>
    <meta property="og:title" content="Liga niemiecka: Bayern gra z Bayerem. Oczy zwrócone na Lewandowskiego"/>
    <meta property="og:description" content="Piłkarze Bayernu Monachium, z prezentującym świetną dyspozycję Robertem Lewandowskim, podejmą w sobotę Bayer Leverkusen w 13. kolejce Bundesligi. Goście zajmują dopiero dziewiąte miejsce, ale w ostatnim spotkaniu tych drużyn okazali się lepsi, wygrywając w lutym 3:1."/>
  </head>
  <body>
    <article>
      <h1>Liga niemiecka: Bayern gra z Bayerem. Oczy zwrócone na Lewandowskiego</h1>
      <h2>Piłkarze Bayernu Monachium, z prezentującym świetną dyspozycję Robertem Lewandowskim, podejmą w sobotę Bayer Leverkusen w 13. kolejce Bundesligi. Goście zajmują dopiero dziewiąte miejsce, ale w ostatnim spotkaniu tych drużyn okazali się lepsi, wygrywając w lutym 3:1.</h2>
      <address>
        <time datetime="2019-11-29T11:57:00+00:00">29 Nov 2019, 11:57</time>
      </address>
      <figure>
        <img src="https://s5.dziennik.pl/pliki/12776000/12776178-robert-lewandowski-900-590.jpg"/>
        <figcaption>Robert Lewandowski / PAP/EPA / ANDREJ CUKIC</figcaption>
      </figure>
      <p>Redakcja Dziennik.pl</p>
      <p>Poprzednia kolejka była pierwszą w obecnym sezonie niemieckiej ekstraklasy, w której Lewandowski nie strzelił gola. Łącznie ma ich 16 i zdecydowanie prowadzi w klasyfikacji strzelców.</p>
      <p>Wysoką formę 31-letni napastnik potwierdził we wtorkowym <a href="https://www.dziennik.pl/tagi/mecz">meczu</a> Ligi Mistrzów z Crveną Zvezdą Belgrad (6:0), w którym zdobył aż cztery bramki.</p>
      <p>Po czwartkowym <a href="https://rozrywka.dziennik.pl/jegostrona/trening">treningu</a> poinformowano na stronie Bayernu, że Lewandowski, podobnie jak kilku innych <a href="https://sport.dziennik.pl/pilka-nozna">piłkarzy</a>, miał nieco luźniejszy dzień, aby "naładować akumulatory" na kolejne <a href="https://www.dziennik.pl/tagi/mecz">mecze</a>.</p>
      <p>"Trener Hansi Flick sprawdził swoich podopiecznych podczas zajęć, które obejmowały bieg i trening strzelecki, ale jednocześnie zapewnił swoim graczom wystarczająco dużo czasu na regenerację po ostatnich meczach i podróżach. Oznaczało to, że +czterobramkowy+ bohater Robert Lewandowski, a także Benjamin Pavard i Alphonso Davies, pracowali indywidualnie i mogli ponownie naładować akumulatory przed ostatnimi sześcioma meczami w tym roku" - napisano.</p>
      <p>Bawarczycy zajmują obecnie trzecie miejsce - mają 24 punkty, podobnie jak wicelider RB Lipsk (gra w sobotę na wyjeździe z beniaminkiem SC Paderborn). Oba zespoły tracą punkt do prowadzącej Borussii Moenchengladbach, która w niedzielę podejmie czwarty w tabeli SC Freiburg (22).</p>
      <p>Najbliższy rywal Bayernu zajmuje w Bundeslidze dziewiąte miejsce (19 pkt), a z sześciu ostatnich meczów ligowych wygrał tylko jeden. Warto jednak zwrócić uwagę, że z Bayernem "Aptekarze" potrafią grać - w poprzednim spotkaniu obu ekip, 2 lutego w Leverkusen, gospodarze zwyciężyli 3:1.</p>
      <p>O Lewandowskim mówi się sporo w ostatnich tygodniach nie tylko z racji jego formy strzeleckiej, ale także zbliżającej się gali prestiżowego magazynu "France Football". Ogłoszenie wyników na zwycięzcę Złotej Piłki nastąpi w poniedziałek, a Polak - jak się nieoficjalnie mówi - ma duże szanse zajęcia wysokiej lokaty.</p>
      <p>Nie wiedzie się ostatnio byłemu klubowi Lewandowskiego - Borussii Dortmund. Zespół Łukasza Piszczka jest szósty w tabeli (20 pkt). W sobotę zagra na wyjeździe z piętnastą Herthą Berlin, której trenerem został Juergen Klinsmann, były znakomity <a href="https://sport.dziennik.pl/pilka-nozna">piłkarz</a>, a później m.in. selekcjoner reprezentacji Niemiec i USA.</p>
      <p>Rozpędzony beniaminek Union Berlin Rafała Gikiewicza (łącznie cztery zwycięstwa z rzędu, w tym trzy w Bundeslidze) już w piątek zagra w Gelsenkirchen z Schalke 04. Natomiast Fortuna Duesseldorf Dawida Kownackiego zmierzy się w sobotę na wyjeździe z Hoffenheim.</p>
    </article>
  </body>
</html>