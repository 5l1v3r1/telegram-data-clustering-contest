<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/prokyratyrata-kontrol-ninova-1619114.html"/>
    <meta property="og:site_name" content="Cross"/>
    <meta property="article:published_time" content="2019-11-29T11:24:00+00:00"/>
    <meta property="og:title" content="Нинова: Предлагаме да се наложи съдебен контрол върху безконтролни актове на прокуратурата"/>
    <meta property="og:description" content="/КРОСС/ „Днес внасяме промени в Закона за изменение и допълнение на наказателно-процесуалния кодекс, с който предлагаме да се наложи контрол върху безконтролни досега актове на прокуратурата. Много време в българското общество се води дискусия за необходимите промени в съдебната власт, за правомощията на прокуратурата и главния прокурор. Това заяви в Народното събрание председателят на БСП Корнелия Нинова. Тя обясни, че ако някой подаде сигнал до прокуратурата и тя откаже да заведе досъдебно производство по различни причини - икономически, лобистки, политически, този процес приключва той е затворен в рамките на прокуратурата и до главния прокурор."/>
  </head>
  <body>
    <article>
      <h1>Нинова: Предлагаме да се наложи съдебен контрол върху безконтролни актове на прокуратурата</h1>
      <address>
        <time datetime="2019-11-29T11:24:00+00:00">29 Nov 2019, 11:24</time>
      </address>
      <p>/КРОСС/ „Днес внасяме промени в Закона за изменение и допълнение на наказателно-процесуалния кодекс, с който предлагаме да се наложи контрол върху безконтролни досега актове на прокуратурата. Много време в българското общество се води дискусия за необходимите промени в съдебната власт, за правомощията на прокуратурата и главния прокурор. Това заяви в Народното събрание председателят на БСП Корнелия Нинова. Тя обясни, че ако някой подаде сигнал до прокуратурата и тя откаже да заведе досъдебно производство по различни причини - икономически, лобистки, политически, този процес приключва той е затворен в рамките на прокуратурата и до главния прокурор.</p>
      <p>„Това създава чувство за несправедливост у хората и предпоставки за произвол - ето защо, принципно и от доста време настояваме за налагането на контрол върху действията на прокуратурата. Внасяме предложение този контрол да се осъществява от независимия български съд", заяви още Нинова. Председателят на левицата поясни предложението на БСП - всеки, който е подал сигнал и не е получил според него адекватен отговор, може да обжалва действията на прокуратурата пред съда. Съдът може да потвърди решението на прокуратурата или да го отмени и да го върне обратно, със задължителни указания за прилагане на закона.</p>
      <p>„Смятаме, че това е възможност - чрез закона да се създаде рамка, в която да не се допускат произволни действия, злоупотреби от страна на прокурори и че ще се възстанови чувството за справедливост у онези, които очакват истинско правосъдие в България", каза още Нинова. Тя обърна внимание, че този въпрос е поставен на дискусия многократно от Комитета на министрите на Съвета на Европа, от осъдителни решения в Съда в Страсбург, в заключенията на проведения наскоро форум на европейски прокурори, независим анализ на българската прокуратура, но досега нищо не е правено. „Днес предприемаме конкретни действия, за да се наложи контрол върху действията на прокуратурата", заключи тя.</p>
    </article>
  </body>
</html>