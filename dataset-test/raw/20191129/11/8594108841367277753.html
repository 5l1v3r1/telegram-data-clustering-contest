<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/recenzia-lenovo-yoga-a940-all-in-one-pocitac-pre-tvorcov-obsahu/265846"/>
    <meta property="og:site_name" content="touchIT"/>
    <meta property="article:published_time" content="2019-11-29T11:08:18+00:00"/>
    <meta property="og:title" content="Recenzia Lenovo Yoga A940: All-in-One počítač pre tvorcov obsahu"/>
    <meta property="og:description" content="Lenovo má All-in-One počítač, aký sme v redakcii ešte netestovali. Prináša viacero inovácií a funkcií, ktoré sú zamerané špeciálne na tvorcov obsahu. Ako sa teda s Yogou A940 žije? Yogu A940 možno"/>
  </head>
  <body>
    <article>
      <h1>Recenzia Lenovo Yoga A940: All-in-One počítač pre tvorcov obsahu</h1>
      <address><time datetime="2019-11-29T11:08:18+00:00">29 Nov 2019, 11:08</time> by <a rel="author">Roman Kadlec</a></address>
      <p>
        <b>Lenovo má All-in-One počítač, aký sme v redakcii ešte netestovali. Prináša viacero inovácií a funkcií, ktoré sú zamerané špeciálne na tvorcov obsahu. Ako sa teda s Yogou A940 žije?</b>
      </p>
      <p>Yogu A940 možno považovať za priamu konkurenciu pre Microsoft Surface Studio. To je takisto All-in-One počítač pre tvorcov obsahu, avšak na náš trh sa dostal až nedávno. Yoga A940 sa na Slovensku predáva a k dispozícii sme ju mali aj v redakcii na test.</p>
      <p>Počítač púta pozornosť dotykovým 27-palcovým 4K displejom. Ten je lesklý a podľa výrobcu pokrýva 100 % farebného priestoru sRGB aj Adobe RGB. Naše testovanie to potvrdilo, v prípade farebného priestoru DCI-P3 je pokrytie takmer na úrovni 90 %. Obrazovka má minimálny jas 32 cd/m<sup>2</sup> a maximálny jas v SDR režime takmer 250 cd/m<sup>2</sup>. Podporuje aj zobrazenie HDR videa vo formáte Dolby Vision.</p>
      <p>Displej je polohovateľný a môžete si ho natočiť až do 25°. V takom prípade je vhodný na kreslenie a písanie dotykovým perom. Ten je súčasťou balenia. Oceňujeme, že Lenovo zakomponovalo aj technológiu odmietnutia ovládaním dlane, takže môžete mať na obrazovke pohodlne položenú ruku a kresliť či písať. To však považujeme pri takomto zariadení za samozrejmosť. Polohovateľný displej možno využijete aj v iných situáciách.</p>
      <figure>
        <img src="https://touchit.sk/wp-content/uploads/2019/11/yoga_vyd9_2019_nowat-1024x577.jpg"/>
      </figure>
      <p>Kreatívne funkcie nie sú obmedzené iba na displej a dotykové pero. Súčasťou základného balenia je špeciálny valček Lenovo Precision Dial, ktorý obsahuje bočné tlačidlo a dva otočné ovládacie prvky. Tento valček je možné pripojiť k ľavému alebo pravému boku počítača podľa toho, ktorou rukou ho chcete ovládať. Podržaním bočného tlačidla sa zobrazí zoznam priradených skratiek, tie si môžete zmeniť. Napr. v rozhraní systému Windows 10 môžete rýchlo regulovať hlasitosť či jas displeja.</p>
      <p>Valček naplno využijete v aplikáciách od Adobe, ako je Photoshop, Lightroom či Illustrator a natívne ho podporujú nástroje balíka Office či Autodesk Sketchbook. Z nášho pohľadu je takýto nástroj praktický, umožňuje rýchlo a pohodlne ovládať často používané úkony. Takisto zlepšuje citlivosť pri používaní niektorých funkcií. Počas testovania sme si naň rýchlo zvykli a využívali sme ho napr. pri editácii fotiek. Využitie nájde aj pri kreslení. Faktom je, že pri určitých úkonoch by sme ocenili, ak by sme si vedeli Dial položiť vedľa klávesnice, aby sme nemuseli stále naťahovať ruku. V režime kreslenia vám to vadiť nebude, avšak chvíľu si budete zvykať na krátku dobu odozvy medzi otočením valčeka a vykonaním príslušného úkonu.</p>
      <table bordered="">
        <tr>
          <td>
            <b>Model</b>
          </td>
          <td>
            <b>Lenovo Yoga A940</b>
          </td>
        </tr>
        <tr>
          <td>Displej</td>
          <td>27″, IPS, 3840 x 2160 px, 60 Hz, Dolby Vision</td>
        </tr>
        <tr>
          <td>CPU / GPU</td>
          <td>Intel Core i7-8700 / AMD Radeon RX 560 4 GB</td>
        </tr>
        <tr>
          <td>Operačná pamäť / Úložisko</td>
          <td>32 GB DDR4 / 256 GB SSD + 2 TB HDD, 5400 rpm</td>
        </tr>
        <tr>
          <td>Konektivita</td>
          <td>USB-C s Intel Thunderbolt, USB 3.1, 4x USB 3.0, 2x USB 2.0, HDMI in/out, ethernet, čítačka SD kariet, 3,5 mm jack</td>
        </tr>
        <tr>
          <td>Rozmery a hmotnosť</td>
          <td>636 x 475 x 228 mm / 14,6 kg</td>
        </tr>
        <tr>
          <td>
            <b>Test – Benchmarky</b>
          </td>
          <td/>
        </tr>
        <tr>
          <td>PCMark 10 – Rozšírený test</td>
          <td>4 734</td>
        </tr>
        <tr>
          <td>3DMark – Time Spy</td>
          <td>1 778 / 798 (Extreme)</td>
        </tr>
        <tr>
          <td>3DMark – Fire Strike</td>
          <td>5 064 / 1 264 (Ultra)</td>
        </tr>
        <tr>
          <td>VRMark – Orange Room / Blue Room</td>
          <td>2 748 / 412</td>
        </tr>
        <tr>
          <td>
            <b>Test – Displej</b>
          </td>
          <td/>
        </tr>
        <tr>
          <td>Minimálny / maximálny jas</td>
          <td>32 až 243 cd/m<sup>2</sup></td>
        </tr>
        <tr>
          <td>Pokrytie farebných priestorov</td>
          <td>99,3 % sRGB, 98,2 % Adobe RGB, 88,9 % DCI P3</td>
        </tr>
        <tr>
          <td>Test – Maximálne teploty v záťaži</td>
          <td/>
        </tr>
        <tr>
          <td>CPU / GPU</td>
          <td>97 °C / 89 °C</td>
        </tr>
      </table>
      <h3>Bohatá portová výbava aj moderný dizajn</h3>
      <p>Lenovo Yoga A940 má moderný dizajn. Súčasťou balenia je tenká klávesnica a pomerne malá, avšak štýlová myš. Príslušenstvo sa pripojí k počítaču bezdrôtovo, takže na stole vám nebudú zavadzať žiadne káble. Zároveň môžete klávesnicu aj myš položiť na stojan počítača, ktorý v sebe obsahuje všetky potrebné komponenty a uvoľniť tak priestor na pracovnom stole. V tomto smere nemáme čo vytknúť, dizajn počítača je na takéto odkladanie príslušenstva prispôsobený.</p>
      <figure>
        <img src="https://touchit.sk/wp-content/uploads/2019/11/yoga-1_vyd9_2019_nowat-1024x577.jpg"/>
      </figure>
      <p>Súčasťou stojana je bezdrôtová nabíjačka pre smartfóny alebo inteligentné hodinky či bezdrôtové slúchadlá s podporou nabíjania pomocou Qi štandardu. Nabíjacia plocha dokáže nabíjať jedno zariadenie, vedľa nej je plocha na odloženie dotykového pera.</p>
      <p>Yogu A940 sme testovali v konfigurácii s procesorom Intel Core i7-8700, 32 GB RAM (2× 16 GB RAM) a grafickou kartou Radeon RX 560 so 4 GB videopamäte. 256 GB SSD úložisko dopĺňal 2 TB pevný disk s rýchlosťou 5400 otáčok za minútu.</p>
      <p>Počítač má vo výbave aj nasledujúce porty: USB-C s Intel Thunderbolt, USB 3.1, 4x USB 3.0, 2x USB 2.0 a HDMI port, ktorý funguje ako vstup aj výstup. Medzi dvoma režimami sa môžete prepnúť pomocou tlačidla – ak chcete použiť displej Yogy ako monitor pre iný počítač alebo ak chcete k Yoge pripojiť druhý monitor. K dispozícii je tiež ethernet, čítačka pamäťových kariet a 3,5 mm jack. Šikovnou funkciou je možnosť aktivovať osvetlenie spodného rámu displeja, a to v celkovo troch stupňoch intenzity.</p>
      <slideshow>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-1.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-2.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-4.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-3.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-6.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-5.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-7.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-8.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-9.jpg"/>
        </figure>
        <figure>
          <img src="https://touchit.sk/wp-content/uploads/2019/11/lenovo-yoga-A940-recenzia-10.jpg"/>
        </figure>
      </slideshow>
      <related>
        <h4>Súvisiace články</h4>
        <a href="https://touchit.sk/samsung-si-zaregistroval-novy-bright-night-senzor-pre-galaxy-s11-pripravuje-revoluciu-v-mobilnej-fotografii/266221"/>
        <a href="https://touchit.sk/huawei-android-10-je-na-slovensku-dostupny-pre-dalsie-telefony/266219"/>
        <a href="https://touchit.sk/domotron-po-prekonani-ciela-na-indiegogo-prinasa-novy-produkt-a-vyrazne-znizuje-ceny-svojho-ai-systemu/266193"/>
      </related>
    </article>
  </body>
</html>