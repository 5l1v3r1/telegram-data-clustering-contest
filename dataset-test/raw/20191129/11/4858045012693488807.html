<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/fortul-13-jilava-fosta-inchisoare-comunista-va-deveni-muzeu_1408134.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:59:46+00:00"/>
    <meta property="og:title" content="Fortul 13 Jilava, fostă închisoare comunistă, va deveni muzeu"/>
    <meta property="og:description" content="Fortul 13 Jilava, una dintre cele mai cumplite închisori comuniste, construit în perioada 1866-1893, va deveni muzeu , după ce Guvernul își..."/>
  </head>
  <body>
    <article>
      <h1>Fortul 13 Jilava, fostă închisoare comunistă, va deveni muzeu</h1>
      <address><time datetime="2019-11-29T11:59:46+00:00">29 Nov 2019, 11:59</time> by <a rel="author">Denisa Miron</a></address>
      <p>Fortul 13 Jilava, una dintre cele mai cumplite închisori comuniste, construit în perioada 1866-1893, va deveni <a href="https://www.stiripesurse.ro/personalitati/muzeu_2498.html">muzeu</a>, după ce Guvernul își va da acordul de trecere în patrimoniul Consiliului Județean Ilfov. Ultimii duși în Fortul 13 au fost protestatarii din Piața Revoluției, în 1989.</p>
      <p>Potrivit unui comunicat transmis vineri de Consiliul Județean Ilfov, Fortul 13 Jilava, una dintre cele mai cumplite închisori comuniste, va deveni muzeu.</p>
      <p>Fostul 13 Jilava a fost construit în perioada 1866 – 1893, iar dun 1907 clădirea a fost folosită ca temniţă pentru țăranii arestați în timpul Răscoalei. Mai apoi, a devenit loc de tranzit pentru majoritatea deținuților politici.</p>
      <p>„Între transferuri de la un penitenciar la altul sau între procese cei arestați erau trimiși la Jilava. Mai bine de un milion de oameni au trecut pragul închisorii terorii- printre ei și Corneliu Coposu, monseniorul Vladimir Ghika, mitropolitul Bartolomeu Anania, Nicolae Steinhardt, Gheorghe Gheorghiu-Dej. Ziua în penitenciar începea la 5.00 și se termina la 22.00. În acest interval, deținuții nu aveau voie să se întindă pe pat și nici măcar să se sprijine de perete. Într-o încăpere, în mod normal, intrau 50-60 de oamenii, care dormeau în paturi suprapuse. Uneori, erau înghesuiți chiar și câte 200 într-o celulă. Cine n-avea loc în pat, dormea pe jos, pe cimentul rece. Temnița a fost săpată în pământ, la 10 metri adâncime, iar umezeala se simțea peste tot”, se arată într-un comunicat transmis de Consiliul Județean Ilfov.<br/><br/>Fortul 13 era locul unde deținuții cunoșteau teroarea, violența, umilința și foamea, în perioada comunistă și locul de unde unii nu au mai ieșit niciodată în viață, din cauza condițiilor dure sau pentru că au fost executați.<br/><br/>Din 1970, o parte din celule au fost dezafectate, iar celelalte păstrate pentru ocazii precum evenimentele din decembrie 1989. Protestatarii din Piața Revoluției au fost reținuți și trimiși la Fortul 13.<br/><br/>În prezent, Fortul 13 Jilava este monument istoric, transformat în memorial. Se poate vizita, dar cu restricții - pentru că se trece prin curtea penitenciarului, accesul se face greoi: control la poartă, buletine și telefoane lăsate la intrare.<br/><br/>„Fosta închisoare a terorii are nevoie de reabilitare și consolidare. Administrația Națională a Penitenciarelor și-a dat acordul de principiu pentru ca Fortul 13 să treacă la Consiliul Județean Ilfov. Demersul a fost aprobat ieri (joi – n.r.), în ședința Consiliului Județean Ilfov. Decizia finală o va lua Guvernul”, anunță CJ Ilfov.<br/><br/>Muzeul Fortul 13 va putea fi realizat cu bani europeni, în ideea conservării patrimoniului, a valorificării potențialului istoric și va fi destinat turismului.</p>
    </article>
  </body>
</html>