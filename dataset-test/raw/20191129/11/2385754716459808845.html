<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599706/psemoi-diloseis-tou-ptd-ypovathmizoun-to-mathitiko-kinimaden-kathodigoumaste"/>
    <meta property="og:site_name" content="SIGMALIVE"/>
    <meta property="article:published_time" content="2019-11-29T11:30:00+00:00"/>
    <meta property="og:title" content="ΠΣΕΜ:Οι δηλώσεις του ΠτΔ υποβαθμίζουν το μαθητικό κίνημα–Δεν καθοδηγούμαστε"/>
    <meta property="og:description" content="Υποβάθμιση του μαθητικού κινήματος από την Κυβέρνηση, βλέπει ο πρόεδρος της Παγκύπριας Συντονιστικής Επιτροπής Μαθητών (ΠΣΕΜ), Γιάννης Λαπήθιος, μετά τις..."/>
  </head>
  <body>
    <article>
      <h1>ΠΣΕΜ:Οι δηλώσεις του ΠτΔ υποβαθμίζουν το μαθητικό κίνημα–Δεν καθοδηγούμαστε</h1>
      <address><time datetime="2019-11-29T11:30:00+00:00">29 Nov 2019, 11:30</time> by <a rel="author">Μύρια Οδυσσέως</a></address>
      <p>Υποβάθμιση του μαθητικού κινήματος από την Κυβέρνηση, βλέπει ο πρόεδρος της Παγκύπριας Συντονιστικής Επιτροπής Μαθητών (ΠΣΕΜ), Γιάννης Λαπήθιος, μετά <a href="https://www.sigmalive.com/news/politics/599653/ptd-eis-varos-tis-paideias-oi-kommatikes-paremvaseis-pou-kathodigoun-mathites">τις χθεσινές δηλώσεις του Προέδρου της Δημοκρατίας, Νίκου Αναστασιάδης, κατά τον χαιρετισμό του στην εκδήλωση της Κίνησης Καθηγητών «ΑΛΛΑΓΗ».</a></p>
      <p>Σχολιάζοντας την τοποθέτηση του Προέδρου Αναστασιάδη, «πως με λύπη μου παρατηρώ να εμπλέκεται ακόμα και το μαθητικό κίνημα και να θέλει να καθορίσει πολιτικές. Να καθορίσει πότε, πώς και πού θα εξετάζονται», ο κος Λαπήθιος ανέφερε πως, «υποβαθμίζεται ολόκληρο το μαθητικό κίνημα. Μας θεωρούν ανώριμους να πάρουμε αποφάσεις. Θα αποφασίζουν για το μέλλον μας χωρίς εμάς; Μας υποβαθμίζουν, ενώ πολλές φορές το μαθητικό κίνημα πήρε και έπαιξε καθοριστικό ρόλο σε αποφάσεις Όταν υπάρχει νέα γενιά, υπάρχει ελπίδα».</p>
      <p>Όσον αφορά στα περί καθοδήγησης του μαθητικού κινήματος από κόμματα, ο κος Λαπήθιος είπε πως «είναι ένα σχόλιο που το τελευταίο διάστημα γίνεται συχνά. Ο κάθε μαθητής σε ένα δημοκρατικό κράτος μπορεί να έχει τις δικές του πολιτικές και μη πεποιθήσεις. Αυτό όμως δεν ισχύει για την ΠΣΕΜ. Για τις αποφάσεις μας υπάρχουν ψηφίσματα και συνεδρίες με ομόφωνες αποφάσεις. Δεν λειτουργούμε βάσει κομμάτων. Όσοι το λένε, ψεύδονται και το αποδεικνύουμε καθημερινά».</p>
      <p>Σημειώνεται πάντως, ότι οι μαθητές είναι έτοιμοι να αποφασίσουν τα επόμενα βήματά τους, ωστόσο αναμένεται να συναντηθούν στη σύσκεψη στην οποία θα κληθούν από τον υπουργό Παιδείας τις επόμενες ημέρες.</p>
    </article>
  </body>
</html>