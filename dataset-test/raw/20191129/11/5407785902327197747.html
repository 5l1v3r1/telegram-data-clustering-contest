<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/avm-de-indirim-icin-saatlerce-bekleyenler-alkisla-12668974-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-29T11:22:01+00:00"/>
    <meta property="og:title" content="AVM'de indirim için saatlerce bekleyenler alkışla protesto etti"/>
    <meta property="og:description" content="Şahane Cuma indirimlerinden faydalanmak için sabahın ilk saatlerinde binlerce kişi AVM'lere akın etti. AVM'de alışveriş izdihamı yaşanırken uzun süre kuyrukta bekleyen vatandaşlar alkışla tepkisini gösterdi."/>
  </head>
  <body>
    <article>
      <h1>AVM'de indirim için saatlerce bekleyenler alkışla protesto etti</h1>
      <address>
        <time datetime="2019-11-29T11:22:01+00:00">29 Nov 2019, 11:22</time>
      </address>
      <p><a href="https://www.haberler.com/istanbul/"><b>İstanbul</b></a>'da 'Şahane Cuma' indirimleri kapsamında alışveriş merkezlerindeki dükkanların önünde kuyruk oluştu. Uzun süre kuyrukta beklemekten sıkılanlar durumu alkışla protesto etti.</p>
      <h3>ALIŞVERİŞ İZDİHAMI</h3>
      <p>Dünyada alışveriş çılgınlığı olarak bilinen 'Şahane Cuma' indirimleri başladı. Alışveriş sektöründe firma ve mağazaların indirim yaptığı bu günde İstanbul'da AVM'lerde yoğunluk oluştu. Sabah saatlerinden itibaren AVM'lere akın eden vatandaşlar uzun kuyruklar oluşturdu.</p>
      <h3>SAATLERCE BEKLEYİNCE SİNİRLENDİLER</h3>
      <p>Kuyrukta beklemekten sıkılanlar zaman zaman tepkilerini alkışla gösterdi. AVM'lerdeki 'Şahane Cuma' yoğunluğu vatandaşlar tarafından cep telefonuyla kaydedildi. Görüntüler sosyal medya platformlarında paylaşıldı.</p>
      <figure>
        <img src="https://foto.haberler.com/haber/2019/11/29/avm-de-indirim-icin-saatlerce-bekleyenler-alkisla-12668974_7280_m.jpg"/>
      </figure>
      <h3>SAATLERCE AVM'LERİN AÇILMASINI BEKLEDİLER</h3>
      <p>Yurt dışında Kara Cuma olarak adlandırılan, Türkiye'de ise son zamanlarda Efsane Cuma olarak anılan gün, tüm dünyada en çok beklenen perakende satış dönemlerinden birisi olmakla dikkat çekiyor. Markalar bugünde müşterilere en büyük indirimleri ve promosyon tekliflerini sunuyor. Saat 10'da açılan AVM'lerin kapısında saat 8'de kuyruk oluşturan vatandaşlar sabırsızlıkla kapıların açılmasını bekledi.</p>
      <h3>KARA CUMA'DA FİYAT OYUNU</h3>
      <p>ABD ve İngiltere'de reel ve büyük indirimlerle tanınan Black Friday (Kara Cuma) Türkiye'de de uygulanmaya başladı. Kara Cuma, Efsane Cuma, Şahane Cuma isimleriyle firmalar, yüzde 90'a varan indirimler yapacağını açıkladı. Fakat firmaların fiyat oyununu vatandaşlar ifşa etti. Sosyal medyada gündem olan Kara Cuma'da firmalar, sözde indirimle 300 liralık ürünü, 1000 liraya satmaya çalıştı.</p>
      <figure>
        <img src="https://foto.haberler.com/haber/2019/11/29/avm-de-indirim-icin-saatlerce-bekleyenler-alkisla-12668974_2401_m.jpg"/>
      </figure>
      <h3>ÖNCE FİYATLARI ŞİŞİRDİLER SONRA 'İNDİRİM' DEDİLER</h3>
      <p>Kara Cuma'yı, Türkiye'deki e-ticaret siteleri ve bazı markalar önce büyük haberlerle tanıttı. Kimi firmaların bugün ve yarın da devam ettirdiği sözde indirimler ile hem perakende hem e-ticaret tarafında, alışveriş rekoru beklendiği açıklandı.</p>
      <figure>
        <img src="https://foto.haberler.com/haber/2019/11/29/avm-de-indirim-icin-saatlerce-bekleyenler-alkisla-12668974_1168_o.jpg"/>
      </figure>
      <p>Kaynak: DHA<br/>Haber Videosu: <a href="https://www.haberler.com/video/avm-de-indirim-icin-saatlerce-bekleyenler-alkisla-12668974-videosu/">AVM'de indirim için saatlerce bekleyenler alkışla protesto etti</a></p>
    </article>
  </body>
</html>