<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krepsinis.net/naujiena/kokiu-permainu-reikia-zalgiriui/300224"/>
    <meta property="og:site_name" content="krepsinis.net"/>
    <meta property="article:published_time" content="2019-11-29T11:05:00+00:00"/>
    <meta property="og:title" content="Kokių permainų reikia „Žalgiriui“?"/>
    <meta property="og:description" content="Kauno Žalgirio komanda fiksuoja penkių pralaimėjimų iš eilės seriją Eurolygoje - tiek pat nesėkmių paeiliui buvo patirta 2016 m. Top 16 etape, kai Šarūnas..."/>
  </head>
  <body>
    <article>
      <h1>Kokių permainų reikia „Žalgiriui“? </h1>
      <address>
        <time datetime="2019-11-29T11:05:00+00:00">29 Nov 2019, 11:05</time>
      </address>
      <p>Kauno „Žalgirio“ komanda fiksuoja penkių pralaimėjimų iš eilės seriją Eurolygoje – tiek pat nesėkmių paeiliui buvo patirta 2016 m. „Top 16“ etape, kai Šarūnas Jasikevičius perėmė ekipos vairą. Pats žaidimas bei kitos savaitės oponentas Maskvos CSKA nebyloja nieko apie šios atkarpos nutraukimą.</p>
      <p>Galima drąsiai sakyti, kad „Žalgiris“ atsidūrė tokioje situacijoje, kokioje per Š.Jasikevičiaus erą dar nėra buvęs. Praėjusiame sezone turėta 4 pralaimėjimų serija taip pat buvo skaudi, bet tada vaizdas aikštelėje buvo visiškai kitoks nei yra dabar.</p>
      <p>„Žalgiris“ ketvirtadienį Berlyne pralaimėjo dar vieną mačą, kurį „turėjo laimėti“. Tokių taškų kauniečiai jau šiame sezone praleido apsčiai – prieš Sankt Peterburgo „Zenit“, Pirėjo „Olympiacos“ ar Belgrado „Crvena Zvezda“. Toks „turi laimėti“ skaičiavimas yra natūralus, kadangi žalgiriečių pergalės išlepino sirgalius ir jie vėl dėlioja skaičius, kurie leistų pamatyti savo ekipą tarp aštuonių stipriausių Eurolygoje.</p>
      <p>REKLAMA</p>
      <p>Jeigu Dainius Adomaitis po pralaimėjimo Panevėžio „Lietkabeliui“ sakė, kad Vilniaus „Ryto“ nesėkmės yra skirtingos, tai „Žalgiris“ turi visiškai kitokią situaciją – pralaimima dėl tų pačių priežasčių. Per pastaruosius du mačus „Žalgiris“ sugebėjo pataikyti 5 tritaškius iš 44, kas yra 11,3 proc. Ketvirtadienį vienas Melih Mahmutoglu ar Janis Timma pataikė tiek pat kartų iš toli, kiek visi žalgiriečiai kartu sudėjus per 80 gryno žaidimo minučių.</p>
      <p>Berlyne „Žalgiris“ nuo pat dvikovos pradžios susidūrė su tuo, ką matėme Lietuvos krepšinio lygos („Betsafe–LKL“) mače prieš Utenos „Juventus“ – zonine gynyba. Tiesa, Aito Garcia Renesesas naudoja „box and 1 zone“ gynybą, kai keturi žaidėjai sustoja kvadratu, o vienas krepšininkas prižiūri varžovą asmeniškai. Taip matėme, kad asmeniškai buvo prižiūrimas K.C.Riversas ar Artūras Milaknis. Tokią sistemą praėjusio sezono Nacionalinės krepšinio asociacijos (NBA) finale prieš Oklando „Golden State Warriors“ nevengė naudoti ir čempionais tapusi Toronto „Raptors“.</p>
      <figure>
        <iframe src="https://www.youtube.com/embed/u29YylTLuSk" width="560" height="315" data-service="Youtube" scrolling="no"/>
      </figure>
      <p>REKLAMA</p>
      <p>ALBA taikyta zoninė gynyba visiškai sustabdė kauniečius, kurie per pirmą kėlinį sukrapštė vos 7 taškus. Kartais žalgiriečiai būdavo net pernelyg laisvi, tačiau vis tiek nesugebėdavo pataikyti į krepšį. Berlyno komanda neturi stiprios priekinės linijos, todėl pasirinko aiškią riziką – uždaryti baudos aikštelę ir rizikuoti ties tolimais metimais, kadangi akivaizdžiai matė, koks buvo varžovų pataikymas prieš „Crvena Zvezda“. Ir ALBA trenerių neišgąsdino tas 21/41 tritaškių pasirodymas prieš Alytaus „Sintek-Dzūkiją“. Tiek Žydrūnui Urbonui, tiek A.Renesesui rizika tikrai pasiteisino – ALBA pasiekė pergalė, o „Juventus“ kovojo su varžovais iki pat dvikovos pabaigos ir išvykoje nusileido tik 6 taškais – 80:86.</p>
      <p>Roko Giedraičio komanda ne tik naudoja minėtą zoninę gynybą, bet ir puikiai keisdavosi ginamaisiais arba taikydavo pagalbą iš stipriosios pusės. Zachas LeDay‘us buvo vienintelis priekinės linijos žaidėjas, kuris davė naudos komandai, bet ir jam buvo sudėtinga sprendimų priėmime, ką akivaizdžiai rodo net 6 prarasti kamuoliai. Amerikietis pasimesdavo prieš varžovų bandymus dvigubinti, kurie kartais likdavo tik pagąsdinsimais, taip siekiant priversti oponentą atmesti kamuolį.</p>
      <figure>
        <iframe src="https://www.youtube.com/embed/ERfWxKJY_nQ" width="650" height="366" data-service="Youtube" scrolling="no"/>
      </figure>
      <p>REKLAMA</p>
      <p>Rungtynės Berlyne tokios, kad vargiai galima pagirti bent jau vieną žaidėją. Turbūt aukščiausią balą galima parašyti Z.LeDay‘ui. Statistika gražiausiai atrodo Luko Lekavičiaus (12 tšk., 15 naud. bal.), tačiau jis daugumą taškų surinko mačo pabaigoje, o ir pats žaidimas buvo neužtikrintas, ką patvirtina ir absoliučiai blogiausias komandoje „plius/minus“ rodiklis – net minus 16.</p>
      <p>Akivaizdu, kad jeigu nesužaidžia ne 1 ar 2 žaidėjai, o visa komanda, tai jau byloja apie didesnes problemas nei sportinė forma – „Žalgiris“ yra duobėje. Ir toli įrodymų ieškoti nereikia – tas pats garsusis 5/44 pataikymas iš toli kalba apie tai, kadangi dauguma metimų buvo atlikta iš gerų situacijų. Situacija aiškiai beda pirštu į psichologiją. Panašiai, kaip būna žaidėjui per treniruotes pataikant baudas 9 iš 10, o per rungtynes įmetant vos 4 iš 10. Tuomet būna kalta tikrai ne metimo technika, o tiesiog psichologinis aspektas, ką yra pripažinęs ne vienas prastas baudų metikas.</p>
      <p>„Selekcija ir išsimetimai – geriau būti negali. Nežinau, ką padaryti, kad jie būtų dar laisvesni ir jų būtų daugiau laisvesnių. Nebus geriau“, – sakė Š.Jasikevičius.</p>
      <figure>
        <iframe src="https://www.youtube.com/embed/ZbIkfb7fEnQ" width="650" height="366" data-service="Youtube" scrolling="no"/>
      </figure>
      <p>REKLAMA</p>
      <p>„Žalgiris“ turi problemų paprastuose dalykuose, kurie būdavo jų stiprybė anksčiau – neatliekami deriniai po minutės pertraukėlės, žaidėjai pamiršta susitarimus gynyboje ar tiesiog prastai „skaito žaidimą“. Per minutės pertraukėlę girdėjome, kaip Š.Jasikevičius gana ironiškai Nigelui Hayesui priminė, kad reikia paskubėti, kadangi komanda atsilieka, dar buvo kalbama ir apie oponentų žaidėjų stipriąsias rankas, į kurias jų leisti negalima. Jau net nekalbame apie situacijas iki <i>bonuso </i>ir po <i>bonuso</i>. Skamba gana keistai, kai priekaištų yra dėl žaidimo gynyboje, kai komanda per du mačus praleidžia po 65 taškus, bet bėda tame, kad puolime nekompensuoja to ir įmeta tik po 60,5. Kaip tai buvo toli nuo to vidurkio, kurį ALBA leidžia varžovams įmesti į savąjį krepšį – jis siekė 88,5 taško.</p>
      <p>Buvo tikimasi, kad K.C.Riversas taps gaivaus oro gūsiu ir tokias viltis dar labiau sustiprino jo pasirodymas prieš „Dzūkiją“, bet Berlyne amerikietis tarsi užsikrėtė nuo komandos draugų ir prametė visus 4 tritaškius bei surinko -1 naudingumo balą. Daug kritikos strėlių skrieja į Artūrą Milaknį, kuris ant parketo išbuvo 23 minutes, bet prametė visus 5 tritaškius iš surinko -1 naudingumo balą. Jam esant aikštelėje „Žalgiris“ varžovams leido įmesti net 11 taškų daugiau – tai antras blogiausias rezultatas komandoje po jau minėto L.Lekavičiaus. A.Milaknis vis prasčiau žaidžia gynyboje, kur varžovai nuolat atakuoja jį, o snaiperis nesugeba net padaryti taktinės pražangos. Gaila, kad Marius Grigonis dėl traumos iškrito keliems mėnesiams ir jo tikrai labai stigs, bet „Žalgiris“ turės kapstytis ir be savo bebaimio kario.</p>
      <p>REKLAMA</p>
      <p>Akivaizdu, kad „Žalgiriui“ reikia kažką daryti, kadangi žaidėjų galvos yra nuleistos žemai ir progreso nuo rungtynių su „Crvena Zvezda“ nėra. Atrodė, kad „Dzūkijos“ sutriuškinimas turėjo pakelti žaidėjų moralę, bet nuo pat pirmų minučių „Mercedes-Benz“ arenoje matėme susikausčiusius žaidėjus.</p>
      <slideshow>
        <figure>
          <img src="https://static3.krepsinis.net/Uploads/Static/Images/211x114/3/9f/de/22/9fde22a4e1f86cab3e42be25b37b2eec.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/b7/0e/a2/70/b70ea2704571312cad54970603ba1b9c.jpg"/>
        </figure>
        <figure>
          <img src="https://static2.krepsinis.net/Uploads/Static/Images/211x114/3/94/3a/89/943a89cc02e4942fd1f3b0976b1b0eba.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/d4/6d/e7/ca/d46de7ca8e39cb79b6d26d77ceb93625.jpg"/>
        </figure>
        <figure>
          <img src="https://static3.krepsinis.net/Uploads/Static/Images/211x114/3/94/f6/bf/94f6bfec065fbfa92673d97aaa236083.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/af/42/d1/9c/af42d19c9898daf340038b28dd8329b0.jpg"/>
        </figure>
        <figure>
          <img src="https://static3.krepsinis.net/Uploads/Static/Images/211x114/3/44/fb/e7/44fbe71c06276388afe0b70dd5bc1a68.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/7c/3a/00/56/7c3a00563935f493689f055dcca97402.jpg"/>
        </figure>
        <figure>
          <img src="https://static2.krepsinis.net/Uploads/Static/Images/211x114/3/1d/87/31/1d8731c6be70e5492fda5bd9347be77c.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/3a/43/0d/6f/3a430d6fb2f81ca3a3bb14a245e6f111.jpg"/>
        </figure>
        <figure>
          <img src="https://static2.krepsinis.net/Uploads/Static/Images/211x114/3/39/56/94/39569434d11680352a14b2cc257b8fe2.jpg?v=3.00.008&amp;t=cr&amp;s=211x114&amp;m=3&amp;f=/Uploads/UGallery/photos/e5/70/99/23/e57099238168c50dece96eb58fa16dfe.jpg"/>
        </figure>
        <figcaption>NUOTRAUKOS: Eurolyga: ALBA – „Žalgiris“ (15 nuotraukų)</figcaption>
      </slideshow>
      <p>REKLAMA</p>
      <p>Turint omenyje, kad „Žalgiris“ gana ilgai neturės M.Grigonio, galima tikėtis, kad atvyks dar vienas žaidėjas. Ar tai gali būti įžaidėjas? Turbūt būtų logiškas ėjimas turėti aikštės generolą ir šiuo metu vienintelis realus variantas yra Leo Westermannas. Prancūzas Stambulo „Fenerbahče“ komandoje yra epizodinis žaidėjas, o pastaruoju metu dėl traumos apskritai nežaidžia. Galbūt Željko Obradovičius norės stiprinti gynėjų grandį ir būtent šis įžaidėjas bus priverstas palikti komandą. Nuo gruodžio 22 dienos vienoje Eurolygos ekipoje pažaidęs krepšininkas galės išbėgti ant parketo jau su kitos komandos apranga. Žinoma, kad L.Westermannas yra kamuojamas traumų ir tai būtų savotiška loterija, ar jis bus sveikas ir pasiruošęs, tačiau kartais reikia rizikuoti ir tikėtis sėkmės. Juolab, kad rinkoje vargu, ar bus kitas variantas įžaidėjo pozicijoje, kuris atitiks Š.Jasikevičiaus reikalavimus ir sugebės greitai duoti naudos bei perprasti visą sistemą.</p>
      <p>Jeigu ne įžaidėjas, galbūt tuomet „Žalgiriui“ reikėtų energetinio žaidėjo priekinėje linijoje, koks buvo Aaronas White‘as. N.Hayesas kol kas sužibėjo vos dvejose rungtynėse, Jockas Landale‘as – trejose, o iš 35-erių Pauliaus Jankūno daugiau reikalauti nebegalime ir nepaisant to, kad jis yra vienas brangiausių komandos žaidėjų. Martinas Gebenas yra Eurolygos debiutantas ir gali būti naudingas tik tam tikrose atkarpose, bet jis dar nėra lemiamų minučių žaidėjas. Akivaizdu, kad kol kas iš priekinės linijos viltis pateisina tik Z.LeDay‘us. Galbūt dar vienas atletiškas ir gerai nugara žaidžiantis krepšininkas pridėtų „Žalgiriui“ taip reikiamos jėgos po krepšiais.</p>
      <p>REKLAMA</p>
      <p>Ar galime kalbėti apie vyr. trenerio pakeitimą? Turbūt, kad ne. Greičiau „Fenerbahče“ pakeistų Ž.Obradovičių nei „Žalgiris“ Š.Jasikevičių, kuris savo darbu užsitarnavo sirgalių pagarbą ir turi didžiulį pasitikėjimo kreditą klubo vadovų akyse. Ar Š.Jasikevičius keis savo sistemą? Irgi vargu. Tas braižas veikė kelis sezonus iš eilės net ir praėjusiame, kai komanda buvo duobėje ir demonstravo nerezultatyvų žaidimą, treneris kartojo, kad su šita sistema tai yra viena geriausiai puolančių komandų Europoje.</p>
      <p>„Žinau, kad su visa mūsų sistema mes esame viena geriausiai puolančių komandų Eurolygoje. Galbūt ne šiai dienai“, – šių metų sausio 13-ąją sakė strategas.</p>
      <p>Kokių permainų reikia „Žalgiriui“?</p>
      <figure>
        <img src="https://static2.krepsinis.net/Uploads/Static/Images/324x216/3/e5/88/20/e58820922103f988eda05ac87e9af900.jpg?v=3.00.008&amp;t=cr&amp;s=324x216&amp;m=3&amp;f=/Uploads/Survey/photos/c2/86/c2/9f/c286c29feaff4b3970c64b319f618d81.jpg"/>
      </figure>
      <p>Permainų nereikia – viskas išsispręs komandos viduje 800 balsų Balsuoti</p>
      <figure>
        <img src="https://static2.krepsinis.net/Uploads/Static/Images/324x216/3/57/91/d7/5791d79d5fad4dcdf085572f670a40a1.jpg?v=3.00.008&amp;t=cr&amp;s=324x216&amp;m=3&amp;f=/Uploads/Survey/photos/36/02/c2/aa/3602c2aa756d3add27eb9c21d575e521.jpg"/>
      </figure>
      <p>Reikia keisti žaidimo sistemą 765 balsai Balsuoti</p>
      <figure>
        <img src="https://static2.krepsinis.net/Uploads/Static/Images/324x216/3/ad/4b/f6/ad4bf6265b56dcf456578b9e3754f68f.jpg?v=3.00.008&amp;t=cr&amp;s=324x216&amp;m=3&amp;f=/Uploads/Survey/photos/27/87/c4/6a/2787c46a069250dd4cf0ed91f87c0ae2.jpg"/>
      </figure>
      <p>Reikia įsigyti įžaidėją 3503 balsai Balsuoti</p>
      <figure>
        <img src="https://static3.krepsinis.net/Uploads/Static/Images/324x216/3/a1/5b/f9/a15bf90f9ee31a3c1d6f9c6688fb4412.jpg?v=3.00.008&amp;t=cr&amp;s=324x216&amp;m=3&amp;f=/Uploads/Survey/photos/ab/28/69/28/ab286928c12761e1a7f8c9c32635c137.jpg"/>
      </figure>
      <p>Papildymo reikia priekinėje linijoje 747 balsai Balsuoti Balsuodami sutinkate su taisyklėmis. Daugiau informacijos <a href="https://www.krepsinis.net/balsavimo-taisykles">čia</a>. REKLAMA</p>
      <p>Galima daryti išvadą, kad galbūt „Žalgiris“ tiesiog pasirinko netinkamus atlikėjus šiai sistemai? Kūrėjas Š.Jasikevičiaus schemose yra itin svarbus, o tokio lygio kaip L.Westermannas, Kevinas Pangosas ar Vasilije Micičiaus kūrėjo dabar nėra. Thomasas Walkupas atlieka savo funkcijas, žino, kur reikia nusiųsti kamuolį, bet jis yra atlikėjas, užduočių vykdytojas, bet neturi tos kūrybinės gyslelės.</p>
      <p>Centras taip pat yra labai svarbus komponentas, bet J.Landale‘as labiau nori mesti tritaškį, bet ne stumdytis po krepšiais, o Z.LeDay‘us dar nėra Brandonas Daviesas ir galbūt tokiu netaps. Galbūt vieną dieną teks pripažinti, kad prašauta buvo ne tik su Alexu Perezu, bet ir su dar 2 legionieriais? Ir tai nebūtų nieko stebėtino, kadangi „Žalgiris“ su ribotu biudžetu negali visada pataikyti su 4 žaidėjais iš 5. Net ir didelius išteklius turinčios komandos pasirenka netinkamus krepšininkus. Taip CSKA atsiduria Ronas Bakeris ar „AX Armani“ papildo Shelvinas Mackas.</p>
      <p>„Žalgiris“ gali susitvarkyti su situacija ir neatlikęs jokių drastiškų permainų. Galbūt užteks komandos susirinkimo ir visų nuoširdaus išsikalbėjimo, galbūt pakaks vienerių rungtynių, kur žaidėjai labiau atsipalaiduos ir jų neslėgs įtampa. Tokiu maču galėtų tapti kitos savaitės išvyka į Maskvą ir dvikova su CSKA, kur tikrai „Žalgiris“ bus laikomas visišku <i>underdogu</i>.</p>
      <p>REKLAMA</p>
      <p>Akivaizdu, kad „Žalgiris“ yra situacijoje, kurioje dar niekada nėra buvęs per Š.Jasikevičiaus erą ir dabar bus įdomu stebėti, kokiais būdais bus bandoma lipti iš šios duobės bei stiebtis į viršų. O jeigu to ir nepavyks padaryti, galbūt bus geras laikas atsinaujinti ir atsisakyti kai kurių brangiai kainuojančių veteranų juos pakeičiant žaidėjais, kurie komandai duotų kur kas daugiau naudos, nors ir turėtų užsienietišką pasą.</p>
      <figure>
        <iframe src="https://www.youtube.com/embed/tB88m9SacGQ" width="650" height="366" data-service="Youtube" scrolling="no"/>
      </figure>
    </article>
  </body>
</html>