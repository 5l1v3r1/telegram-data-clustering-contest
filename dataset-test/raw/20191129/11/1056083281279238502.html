<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805259/%D9%85%D8%B3%D8%A6%D9%88%D9%84%D8%A7%D9%86-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D9%85%D8%B9%DB%8C%D8%B4%D8%AA%DB%8C-%D9%88-%D8%A7%DB%8C%D8%AC%D8%A7%D8%AF-%D8%A7%D8%B4%D8%AA%D8%BA%D8%A7%D9%84-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:44:09+00:00"/>
    <meta property="og:title" content="مسئولان حل مشکلات معیشتی و ایجاد اشتغال را جدی بگیرند"/>
    <meta property="og:description" content="ایسنا/قزوین امام جمعه قزوین در خطبه‌های نماز جمعه گفت: یکی از وظایفی که مسئولان بر عهده دارند این است که به فکر معیشت مردم بوده و در ایجاد اشتغال جدی باشند؛ اگرچه تلاش‌هایی صورت می‌گیرد اما تلاش‌های فعلی کافی نیست."/>
  </head>
  <body>
    <article>
      <h6 class="kicker">امام‌ جمعه قزوین:</h6>
      <h1>مسئولان حل مشکلات معیشتی و ایجاد اشتغال را جدی بگیرند</h1>
      <address>
        <time datetime="2019-11-29T11:44:09+00:00">29 Nov 2019, 11:44</time>
      </address>
      <p>ایسنا/قزوین امام جمعه قزوین در خطبه‌های نماز جمعه گفت: یکی از وظایفی که مسئولان بر عهده دارند این است که به فکر معیشت مردم بوده و در ایجاد اشتغال جدی باشند؛ اگرچه تلاش‌هایی صورت می‌گیرد اما تلاش‌های فعلی کافی نیست.</p>
      <p>آیت‌الله عبدالکریم عابدینی در خطبه‌های این هفته نماز جمعه قزوین که در مسجدالنبی(ص) برگزار شد، با اشاره به طرح سازمان ملل برای تقسیم فلسطین به دو منطقه عربی و یهودی در سال ۱۹۴۷، اظهار کرد: سازمان مللی که باید مدافع حقوق ملت‌ها باشد، مدافع حقوق یهودی‌ها و صهیونیست‌ها شده و در همان سال روز جهانی فلسطین و همبستگی مردم دنیا با ملت فلسطین مطرح شد.</p>
      <p>وی با اشاره به تعرض به کنسولگری ایران در نجف اشرف تأکید کرد: تعرض به کنسولگری ایران در نجف اشرف هرکسی را ناراحت می‌کند اما این اتفاق سکه‌ای است دو رو که باید روی دیگر آن نیز مورد تجزیه و تحلیل قرار گیرد.</p>
      <p>نماینده ولی فقیه در استان قزوین ادامه داد: آن روی دیگر سکه این است که اگر جمهوری اسلامی در جهان اسلام و دنیای مستضعفان هیچ تأثیری نداشت، کسی با ما کاری نداشت؛ وقتی اثر جمهوری اسلامی را می‌بینند و پیشرفت و قدرت روزافزون آن را تماشا می‌کنند، مجبور هستند دست به هر اقدامی بزنند.</p>
      <p>امام جمعه قزوین با تأکید بر اینکه این اتفاقات تحکیم بین ملت‌های ایران و عراق را جدی‌تر می کند، افزود: وزیر امور خارجه عراق از جمهوری اسلامی ایران به‌خاطر تخلف سعودی‌ها و نفوذ اشرار غذرخواهی و بر برادری خود تأکید کرد.</p>
      <p>
        <b>محبت بین مردم ایران و عراق از بین نخواهد رفت</b>
      </p>
      <p>وی گفت: این اتفاقات باعث نمی شود که محبت بین مردم ایران و عراق از میان برود بلکه هر روز این محبت‌ها تقویت می‌شود چرا که هر دو ملت می‌دانند کسانی که تلاش می‌کنند بر روابط دو ملت آسیب وارد کنند، از جنس داعشی‌ها هستند، همان داعشی که با اراده رهبر فرزانه انقلاب خاموش شد.</p>
      <p>به گزارش ایسنا، عابدینی بیان کرد: جا دارد این گستاخی رژیم خود فروخته سعودی و خدمتی که به صهیونیست‌ها، آمریکایی‌ها و جسارتی که به شهر مقدس نجف و کنسولگری جمهوری اسلامی می‌کنند با پاسخ قاطع همراه شود.</p>
      <p>وی در ادامه با اشاره به حضور با بصیرت و نجیبانه مردم در خیابان‌ها و حمایت از رهبری و نظام، اظهار کرد: مردم در شهر قزوین و شهرهای اطراف استان و کشور نشان دادند که ما در مقابل دشمنان ملتی یکپارچه هستیم و اجازه نمی‌دهیم اشرار با آتش زدن بانک‌ها و مراکز تجاری، نظم و امنیت کشور را برهم بزنند.</p>
      <p>نماینده ولی فقیه در استان قزوین با تشریح وظایف مسئولان در مقابل ملت، تصریح کرد: یکی از وظایفی که مسئولان بر عهده دارند این است که به فکر معیشت مردم باشند و در ایجاد اشتغال جدی باشند؛ اگرچه تلاش‌هایی صورت می‌گیرد اما تلاش‌های فعلی کافی نیست و مردم نیازمند شغل هستند.</p>
      <p>امام جمعه قزوین افزود: مردم ما غیرت دارند، عاقل هستند، کرامت دارند، آماده انجام کار هستند و اگر زمینه برایشان فراهم کنیم، تولید کنندگان توانمندی هستند و جوانان دانشمند ما در عرصه‌های تولید نیز پیشگام خواهند شد.</p>
      <p>وی یادآور شد: امام خمینی(ره) فرمودند عبادتی بالاتر از خدمت به محرومان وجود ندارد و رهبر معظم انقلاب تأکید کردند مهمترین وظیفه نظام جمهوری اسلامی کوشش برای رفع فقر و محرومیت در جامعه و حمایت از طبقات مستضعف و محروم است و بنده معتقدم علاج مشکلات کشور، ترویج تولید داخلی در بخش‌های مختلف است.</p>
      <p>خطیب جمعه قزوین بیان کرد: جامعه جوان ما در کار و تلاش بسیار توانمند هستند و تخصص بسیار بالایی دارند، دولت هم باید از خام فروشی دست برداشته و با مبارزه علیه رانت و اختلاس، تمام قد به میدان تولید ملی بیاید؛ آن زمان است که دیگر گرانی و فقر دیده نمی‌شود و بهانه‌ای در دست دشمنان برای آشوب و جنگ قرار نمی‌گیرد.</p>
      <p>انتهای پیام</p>
    </article>
  </body>
</html>