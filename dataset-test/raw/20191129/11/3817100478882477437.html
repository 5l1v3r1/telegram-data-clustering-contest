<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/suspilstvo/vinnitsika-miska-rada-popovnilas-dvoma-novimi-deputatami-foto"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-29T11:53:11+00:00"/>
    <meta property="og:title" content="Вінницька міська рада поповнилась двома новими депутатами (Фото)"/>
    <meta property="og:description" content="Сьогодні, 29 листопада, відбулись зміни у складі Вінницької міської ради. На черговій сесії достроково припинили повноваження двох місцевих обранців. Андрія Очеретного - через затвердження на посаду заступника міського голови, Ігоря Скоромного - через роботу несумісну з депутатською діяльністю. Цього ж дня відбулось позачергове засідання. На ньому представили нових депутатів - Сергія Кушніра та Дмитра Миру."/>
  </head>
  <body>
    <article>
      <h1>Вінницька міська рада поповнилась двома новими депутатами (Фото)</h1>
      <address>
        <time datetime="2019-11-29T11:53:11+00:00">29 Nov 2019, 11:53</time>
      </address>
      <p>
        <b>Сьогодні, 29 листопада, відбулись зміни у складі Вінницької міської ради. На черговій сесії достроково припинили повноваження двох місцевих обранців. Андрія Очеретного - через затвердження на посаду заступника міського голови, Ігоря Скоромного - через роботу несумісну з депутатською діяльністю. Цього ж дня відбулось позачергове засідання. На ньому представили нових депутатів - Сергія Кушніра та Дмитра Миру.</b>
      </p>
      <p>Про це повідомляють у Вінницькій міській раді.</p>
      <p>Андрій Очеретний та Ігор Скоромний були депутатами Вінницької міської ради 6 та 7 скликань. На сьогоднішній черговій сесії депутати проголосували за складання ними депутатських повноважень, враховуючи їх особисті заяви та висновок  постійної комісії міської ради з питань законності, депутатської діяльності і етики. </p>
      <p><i>"На сьогоднішній день моїм розпорядженням Андрій Очеретний призначений в.о. заступника міського голови, він працює в напрямку – фінанси, економіка, інвестиції, мале і середнє підприємництво, виробництво тощо. Якщо говорити про Ігоря Скоромного, то у зв’язку з переходом на іншу важливу роботу, несумісну з депутатською діяльністю, він написав цю заяву. Хочу подякувати Андрію Михайловичу та Ігорю Олександровичу за плідну і конструктивну роботу на округах"</i>, - зазначив міський голова Сергій Моргунов.</p>
      <p>Два рішення сьогоднішньої позачергової сесії, за які проголосував депутатський корпус, стосувались змін у постійних комісіях міської ради. Зокрема, головою постійної комісії міської ради з питань промисловості, підприємництва, транспорту, зв’язку та сфери послуг замість Андрія Очеретного відтепер буде Роман Андронійчук. І до складу цієї ж комісії включено Сергія Кушніра. А Дмитро Мира включений замість Ігоря Скоромного до постійної комісії міської ради з питань містобудування, будівництва, земельних відносин та охорони природи.</p>
      <p>Крім того, депутати проголосували за затвердження Андрія Очеретного на посаді заступника міського голови, а також за включення його до складу виконкому міської ради. </p>
      <p>
        <i>
          <b>Довідково:</b>
        </i>
      </p>
      <p>Сергій Кушнір 1981 року народження. У 2003 році закінчив Одеську державну академію будівництва та архітектури. У 2015 році  закінчив Одеський регіональний інститут державного управління Національної академії державного управління при Президентові України, здобув кваліфікацію магістра водних ресурсів та державного управління.</p>
      <p>У квітні-жовтні 2016 року працював на посаді керівника Служби Віце-прем’єр-міністра України. 2016–2017 роки – заступник Міністра Кабінету Міністрів України. У 2017 році призначений заступником Державного секретаря Кабінету Міністрів України. Має 3-й ранг державного службовця. Нагороджений Почесною грамотою Кабінету Міністрів України.</p>
      <p>Дмитро Мира народився  у м. Ямпіль Вінницької області у 1989 році. У 2012-му закінчив Вінницький державний педагогічний університет ім. М. Коцюбинського та отримав диплом за спеціальністю «вчитель математики та економіки». З 2014-го – голова  Вінницької молодіжної ради. Професійну діяльність розпочав у 2012 році педагогом-організатором Центру підліткових клубів за місцем проживання. З 2014 по 2016 рр. – завідувач відділом організаційно-масової роботи КЗ «Центру підліткових клубів за місцем проживання». З вересня 2016-го – призначений на посаду директора цього закладу. </p>
      <figure>
        <img src="https://vinbazar.com/sites/default/files/newfiles/2019-11/screenshot_1_51.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/screenshot_3_26.jpg"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>