<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/jake-jsou-nase-prvni-dojmy-z-xiaomi-mi-note-10-s-5-fotoaparatem-39539"/>
    <meta property="og:site_name" content="mobilenet.cz"/>
    <meta property="article:published_time" content="2019-11-29T11:15:00+00:00"/>
    <meta property="og:title" content="Jaké jsou naše první dojmy z Xiaomi Mi Note 10 s 5× fotoaparátem?"/>
    <meta property="og:description" content="Designem se Mi Note 10 velmi podobá Huawei P30 Pro Displej se opravdu povedl, má krásně živé barvy i vysokou maximální svítivost Uvnitř najdeme Snapdragon 730 se 6 GB RAM LPDDR4X Na zádech je pět fotoaparátů v čele se 108Mpx snímačem"/>
  </head>
  <body>
    <article>
      <h1>Jaké jsou naše první dojmy z Xiaomi Mi Note 10 s 5× fotoaparátem?</h1>
      <address><time datetime="2019-11-29T11:15:00+00:00">29 Nov 2019, 11:15</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Designem se Mi Note 10 velmi podobá Huawei P30 Pro <br/>   •  Displej se opravdu povedl, má krásně živé barvy i vysokou maximální svítivost <br/>   •  Uvnitř najdeme Snapdragon 730 se 6 GB RAM LPDDR4X <br/>   •  Na zádech je pět fotoaparátů v čele se 108Mpx snímačem</b>
      </p>
      <p>První sériově vyráběný smartphone se 108Mpx fotoaparátem dorazil do redakce a než vám přineseme podrobnou recenzi, podělíme se s vámi o naše první dojmy. Po vytažení smartphonu z černé krabičky zde dále najdete silikonové ochranné pouzdro, kabel typu USB-A/USB-C, ale hlavně masivní nabíjecí adaptér s výkonem 30 W. Tím se dostáváme k první velké přednosti tohoto smartphonu, kterou je nepochybně baterie o nadprůměrné kapacitě 5 260 mAh. Tu se navíc výrobci podařilo vměstnat do těla relativně průměrného telefonu.</p>
      <slideshow>
        <figure>
          <img src="https://cdn.24net.cz/1/obrazek/xiaomi-mi-note-10-309454/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309455/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309456/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309457/614w"/>
        </figure>
      </slideshow>
      <p>První, co vás zaujme při zhlédnutí <a href="https://mobilenet.cz/katalog/xiaomi-mi-note-10">Xiaomi Mi Note 10</a>, je poměrně velká podobnost s <a href="https://mobilenet.cz/katalog/huawei-p30-pro">Huawei P30 Pro</a>. Při pohledu na přední stranu je poměrně těžké je od sebe rozeznat – mají totiž podobné rozměry a disponují kapkovitým výřezem i čtečkou otisků prstů v displeji. OLED obrazovka má rovněž shodnou uhlopříčku 6,47 palce i poměr stran 19,5:9. Displej se Xiaomi mimochodem opravdu povedl a z krátkého používání na nás zapůsobily krásně živé barvy i vysoká maximální svítivost. Snad všichni potenciální zájemci navíc ocení zvýšenou ochranu v podobě Corning Gorilla Glass 5, kterou najdeme i na zádech.</p>
      <figure>
        <iframe data-src="https://twitter.com/Xiaomi/status/1195642666379350017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nezapomnělo se dokonce ani na optickou čtečku otisků prstů, která při skenování otisku svítí velmi jasným bílým světlem. Odemykání působí spolehlivě a problém by čtečce neměly dělat ani zmrzlé či zcela suché prsty. Telefon se v dlani drží velmi příjemně a umístění čtečky se zdá být ideální.</p>
      <related>
        <h4>Přečtěte si také</h4>
        <a href="https://mobilenet.cz/clanky/dalsi-patent-od-xiaomi-ukazuje-skladaci-telefon-se-ctyrmi-fotoaparaty-39495"/>
      </related>
      <p>Při bližším zkoumání konstrukce, která je opět extrémně podobná Huawei P30 Pro (například zkosená horní a spodní strana), si lze všimnout přítomnosti 3,5mm jacku, což se již u dnešních novinek v této cenové kategorii jen tak nevidí a výrobce si za to zaslouží pochvalu. Evidentně lze při troše snahy najít dostatek prostoru a přitom do telefonu vměstnat obrovskou baterii. Uvnitř dále najdeme výkonný, ale úsporný Snapdragon 730 doplněný o 6 GB LPDDR4X operační paměti a 128GB úložiště. Že telefon reaguje na všechny povely bleskurychle a během používání jsme nemuseli na nic čekat, pravděpodobně ani není potřeba uvádět.</p>
      <figure>
        <iframe data-src="https://twitter.com/Xiaomi/status/1194917890564202498?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hlavním esem v rukávu novinky má být však pochopitelně pětinásobný fotoaparát v čele se 108Mpx snímačem, kterému nechybí OIS ani technologie skládání čtyř pixelů do jednoho. Jedná se o čip Samsung HMX a z prvních testů se výsledky nezdají být vůbec špatné. Dokonce ani doba pořizování 108Mpx snímku není tak dlouhá, jak bychom čekali. Na to, jak telefon fotí, se však podrobněji zaměříme až v recenzi nebo samostatném článku věnovanému fotografiím.</p>
      <slideshow>
        <figure>
          <img src="https://cdn.24net.cz/1/obrazek/xiaomi-mi-note-10-309450/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309451/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309452/614w"/>
        </figure>
        <figure>
          <img src="https://cdn.24net.cz/1/obrazek/xiaomi-mi-note-10-309453/614w"/>
        </figure>
      </slideshow>
      <p>Na zádech je dále dedikovaný portrétní objektiv s rozlišením 12 megapixelů a dvojnásobným optickým zoomem, ultraširokoúhlý objektiv s rozsahem 117 stupňů a rozlišením 20 megapixelů nebo poměrně populární makro objektiv o rozlišení 2 megapixelů. Posledním z pětice je 5Mpx teleobjektiv s OIS a 10× hybridním zoomem. Přestože má fotoaparát telefonu úctyhodných 108Mpx, video lze natáčet nejvýše ve 4K při 30 FPS. Nechybí však alespoň zpomalený záznam o 960 snímcích za sekundu v HD rozlišení. Zapomenout nesmíme ani na 32Mpx selfie kamerku, která rovněž podporuje technologii skládání čtyř pixelů do jednoho a natáčení videa v rozlišení 1080p při 30 FPS.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-mi-rabbit-childrens-watch-2s-jsou-smartwatch-pro-deti-39525"/>
      </related>
      <p>Vůbec nejzajímavější na celém smartphonu je však dost možná cena, která startuje přibližně na 15 tisících korunách za variantu 6GB RAM + 128GB úložiště. Jak se Xiaomi Mi Note 10 povede na trhu se teprve ukáže, již nyní nám však můžete pokládat vaše dotazy, na které se pokusíme během testování odpovědět.</p>
      <h3>Technické parametry Xiaomi Mi Note 10 128+6 GB</h3>
      <p>
        <a href="https://mobilenet.cz/katalog/xiaomi-mi-note-10/specifikace/1286-gb">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>157,8 × 74,2 × 9,7 mm, 208 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>Super AMOLED, 6,47" (2 340 × 1 080 px)</td>
        </tr>
        <tr>
          <th>Fotoaparát</th>
          <td>108 Mpx, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 730, CPU: 2×2,2 GHz + 6×1,8 GHz, GPU: Adreno 618</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano</td>
        </tr>
        <tr>
          <th>Akumulátor</th>
          <td>5 260 mAh, bezdrátové nabíjení: ?, doba nabíjení: 1:05 hodin</td>
        </tr>
        <tr>
          <th>Dostupnost</th>
          <td>listopad 2019, <a href="https://www.srovname.cz/xiaomi-mi-note-10-lte-128gb-zelena/srovnani-cen/k.4486652">13 989 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/zpravy-ze-zahrobi-petioke-xiaomi-a-dalsi-zpravy-tydne-mnews-39422"/>
        <a href="https://mobilenet.cz/clanky/xiaomi-mi-note-10-je-tady-jde-o-dvojce-modelu-cc9-pro-s-5-fotoaparaty-39370"/>
        <a href="https://mobilenet.cz/clanky/zaciname-testovat-redmi-note-8t-s-4-fotoaparatem-i-nfc-ptejte-se-co-vas-zajima-39412"/>
        <a href="https://mobilenet.cz/clanky/jake-jsou-nase-prvni-dojmy-z-extravagatniho-xiaomi-mi-9t-s-vyjizdeci-kamerkou-38308"/>
        <a href="https://mobilenet.cz/clanky/do-redakce-dorazil-redmi-7-by-xiaomi-postrach-telefonu-v-segmentu-do-ctyr-tisic-korun-38045"/>
        <a href="https://mobilenet.cz/clanky/prodejni-trhak-redmi-note-7-dorazil-k-nam-do-redakce-jake-jsou-prvni-dojmy-37778"/>
      </related>
    </article>
  </body>
</html>