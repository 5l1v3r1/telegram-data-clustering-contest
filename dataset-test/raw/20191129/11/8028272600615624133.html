<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://edge9.hwupgrade.it/news/innovazione/ibm-inaugurato-a-rieti-l-innovation-center-per-l-innovazione-e-la-competitivita-delle-imprese_85787.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-29T11:41:01+00:00"/>
    <meta property="og:title" content="IBM: inaugurato a Rieti l’Innovation Center, per l’innovazione e la competitività delle imprese"/>
    <meta property="og:description" content="Lo scorso 26 novembre, IBM ha inaugurato l'Innovation Center di Rieti, nuovo polo per la ricerca e lo sviluppo di nuove professionalità e competenze e di soluzioni digitali d'avanguardia. Il progetto è supervisionato da Sistemi Informativi e co-finanziato dal Ministero dello Sviluppo Economico e dalla Regione Lazio."/>
  </head>
  <body>
    <article>
      <h1>IBM: inaugurato a Rieti l’Innovation Center, per l’innovazione e la competitività delle imprese</h1>
      <address><time datetime="2019-11-29T11:41:01+00:00">29 Nov 2019, 11:41</time> by <a rel="author">Pasquale Fusco</a></address>
      <p>
        <b>Lo scorso 26 novembre, IBM ha inaugurato l'Innovation Center di Rieti, nuovo polo per la ricerca e lo sviluppo di nuove professionalità e competenze e di soluzioni digitali d'avanguardia. Il progetto è supervisionato da Sistemi Informativi e co-finanziato dal Ministero dello Sviluppo Economico e dalla Regione Lazio.</b>
      </p>
      <p>Lo scorso martedì, 26 novembre, <b>IBM</b> ha inaugurato il nuovo <b>Innovation Center</b> di <b>Rieti</b>, che avrà l’obiettivo di promuovere la trasformazione digitale di piccole e grandi imprese, riservando particolare attenzione ad alcuni settori specifici dell’industria. Il progetto è stato supervisionato da<b> Sistemi Informativi</b>, società del Gruppo IBM, ed è co-finanziato dal <b>Ministero dello Sviluppo Economico e dalla Regione Lazio</b> per un investimento totale di <b>18 milioni di euro</b>.</p>
      <p>
        <b>Il nuovo Centro IBM di Rieti per lo sviluppo di nuove professionalità</b>
      </p>
      <p>Il duplice obiettivo del nuovo polo di Rieti, nato nel 2019, prevede da un lato la creazione di un’unità operativa focalizzata sulla <b>ricerca e lo sviluppo di soluzioni tecnologiche all’avanguardia</b>, con la collaborazione della Sabina Universitas e di altre università regionali; dall’altro lato c’è la cooperazione in un contesto economico, e sociale, complesso, al fine di ricostruire e<b> rilanciare le figure professionali</b> del territorio reatino, gravemente colpito dal terremoto del 2016.</p>
      <p><i>“Questa iniziativa si inserisce nel programma Accelera Italia che IBM sta portando avanti da mesi nel nostro Paese. Ed è anche un esempio positivo di cosa significa concretamente ‘fare sistema’, coinvolgendo le Istituzioni, le imprese del territorio, le università e le giovani generazioni per favorire l’innovazione e lo sviluppo di nuove professionalità che integrino le tecnologie esponenziali ormai essenziali per essere competitivi in uno scenario globale”</i>.</p>
      <p>Sono le parole di <b>Enrico Cereda</b>, Presidente e Amministratore Delegato di <b>IBM Italia</b>. Secondo i piani della compagnia, i progetti e i team di Rieti sfrutteranno tecnologie di ultima generazione - quali Blockchain, Intelligenza Artificiale e Internet of Things (IoT) - per affiancare le aziende provenienti da diversi settori. La squadra del Centro IBM potrà quindi migliorare l’esperienza degli utenti nell’uso di servizi o nelle fasi di acquisto, automatizzare i processi aziendali attraverso l’IA e utilizzare il Cloud per modernizzare le soluzioni infrastrutturali dei clienti.</p>
      <p><i>“</i><i>Il ruolo di IBM Services, la divisione dedicata alla trasformazione strategica e digitale delle aziende, insieme all’esperienza di Sistemi Informativi, è stato essenziale per la nascita di questa iniziativa”</i>, sottolinea <b>Rolando Neiger</b>, General Manager Global Business Services Italy. Neiger ha poi aggiunto: <i>“Diversi progetti, basati sulle tecnologie più avanzate e già in fase di sviluppo, sono la testimonianza delle grandi potenzialità di crescita di questo territorio”</i>. </p>
      <p>
        <b>I progetti dell’IBM Innovation Center per i settori dell’industria</b>
      </p>
      <p>Come dicevamo, il polo di <b>Rieti</b> si focalizzerà su determinati settori industriali, quelli dove<b> Sistemi Informativi</b> possiede competenze funzionali qualificanti. Parliamo dunque di <b>pubblica amministrazione</b>, <b>banche </b>ed<b> assicurazioni</b> e <b>travel &amp; transportation</b>, ambiti in cui l’Innovation Center potrà offrire le proprie competenze e know-how per soddisfare le richieste delle imprese e dare una risposta concreta ai più recenti trend di mercato. </p>
      <p>Per quanto concerne la <b>pubblica amministrazione</b>, il <b>Centro IBM</b> sta attualmente lavorando all’automazione dei processi, alla digitalizzazione dei servizi e alla relativa accessibilità mediante i nuovi canali digitali, che propongono una User Experience più immediata. Nell’ambito del <b>travel &amp; transportation</b> sono in programma alcuni progetti innovativi, che includono soluzioni e-ticket e la pianificazione integrata dei viaggi tramite un’apposita app per smartphone, che diventa così un’unica interfaccia per la gestione dell’itinerario e per il controllo dello stato del servizio e della circolazione.</p>
      <p>I progetti indirizzati al <b>settore bancario</b> prevedono soluzioni di Big Data Analytics, Vigilanza e gestione del credito. Parlando di <b>assicurazioni</b>, invece, le parole chiave sono Intelligenza Artificiale e IoT, che diventano gli strumenti fondamentali per la realizzazione di nuove piattaforme digitali dedite all’analisi di dati alla valutazione e prevenzione dei rischi. In quest’area verranno sviluppate competenze e soluzioni attraverso la <a href="https://edge9.hwupgrade.it/news/innovazione/g-evolution-e-ibm-spingono-per-adottare-ai-cloud-e-iot-nel-mondo-assicurativo_84508.html">collaborazione tra IBM e G-Evolution</a>, società controllata da Groupama.</p>
    </article>
  </body>
</html>