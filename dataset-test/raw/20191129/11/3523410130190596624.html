<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642614/%D9%81%D8%B5%D9%84-%D8%AC%D8%AF%DB%8C%D8%AF-%D9%85%D8%AE%D8%A7%D8%B7%D8%A8-%D8%AE%D8%A7%D8%B5-%D8%A8%D9%87-%D8%B2%D9%88%D8%AF%DB%8C-%D8%B1%D9%88%DB%8C-%D8%A2%D9%86%D8%AA%D9%86-%D9%85%DB%8C%E2%80%8C%D8%B1%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-29T11:01:00+00:00"/>
    <meta property="og:title" content="فصل جدید «مخاطب خاص» به زودی روی آنتن می‌رود"/>
    <meta property="og:description" content="میثم فکری مدیر گروه معارف شبکه سه سیما از برنامه‌های جدید این گروه برنامه ساز خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/642614/%D9%81%D8%B5%D9%84-%D8%AC%D8%AF%DB%8C%D8%AF-%D9%85%D8%AE%D8%A7%D8%B7%D8%A8-%D8%AE%D8%A7%D8%B5-%D8%A8%D9%87-%D8%B2%D9%88%D8%AF%DB%8C-%D8%B1%D9%88%DB%8C-%D8%A2%D9%86%D8%AA%D9%86-%D9%85%DB%8C%E2%80%8C%D8%B1%D9%88%D8%AF">فصل جدید «مخاطب خاص» به زودی روی آنتن می‌رود</a>
      </h1>
      <h2>میثم فکری مدیر گروه معارف شبکه سه سیما از برنامه‌های جدید این گروه برنامه ساز خبر داد.</h2>
      <address><time datetime="2019-11-29T11:01:00+00:00">29 Nov 2019, 11:01</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، میثم فکری مدیر گروه معارف <b>شبکه سه سیما</b>، در خصوص برنامه‌های جدید این گروه برنامه ساز گفت: برنامه «مخاطب خاص» به زودی روی آنتن شبکه سه می‌رود؛ در فصل جدید این برنامه محتوا بازنگری شده است. برنامه «مخاطب خاص» تنها برنامه هفتگی و ثابتی است که از کربلای معلی زنده پخش می‌شود.</p>
      <p>وی ادامه داد: گروه معارف برنامه‌های «مخاطب خاص» و «در آستان خورشید» را در اربعین داشت که مورد استقبال مخاطبان قرار گرفت و مدیر شبکه نیز از برنامه سازان تقدیر کرد.</p>
      <p>فکری پیرامون پرمخاطب بودن برنامه‌های معارفی شبکه سه سیما اظهار کرد: در این سال‌ها مخاطبان شبکه سه همیشه همراه برنامه‌های معارفی بودند و در بیشتر نظرسنجی‌ها برنامه معارفی مورد توجه مردم است. در دو نظرسنجی اخیر با اختلاف چشمگیری برنامه «سمت خدا» با ۲۶.۳ درصد بیننده و ۹۴.۸ درصد رضایت جزو پرمخاطب‌ترین برنامه‌های تلویزیون در مهرماه بود.</p>
      <p>وی افزود: پرمخاطب بودن برنامه «سمت خدا» به تلاش عوامل و کارشناسان این برنامه در طول این سال‌ها برمی گردد. عوامل تولید برنامه «سمت خدا» با مخاطب تعامل خوبی دارند؛ به جرأت می‌توان گفت که بیشتر پیام‌های مخاطبان خوانده می‌شود و عوامل دنبال پاسخگویی به مردم هستند. نکته دوم حضور کارشناسان برنامه «سمت خدا» است که خودشان را از مردم جدا نمی دانند و نسبت به اتفاقات روز واکنش نشان می‌دهند؛ این موضوع باعث شده مخاطب نسبت به برنامه اعتماد داشته باشد.</p>
      <p>وی ادامه داد: ثابت بودن مجری «سمت خدا» برگ برنده این برنامه به حساب می‌آید؛ نجم الدین شریعتی نسبت به برنامه و موضوع آن اشراف کامل دارد و مخاطب از او رضایت دارد؛ البته توانمندی‌های او در برنامه سحرگاهی «ماه من» نیز ثابت شد.</p>
      <p>مدیر گروه معارف شبکه سه سیما همچنین با اشاره به فصل جدید برنامه «دین‌دات‌آی‌آر» بیان کرد: این برنامه با نگاهی جدید به موضوعات اجتماعی با رویکرد دینی با حضور کارشناسان برجسته رسانه و دین به زودی پخش خواهد شد.</p>
      <p>وی ادامه داد: در فصل دوم به شبهات دینی در فضای مجازی می‌پردازیم. سعی کرده ایم در این برنامه از امکان فضای مجازی و شبکه‌های اجتماعی برای ارتباط هرچه بیشتر و بهتر با مخاطبان جوان استفاده کنیم.</p>
      <p>فکری عنوان کرد: برای ماه مبارک رمضان نیز صحبت‌هایی را شروع کردیم تا بتوانیم برنامه ریزی خوبی برای برنامه سحرگاهی شبکه سه داشته باشیم.</p>
    </article>
  </body>
</html>