<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/29/lidrom-kandidatky-lsns-bude-kotleba-poslednym-bude-mazurek/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-29T11:54:52+00:00"/>
    <meta property="og:title" content="Lídrom kandidátky ĽSNS bude Kotleba, posledným bude Mazurek"/>
    <meta property="og:description" content="ĽSNS do volieb povedie predseda strany Marian Kotleba, na druhom a treťom mieste budú poslanci Národnej rady (NR) SR Rastislav Schlosár a Martin Beluský. Z prvej päťky budú kandidovať aj Eduard Kočiš a Magdálena Sulanová. Nasledujú lekár Miroslav Urban, predseda KDŽP Tomáš Taraba, zdravotná sestra Danica Mikulčáková a primátor Rimavskej..."/>
  </head>
  <body>
    <article>
      <h1>Lídrom kandidátky ĽSNS bude Kotleba, posledným bude Mazurek</h1>
      <address><time datetime="2019-11-29T11:54:52+00:00">29 Nov 2019, 11:54</time> by <a rel="author">TASR</a></address>
      <p>
        <b>ĽSNS do volieb povedie predseda strany Marian Kotleba, na druhom a treťom mieste budú poslanci Národnej rady (NR) SR Rastislav Schlosár a Martin Beluský. Z prvej päťky budú kandidovať aj Eduard Kočiš a Magdálena Sulanová. Nasledujú lekár Miroslav Urban, predseda KDŽP Tomáš Taraba, zdravotná sestra Danica Mikulčáková a primátor Rimavskej Soboty Jozef Šimko.</b>
      </p>
      <p>Posledným na kandidátke bude Milan Mazurek, ktorý prišiel o poslanecký mandát v NR SR po tom, ako ho súd odsúdil za hanobenie národa, rasy a presvedčenia. Kotleba skonštatoval, že ľudia tak budú môcť vo voľbách rozhodnúť o tom, či s jeho výrokmi súhlasia alebo nie.</p>
      <p>„ĽSNS ide do týchto volieb s jasnou víziou – obrániť národný a kresťanský charakter SR,“ vyhlásil Kotleba.</p>
      <p>Na otázku, či sa črtá prípadná koalícia po voľbách aj na základe toho, ako poslanci ĽSNS hlasujú v pléne parlamentu, Kotleba odpovedal, že vždy pozerajú na záujem ľudí. „Ak sú návrhy dobré, podporíme, ak nie sú, nepodporíme ich, bez ohľadu na to, kto ich predkladá,“ podotkol.</p>
      <p>Kotleba doplnil, že svoju kandidačnú listinu odovzdali na Ministerstve vnútra (MV) SR v piatok.</p>
      <p>Parlamentné voľby sa budú konať 29. februára 2020. Oficiálna volebná kampaň sa začala 5. novembra. Politické subjekty môžu na kampaň minúť najviac tri milióny eur vrátane dane z pridanej hodnoty. Musia mať transparentný účet. Kampaň sa končí volebným moratóriom, teda 48 hodín pred dňom konania volieb.</p>
    </article>
  </body>
</html>