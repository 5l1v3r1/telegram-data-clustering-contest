<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/29/654290/"/>
    <meta property="og:site_name" content="Економічна правда"/>
    <meta property="article:published_time" content="2019-11-29T11:29:00+00:00"/>
    <meta property="og:title" content="Популярність безготівкових розрахунків зростає — Нацбанк"/>
    <meta property="og:description" content="За 9 місяців 2019 року кількість безготівкових операцій в Україні зросла на 29%, а їхня сума - на 27% у порівнянні з аналогічним періодом 2018 року."/>
  </head>
  <body>
    <article>
      <h1>Популярність безготівкових розрахунків зростає — Нацбанк</h1>
      <address>
        <time datetime="2019-11-29T11:29:00+00:00">29 Nov 2019, 11:29</time>
      </address>
      <p>За 9 місяців 2019 року кількість безготівкових операцій в Україні зросла на 29%, а їхня сума - на 27% у порівнянні з аналогічним періодом 2018 року.</p>
      <p>Про це <a href="https://bank.gov.ua/news/all/populyarnist-bezgotivkovih-rozrahunkiv-platijnimi-kartkami-zrostaye-zavdyaki-innovatsiyam">повідомляє</a> пресслужба Нацбанку.</p>
      <p>Загалом за 9 місяців українці розрахувалися картками або мобільними телефонами 3,65 млрд разів. Загальна сума, на яку здійснювалась оплата - 2,58 трлн грн.</p>
      <p>Більшість операцій з картками - це розрахунок за придбаний товар: 81,9% операцій. Решта операцій з картками - зняття готівки.</p>
      <p>"Безготівкові операції з використанням безконтактних та токенізованих карток разом становили третину від загальної кількості та обсягу безготівкових операцій у торговельній мережі", - заявили в НБУ.</p>
      <p>За даними регулятора, загальна кількість платіжних карток в Україні зросла на 9%, а кількість активних карток - на 6%. Наразі в Україні випущено 39,1 мільйона активних платіжних карт.</p>
      <p>Переважна більшість платіжних карт українців - це карти MasterCard (71,3%). Карток Visa в Україні 27,7%. На одного українця в середньому припадає 1,1 активна платіжна картка.</p>
      <p>"За кількістю платіжних карток та платіжних пристроїв для їхнього обслуговування домінують Київ, Дніпропетровська та Харківська області.</p>
      <p>Загальна кількість банкоматів та програмно-технічних комплексів самообслуговування в Україні залишилася майже без змін та станом на 01 жовтня цього року склала 19,7 тис шт. та 16,6 тис шт. відповідно", - зазначили у Нацбанку.</p>
      <p>Економічна правда</p>
    </article>
  </body>
</html>