<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/29/7103644/"/>
    <meta property="og:site_name" content="Європейська правда"/>
    <meta property="article:published_time" content="2019-11-29T11:42:25+00:00"/>
    <meta property="og:title" content="Генсек НАТО відповів Макрону: протидіяти Росії та боротися з тероризмом можна одночасно"/>
    <meta property="og:description" content="Генеральний секретар НАТО Єнс Столтенберг вважає, що позиція президента Франції Еммануеля Макрона щодо того, що тероризм є головно загрозою, не заважає діям Альянсу щодо протидії Росії."/>
  </head>
  <body>
    <article>
      <h1>Генсек НАТО відповів Макрону: протидіяти Росії та боротися з тероризмом можна одночасно</h1>
      <address>
        <time datetime="2019-11-29T11:42:25+00:00">29 Nov 2019, 11:42</time>
      </address>
      <p>Генеральний секретар НАТО Єнс Столтенберг вважає, що позиція президента Франції Еммануеля Макрона щодо того, що тероризм є головно загрозою, не заважає діям Альянсу щодо протидії Росії.</p>
      <p>Про це він заявив на пресконференції в Брюсселі, повідомляє кореспондент "Європейської правди".</p>
      <p>Коментуючи на прохання журналістів <b><a href="https://www.eurointegration.com.ua/news/2019/11/29/7103629/">учорашні заяви Макрона</a></b>, Столтенберг підкреслив, що НАТО не має обмежувати свою увагу лише однією загрозою. "Ми маємо бути готові відповідати на будь-яку потенціальну загрозу з будь-якого напрямку. Ми можемо працювати на обох напрямках <i>(протидія тероризму та стримування агресивної Росії. – ЄП)</i>, і один іншому не перешкоджає", - заявив він.</p>
      <p>Генсек також нагадав, що узгоджена політика Альянсу передбачає не лише стримування Росії, але й діалог з нею, і саме тому Альянс кілька років тому відновив роботу Ради Росія-НАТО.</p>
      <p>"Росія – наш сусід, і це не змінити. Нам потрібен діалог з Росією для запобігання конфліктним ситуаціям та інцидентам. І діалог – це не ознака слабкості", - підкреслив Столтенберг.</p>
      <p>Єнс Столтенберг також запевнив, що політика НАТО щодо Росії наразі лишається незмінною.</p>
      <p>"НАТО спільно визначило політику щодо Росії... Ми маємо лишатися на спільній позиції щодо того, як протидіяти Росії", - заявив він.</p>
      <related>
        <a href="https://www.eurointegration.com.ua/news/2019/11/29/7103629/"/>
      </related>
    </article>
  </body>
</html>