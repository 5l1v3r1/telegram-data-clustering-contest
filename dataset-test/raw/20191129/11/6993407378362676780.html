<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-tusk-michel-european-council/30298806.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-29T11:48:35+00:00"/>
    <meta property="og:title" content="«Європа – найкраще місце на Землі». Туск склав повноваження голови Європейської ради"/>
    <meta property="og:description" content="У Брюсселі вранці 29 листопада відбулася церемонія передачі повноважень голови Європейської ради. Її транслювали на сайті Єврокомісії. Голова ЄР останніх років Дональд Туск передав свої повноваження"/>
  </head>
  <body>
    <article>
      <h1>«Європа – найкраще місце на Землі». Туск склав повноваження голови Європейської ради</h1>
      <address>
        <time datetime="2019-11-29T11:48:35+00:00">29 Nov 2019, 11:48</time>
      </address>
      <p>У Брюсселі вранці 29 листопада відбулася церемонія передачі повноважень голови Європейської ради. Її <a href="https://video.consilium.europa.eu/en/webcast/4538aad0-94d7-4462-ae23-31b48be70846">транслювали</a> на сайті Єврокомісії.</p>
      <p>Голова ЄР останніх років Дональд Туск передав свої повноваження новообраному очільнику ради бельгійцю Шарлю Мішелю.</p>
      <p>У своєму виступі Туск порівняв роки свого керівництва у Європейській раді з фільмами Альфреда Гічкока, нагадавши, що їх ознаменувала агресія Росії проти України, міграційна криза, теракти «Ісламської держави» в країнах ЄС, а наприкінці – Brexit.</p>
      <p>«Я дуже пишаюсь тим, що останні п’ять років мав привілей служити Європі. Не абстрактній ідеї, але людям, націям, та їх спільним інтересам. Європа – найкраще місце на Землі. Принаймні поки вона лишається континентом свободи і верховенства права», – наголосив Туск.</p>
      <p>Після цього виступу Туск передав наступнику символічний дзвоник, який на початку своєї промови ледь не впустив.</p>
    </article>
  </body>
</html>