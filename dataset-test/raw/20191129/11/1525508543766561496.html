<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4783906/%D9%88%D8%A7%DA%A9%D9%86%D8%B4-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%B4%D8%A7%DB%8C%D8%B9%D9%87-%DA%A9%D9%85-%DA%A9%D8%A7%D8%B1%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-29T11:34:33+00:00"/>
    <meta property="og:title" content="«علیپور باید احیا شود» واکنش «کالدرون» به شایعه کم کاری بازیکنان پرسپولیس"/>
    <meta property="og:description" content="سرمربی تیم فوتبال پرسپولیس با بیان اینکه تیمش باید در دیدار مقابل نساجی به پیروزی برسد، به شایعه کم کاری بازیکنان تیمش و ناراحتی آنها در هفته‌های اخیر واکنش نشان داد."/>
  </head>
  <body>
    <article>
      <h1>«علیپور باید احیا شود» واکنش «کالدرون» به شایعه کم کاری بازیکنان پرسپولیس</h1>
      <address><time datetime="2019-11-29T11:34:33+00:00">29 Nov 2019, 11:34</time> by <a rel="author" href="https://www.mehrnews.com/archive?jr=52" target="_blank">مرتضی احمدی</a></address>
      <p>به گزارش <a href="https://www.mehrnews.com/">خبرنگار مهر</a>، تیم های فوتبال پرسپولیس و نساجی مازندران از ساعت ۱۷:۳۰ فردا شنبه در هفته دوازدهم لیگ برتر فوتبال در ورزشگاه آزادی به مصاف هم خواهند رفت.</p>
      <p>گابریل کالدرون سرمربی پرسپولیس بعدازظهر امروز جمعه در نشست خبری حاضر شد و ضمن تشریح شرایط تیمش، به سئوالات خبرنگاران پاسخ داد.</p>
      <p>کالدرون گفت: در بازی فردا حتما باید پیروز شویم و بازیکنان هم این را می دانند. بازیکنان ما تمام تلاششان را برای کسب سه امتیاز به کار می گیرند.</p>
      <p>خبرنگاری از سرمربی پرسپولیس درباره شایعه کم کاری بعضی از بازیکنان تیمش سئوال پرسید. کالدرون در واکنش تاکید کرد: بازیکنانی که در زمین هستند همیشه تلاش می کنند و به آنها بابت این روحیه تبریک می گویم. بازیکنانی هم که بازی نمی کنند مسلمان ناراحت هستند که این یک موضوع عادی است. </p>
      <p>وی ادامه داد: اولویت ما باشگاه است. تمام بازیکنان تیم برای ما مهم هستند چون مسابقات زیادی در پیش داریم. بازیکنان هر فرصتی که به دست می آورند باید خودشان را نشان بدهند. </p>
      <p>سرمربی پرسپولیس تصریح کرد: بازیکنان ما هواداران را دوست دارند و با تمام وجود تلاش کردند حتی زمانی که دریافتی نداشتند. </p>
      <p>کالدرون در خصوص دلیل تغییر زمین تمرین امروز پرسپولیس یادآور شد: امروز شرایط آب و هوایی مناسب نبود و به خاطر آلودگی هوا تمرین خود را به چمن مصنوعی منتقل کردیم.</p>
      <p>وی در پاسخ به سئوالی مبنی بر جدایی جونیور براندائو مهاجم برزیلی پرسپولیس و لیست ورودی و خروجی این تیم در نیم فصل، گفت: لیگ قهرمانان آسیا هم از چند ماه دیگر آغاز می شود و باید آماده باشیم. مهاجم خارجی بزرگ می خواهیم و دیگر فرصت اشتباه نداریم. </p>
      <p>سرمربی پرسپولیس ادامه داد: هنوز فهرست مازاد تیم را هم مشخص نکرده ایم و الان این لیست را نداریم. فعلا جا برای جذب یک بازیکن خارجی خالی شده است. </p>
      <p>کالدرون در پاسخ به سئوالی مبنی بر وضعیت بشار رسن و احتمال بازی کردن این هافبک عراقی مقابل نساجی، گفت: فردا متوجه خواهید شد. اگر بازیکنی در زمین مصدوم شود شاید بشار رسن جای او را در ترکیب بگیرد! </p>
      <p>سرمربی پرسپولیس با بیان اینکه بخشی از درصد قراردادش هفته آینده پرداخت خواهد شد، درباره وضعیت علی علیپور مهاجم سرخپوشان گفت: علیپور باید احیا شود و تلاش می کنیم در بهترین شرایط قرار بگیرد. پرسپولیس به این مهاجم نیاز دارد و برای همین در جام حذفی یک نیمه به او استراحت دادیم.</p>
      <p>خبرنگاری از کالدرون درباره انتقاداتی که به شکل بازی پرسپولیس و بازیکنان این تیم می شود و همچنین شایعات برکناری وی سئوال پرسید. سرمربی پرسپولیس در واکنش گفت: این بحث را که یک مربی ممکن است هفته بعد در تیمش باشد یا نباشد، خبرنگاران مطرح می‌کنند. من به همه صحبت‌ها احترام می‌گذارم و قوانین حرفه‌ای فوتبال را می‌دانم.</p>
      <p>وی تاکید کرد: مربی مسئول اتفاقات فنی است ولی نظرات و آنالیزها باید مطابقات داشته باشد. ما در دو بازی اخیر ۳۶ بار شوت زده ایم و هیچ تیمی در ایران نمی تواند ۱۹ شوت بزند. تفاوت ما با دیگر تیم ها همین است که ما شوت زیاد می زنیم ولی آنها گل بیشتری می زنند.</p>
      <p>سرمربی پرسپولیس تصریح کرد: ما داریم خوب کار می کنیم ولی هنوز به چیزی که مد نظر دارم، نرسیده‌ایم. پرسپولیس باشگاه بزرگی است و انتظارات هم از تیم زیاد است در حالی که وقتی بدون بازیکن خارجی و مهاجم گلزن باز می‌کنیم باید توقعات کمتر باشند. پرسپولیس با بازیکن خارجی گلزن می‌تواند در لیگ با همه تیم‌ها مقابله کند. </p>
      <p>کالدرون در واکنش به عدم استفاده از بشار رسن خطاب به خبرنگاران گفت: از شما می خواهم وقتی صحبتی را مطرح می کنید، اندکی فکر کنید. شانه بشار رسن ابتدای فصل آسیب دیده بود. بشار رسن مقابل شهر خودرو ۸۰ دقیقه بازی کرد و سپس به تیم ملی عراق رفت. او اینبار هم مثل دفعه قبل دیر برگشت. آیا این تقصیر من است که او دیر به ایران می آید؟</p>
    </article>
  </body>
</html>