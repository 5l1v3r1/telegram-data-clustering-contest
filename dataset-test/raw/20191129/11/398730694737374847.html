<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/beslagtagen-bil-kan-tillhora-man-i-den-mordmisstanktes-narhet/"/>
    <meta property="og:site_name" content="DN.SE"/>
    <meta property="article:published_time" content="2019-11-29T11:39:04+00:00"/>
    <meta property="og:title" content="Beslagtagen bil kan tillhöra man i den mordmisstänktes närhet"/>
    <meta property="og:description" content="En beslagtagen bil av betydelse för utredningen kring den 17-åriga flicka som är försvunnen från Uddevalla kan tillhöra en man i den mordmisstänktes"/>
  </head>
  <body>
    <article>
      <h1>Beslagtagen bil kan tillhöra man i den mordmisstänktes närhet</h1>
      <address><time datetime="2019-11-29T11:39:04+00:00">29 Nov 2019, 11:39</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>En svart suv har beslagtagits och kan enligt åklagaren vara av betydelse för utredningen kring den 17-åriga flicka som är försvunnen från Uddevalla.<br/>Bilen kan tillhöra en man som har en nära relation till den mordmisstänkte 22-åringen, enligt vad DN har utrönt.</b>
      </p>
      <p>Det är nu mer än två veckor sedan den 17-åriga flickan sist såg vid liv. Flickan misstänks ha blivit bragd om livet och sedan förra fredagen är en 22-årig man häktad, på sannolika skäl misstänkt för mord.</p>
      <p>Polisen har tillsammans med tusentals frivilliga och specialenheter från försvarsmakten utan framgång letat efter 17-åringen i och runt Uddevalla.</p>
      <p><b>Under en presskonferens</b> på torsdagen berättade polisen att man fortsättningsvis kommer att arbeta efter delvis andra principer. I stället för stora, breda sökinsatser samlas nu resurserna för att ordentligt sålla och undersöka de tips som fortfarande kommer in till polisen.</p>
      <figure>
        <img src="https://cached-images.bonnier.news/cms30/UploadedImages/2019/11/29/05086d47-f64b-40de-8323-c7bf991226ff/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Vid en brandplats utanför centrala Uddevalla har polisen gjort fynd.<cite>Foto: Lars Näslund</cite></figcaption>
      </figure>
      <p>– Det här gör oss mer specifika, men ger också utrymme att fokusera på utredningsarbetet på ett annat sätt, sade Lars Eckerdal, tillförordnad polisområdeschef i Fyrbodal, <a href="https://www.dn.se/nyheter/sverige/polisen-haller-presstraff-om-forsvunna-17-aringen-i-uddevalla/">till DN under en presskonferens på torsdagen</a>.</p>
      <p>Under presskonferensen framkom att polisen har beslagtagit en rad föremål som har skickats till NFC för analys. Bland beslagen finns också en bil, som beskrivs som en mindre svart suv.</p>
      <p><b>Exakt hur bilen kopplas</b> till försvinnandet ville åklagaren Caroline Fransson inte gå in på, men hon bekräftade att den kan få betydelse för förundersökningen. </p>
      <p>– Den är intressant i utredningen, sade hon.</p>
      <p>DN kan nu berätta att bilen troligen kan kopplas till en man med nära relation till den häktade 22-åringen. Mannen äger en mindre svart suv, som mellan den 22-23 november var efterlyst av polis.</p>
      <p>Dagen därpå, den 24 november, anhölls en man som av åklagaren har kopplingar till 22-åringen. Mannen släpptes efter förhör, men är fortfarande misstänkt för skyddande av brottsling, grovt brott.</p>
      <p><b>Den 22-årige mannen har</b> sedan han greps nekat till att ha något med flickans försvinnande att göra, men enligt åklagaren har misstankarna mot honom stärkts.</p>
      <p>Den 6 december löper åtalstiden ut och en ny häktningsförhandling kommer att hållas i Uddevalla.</p>
      <p>– Det är fortfarande en hel vecka kvar och vi hoppas få in fler uppgifter som stärker misstanken, sade åklagaren till DN i går.</p>
      <p>
        <a href="https://www.dn.se/nyheter/sverige/17-aring-forsvunnen-i-uddevalla-detta-har-hant/">Försvunna flickan i Uddevalla: Detta har hänt</a>
      </p>
    </article>
  </body>
</html>