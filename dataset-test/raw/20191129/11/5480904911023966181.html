<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vladni-novela-k-dostupnosti-leku-celila-ve-snemovne-kritice/1826558?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-29T11:05:00+00:00"/>
    <meta property="og:title" content="Vládní novela k dostupnosti léků čelila ve Sněmovně kritice"/>
    <meta property="og:description" content="Praha - Kritice čelila dnes ve Sněmovně vládní novela, jež by měla zajistit dostupnost léků v lékárnách. Drtivá většina poslanců, kteří vystoupili v debatě, poukazovali na to, že předloha problém nedostatku některých léků nevyřeší. Dolní komora projednávání předlohy přerušila na návrh Martina Kupky (ODS) a Daniela Pawlase (KSČM) do další schůze. Odročení nepodpořili prakticky jen poslanci vládního hnutí ANO."/>
  </head>
  <body>
    <article>
      <h1>Vládní novela k dostupnosti léků čelila ve Sněmovně kritice</h1>
      <address><time datetime="2019-11-29T11:05:00+00:00">29 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kritice čelila dnes ve Sněmovně vládní novela, jež by měla zajistit dostupnost léků v lékárnách. Drtivá většina poslanců, kteří vystoupili v debatě, poukazovali na to, že předloha problém nedostatku některých léků nevyřeší. Dolní komora projednávání předlohy přerušila na návrh Martina Kupky (ODS) a Daniela Pawlase (KSČM) do další schůze. Odročení nepodpořili prakticky jen poslanci vládního hnutí ANO.</p>
      <p>Návrh nevyřeší deklarovaný cíl ani podle České lékárnické komory. Přerušení prvního čtení by mělo otevřít prostor k dalším jednáním s představiteli komory. "Návrh není vydiskutován v odborné veřejnosti," podotkl Vít Kaňkovský (KDU-ČSL).</p>
      <p>Ministr zdravotnictví Adam Vojtěch (za ANO) předlohu hájil zkušenostmi ze Slovenska, z nichž se inspirovala. Navzdory současným omezením se podle něho objem zpětného vývozu léků z Česka do zahraničí, kde jsou dražší, zvyšuje. "Máme podporovat dostupnost léků pro pacienty, ne byznys distributorů," zdůraznil.</p>
      <p>Předlohu ale kritizovali i poslanci vládní ČSSD a opoziční KSČM, která kabinet ve Sněmovně toleruje. Podle poslance za sociální demokracii Jiřího Běhounka na Slovensku funguje jiný princip, podoba navrhované vládní novely je podle něho naprosto nepřijatelná. "Jiná věc je přání a jiná skutečnost," uvedl. Pawlas řekl, že lékárny by byly závislé na vůli výrobců léků.</p>
      <p>Novela stanoví, že výrobci by museli v případě nutnosti dodat chybějící lék vydávaný na recept do dvou dnů do kterékoli lékárny v Česku. Mění se tak dosavadní úprava, která zaváděla povinnost výrobců dodat distributorovi léky podle tržního podílu. Podle ministerstva zdravotnictví není vymahatelná. Předloha také nově řeší takzvané reexporty léků, když v současnosti může být jejich zpětný vývoz do ciziny zakázán v podstatě až při jejich nedostatku. Vývoz by měl být povolen jen u léčiv, která budou uvedena na seznamu vydaném Státním ústavem pro kontrolu léčiv. Do seznamu se přitom dostanou jen léky, u nichž bude ověřeno, že je jich v Česku dostatek.</p>
      <p>Novela zavádí i další cesty, jak léky pro pacienty zajistit, například možnost dovozu nebo jeho dočasného použití, pokud lék nesplňuje všechny formální podmínky pro uvedení na český trh. Zároveň bude možné vývoz konkrétního léku zakázat.</p>
    </article>
  </body>
</html>