<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/padurea-amazoniana-dispare-incet-dar-sigur-o-suprafata-de-marimea-libanului-sau-a-ciprului-este-defrisata-in-fiecare-an_1408086.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-29T11:06:54+00:00"/>
    <meta property="og:title" content="Pădurea amazoniană dispare încet, dar sigur: O suprafață de mărimea Libanului sau a Ciprului este defrișată în fiecare an"/>
    <meta property="og:description" content="Defrişările din pădurea tropicală amazoniană din Brazilia au depăşit pragul de 10.000 de kilometri pătraţi într-un an, conform cifrelor..."/>
  </head>
  <body>
    <article>
      <h1>Pădurea amazoniană dispare încet, dar sigur: O suprafață de mărimea Libanului sau a Ciprului este defrișată în fiecare an</h1>
      <address><time datetime="2019-11-29T11:06:54+00:00">29 Nov 2019, 11:06</time> by <a rel="author">Ionel Dancu, Reporter</a></address>
      <p>Defrişările din pădurea tropicală amazoniană din Brazilia au depăşit pragul de 10.000 de kilometri pătraţi într-un an, conform cifrelor oficiale actualizate, citate de AFP, potrivit Agerpres. Este o suprafață echivalentă cu cea a statelor Liban sau Cipru. Dacă se menține ritmul, în 23-24 de ani va dispărea o suprafață de pădure egală cu suprafața României. Defrișările până în anii 2.000 au fost mult mai mari și urmările sunt deja vizibile din spațiu. Jungla amazoniană are o suprafață de 5,5 milioane de kilometri pătrați.</p>
      <p>Defrișările din 2019 arată o creştere de 74,5% a suprafeţei despădurite în teritoriile indigene într-un an, a informat Institutul naţional de cercetare spaţială din Brazilia (INPE). În total, cea mai mare pădure tropicală din lume a pierdut 10.100 de kilometri pătraţi într-un singur an, faţă de 7.033 de kilometri pătraţi între august 2017 şi iulie 2018.</p>
      <p>Aceasta este cea mai vastă suprafaţă defrişată din 2008, când în 12 luni s-au pierdut 12.287 de kilometri pătraţi de pădure amazoniană.</p>
      <p>În ceea ce priveşte teritoriile indigene, defrişarea s-a accelerat între august 2018 şi iulie 2019, ajungând la 423,3 kilometri pătraţi, faţă de 242,5 kilometri pătraţi în ultimele 12 luni - o creştere cu 74,5%, conform INPE, cea mai mare suprafaţă de la începutul acestor compilări în 2008.</p>
      <p>Statul amazonian Para (nord) este cel mai afectat - cu 44% din defrişările totale în această perioadă de 12 luni şi 75% din defrişările teritoriilor indigene.</p>
      <p>Pădurea Amazoniană este cea mai mare pădure tropicală din lume şi este considerată o zonă-cheie în lupta împotriva schimbărilor climatice datorită cantităţilor considerabile de dioxid de carbon din atmosferă pe care le absoarbe.</p>
      <ul>
        <li>Vezi si:<a href="https://www.stiripesurse.ro/kelemen-hunor-pune-cruce-anticipatelor-guvernul-orban-trebuie-demis-sau-sa-si-dea-demisia_1407721.html"> Kelemen Hunor pune cruce anticipatelor: Guvernul Orban trebuie demis sau să-și dea demisia</a> .</li>
      </ul>
    </article>
  </body>
</html>