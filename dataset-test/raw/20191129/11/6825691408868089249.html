<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/krepsinis/lietuviai-favoritai-varzovai-irgi-nepesti-941825"/>
    <meta property="og:site_name" content="Kauno diena"/>
    <meta property="article:published_time" content="2019-11-29T11:15:00+00:00"/>
    <meta property="og:title" content="Lietuviai – favoritai, varžovai irgi nepėsti"/>
    <meta property="og:description" content="&quot;Labiau prisibijojau kitų varžovų nei Europos čempionų slovėnų&quot;, – pareiškė Lietuvos rinktinės strategas Darius Maskoliūnas, kai paaiškėjo, su kuo mūsų krepšininkams teks kovoti dėl kelialapio į Tokijo olimpiadą."/>
  </head>
  <body>
    <article>
      <h1>Lietuviai – favoritai, varžovai irgi nepėsti</h1>
      <address><time datetime="2019-11-29T11:15:00+00:00">29 Nov 2019, 11:15</time> by <a rel="author" href="https://kauno.diena.lt/autoriai/redas-grinevicius" target="_blank">Redas Grinevičius</a></address>
      <p>
        <b>"Labiau prisibijojau kitų varžovų nei Europos čempionų slovėnų", – pareiškė Lietuvos rinktinės strategas Darius Maskoliūnas, kai paaiškėjo, su kuo mūsų krepšininkams teks kovoti dėl kelialapio į Tokijo olimpiadą.</b>
      </p>
      <p>
        <b>Atvyks L.Dončičius</b>
      </p>
      <p>Tarptautinės krepšinio asociacijų federacijos (FIBA) būstinėje ištraukti burtai lėmė, kad 2020-ųjų birželio 23–28 dienomis Kaune, "Žalgirio" arenoje, jėgas išmėgins keturių žemynų komandos.</p>
      <p>Lietuvos vyrų krepšinio rinktinė A grupėje varžysis su Pietų Korėjos ir Venesuelos ekipomis, o B grupėje Slovėnijos, Lenkijos ir Angolos atstovai.</p>
      <p>1–2 vietas užėmusios komandos žais pusfinalio rungtynes (A1–B2 ir B1–A2).</p>
      <p>Vienintelis kelialapis į Tokijo olimpiadą bus įteiktas turnyro finalą laimėjusiems krepšininkams.</p>
      <p>Padėti Slovėnijos rinktinei jau sutiko 20-metis Luka Dončičius – Nacionalinės krepšinio asociacijos (NBA) klubo "Dallas Mavericks" žvaigždė, šį sezoną per varžybas renkantis vidutiniškai po 30,1 taško.</p>
      <p>
        <b>Lengvų mačų nebus</b>
      </p>
      <p>"Visi varžovai bus stiprūs, visus reikės įveikti. Vis dėlto, prisiminus kelis paskutinius turnyrus, šių burtų rezultatus vertinu neblogai. Stengsimės pasiekti savo tikslą", – kalbėjo D.Maskoliūnas.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/kamiles/img980290.jpg"/>
      </figure>
      <p>
        <b>– Treneri, karjerą Slovėnijos rinktinėje baigė naudingiausias "EuroBasket 2017" žaidėjas Goranas Dragičius. Ar pritariate, kad dabar atėjo L.Dončičiaus era?</b>
      </p>
      <p>– Vienareikšmiškai: tokio lygio žvaigždė, kaip L.Dončičius, šioje komandoje – tik viena. Jeigu slovėnai surinks visus geriausius savo krepšininkus, kaip kad Anthony Randolphą ir kitus, žaidžiančius stipriose lygose, jie bus grėsmingi konkurentai. Beje, kitos rinktinės taip pat, nes visos varžybos bus itin svarbios, kiekviena ekipa gali įveikti bet kurią kitą.</p>
      <p>
        <b>– Ar šį sezoną stebite L.Dončičiaus žaidimą?</b>
      </p>
      <p>– Pasižiūriu tik kai kuriuos epizodus, rungtynių atkarpas. Slovėnų krepšinio vunderkindas žaidžia nuostabiai, jo sezono pradžia – kosminė, L.Dončičius muša rekordus stipriausioje pasaulio krepšinio lygoje. Jis, kaip tokio amžiaus žaidėjas, – unikalus.</p>
      <p>
        <b>– Iš kurių kitų komandų, atvyksiančių į Kauną, galima tikėtis didžiausių iššūkių?</b>
      </p>
      <p>– Pakartosiu trafaretinę frazę: šiais laikais visi moka žaisti krepšinį. Galbūt geriau pažįstu lenkus, o, tarkime, korėjiečius – tik tiek, kiek mačiau juos žaidžiančius pasaulio čempionate. Apie Venesuelos rinktinę šiai dienai taip pat daug negalėčiau papasakoti.</p>
      <blockquote>Visos varžybos bus itin svarbios, kiekviena komanda gali įveikti bet kurią kitą.</blockquote>
      <p>
        <b>– Ar aiškūs pasiruošimo atrankos turnyrui kontūrai?</b>
      </p>
      <p>– Jie dar negali būti aiškūs, nes kol kas nežinome, kada baigsis Lietuvos krepšinio lygos čempionatas, kada sugrįš NBA legionieriai, nors tikėtina, kad Jonas Valančiūnas su Memfio klubu sezoną baigti gali anksčiau. Norėtume turėti kiek įmanoma daugiau laiko pasiruošti varžyboms.</p>
      <p>
        <b>Užmojai – ambicingi</b>
      </p>
      <p>"Džiaugiuosi, kad vyksime žaisti į Lietuvą, o ne į Serbiją ar Kanadą. Svarbiausia – suburti konkurencingą sudėtį, galimybių tai padaryti turime pakankamai. Kita vertus, nepamirškime, kad mūsų dar laukia atrankos į Europos čempionatą varžybos ir jos prasidės netrukus – kitąmet vasarį", – kalbėjo Slovėnijos vyrų krepšinio rinktinės strategas Radovanas Trifunovičius.</p>
      <p>"Lietuviai – neabejotini turnyro Kaune favoritai, jie visada surenka stiprią komandą. Lenkijos krepšininkai susižaidę, jų sudėtis stabili. Angolos ekipoje taip pat yra gerų žaidėjų. Manau, kad būsime pajėgūs iškovoti kelialapį į olimpiadą, tačiau viskas bus gerokai aiškiau, kai žinosime, kas atvyks į rinktinę", – svarstė 2017-ųjų Europos čempionas Edo Muričius.</p>
      <p>"Palanku tai, kad turnyras vyks Kaune, tad daugiau sirgalių galės be didelių rūpesčių atvykti palaikyti mūsų krepšininkus. B grupė – ne iš silpnųjų, tačiau galėjome sulaukti grėsmingesnių varžovų", – teigė Lenkijos krepšinio sąjungos prezidentas Radoslawas Piesiewiczus.</p>
      <p>"Didžiuojamės, kad iškovojome teisę varžytis dėl olimpinio kelialapio. Mėginsime atversti dar vieną naują Lenkijos krepšinio istorijos puslapį, – sakė Lenkijos vyrų krepšinio rinktinės vyriausiasis treneris Mike'as Tayloras. – Lietuva ir Slovėnija – krepšinio šalys, žinome jų nacionalinių komandų potencialą. Angolos ekipai vadovauja mano bičiulis Willas Voigtas, tad buvo daug progų geriau susipažinti su mūsų būsimų varžovų žaidimu."</p>
      <hr/>
      <p>
        <b>Turnyrai</b>
      </p>
      <p><b>Kaunas:</b> A grupė – Lietuva, Pietų Korėja, Venesuela; B grupė – Lenkija, Slovėnija, Angola.</p>
      <p><b>Belgradas (Serbija): </b>A grupė – Dominikos Respublika, Naujoji Zelandija, Serbija; B grupė – Puerto Rikas, Italija, Senegalas.</p>
      <p><b>Splitas (Kroatija): </b>A grupė – Vokietija, Rusija, Meksika; B grupė – Tunisas, Kroatija, Brazilija.</p>
      <p><b>Viktorija (Kanada): </b>A grupė – Graikija, Kinija, Kanada; B grupė – Urugvajus, Čekija, Turkija.</p>
    </article>
  </body>
</html>