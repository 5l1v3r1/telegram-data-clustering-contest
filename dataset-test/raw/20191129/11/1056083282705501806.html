<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090805239/%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D9%87%DB%8C%DA%86-%D8%B9%D9%86%D9%88%D8%A7%D9%86-%D8%AF%D8%B1-%D8%A8%D8%B1%D8%A7%D8%A8%D8%B1-%D8%B3%D9%88%D8%A1-%D9%85%D8%AF%DB%8C%D8%B1%DB%8C%D8%AA-%D9%87%D8%A7-%DA%A9%D9%88%D8%AA%D8%A7%D9%87-%D9%86%D8%AE%D9%88%D8%A7%D9%87%D9%86%D8%AF-%D8%A2%D9%85%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-29T11:11:40+00:00"/>
    <meta property="og:title" content="ملت ایران به هیچ عنوان در برابر سوء مدیریت‌ها کوتاه نخواهند آمد"/>
    <meta property="og:description" content="ایسنا/یزد امام جمعه موقت یزد با بیان این‌که تریبون نماز جمعه باید دو طرفه باشد و اعتراض مردم را به گوش مسئولان برساند، گفت: مسئولان نظام باید به گونه‌ای برنامه‌ریزی کنند تا مردم بتوانند اعتراض خود را به گوش آنها برسانند."/>
  </head>
  <body>
    <article>
      <h6 class="kicker">امام جمعه موقت یزد:</h6>
      <h1>ملت ایران به هیچ عنوان در برابر سوء مدیریت‌ها کوتاه نخواهند آمد</h1>
      <address><time datetime="2019-11-29T11:11:40+00:00">29 Nov 2019, 11:11</time> by <a rel="author">امیر رضازاده</a></address>
      <p>ایسنا/یزد امام جمعه موقت یزد با بیان این‌که تریبون نماز جمعه باید دو طرفه باشد و اعتراض مردم را به گوش مسئولان برساند، گفت: مسئولان نظام باید به گونه‌ای برنامه‌ریزی کنند تا مردم بتوانند اعتراض خود را به گوش آنها برسانند.</p>
      <p>حجت الاسلام و المسلمین«سیدمحمد جواد آیت الهی» امروز هشتم آذرماه در خطبه‌های نماز جمعه یزد با بیان این که راستگویی یکی از مهمترین نشانه‌های مومنان است، اظهار کرد: دروغ و نیرنگ ابزار دشمنان دین برای غلبه بر مومنان است.</p>
      <p>وی با اشاره به نا آرامی‌های اخیر کشور که بعد از گران شدن بنزین رخ داد، افزود: آشوب های اخیر توسط برخی افراد خودفروخته در نقاط مختلف انجام شده است.</p>
      <p>امام جمعه موقت یزد در ادامه با بیان این که ورود مقام معظم رهبری در بحث فتنه اخیر استکبار جهانی، گفت: ملت ایران با تبعیت از ولایت فقیه به تمام دنیا ثابت کردند که صف معترضین از صف دشمنان و آشوبگران جداست.</p>
      <p>آیت الهی خطاب به قوه قضائیه تصریح کرد: دستگاه قضا باید با جدیت و شدت با آشوبگران، مخربان و تمام کسانی که بستر این ناآرامی ها را در کشور ایجاد کردند برخورد کند.</p>
      <p>این مسئول بیان کرد: مسئولان و دست اندرکاران نظام بدانند که مردم با حضور به موقع در صحنه وظیفه خود را در قبال ارزش ها و دستاوردهای نظام انجام دادند و اینک نوبت به جبران عملی از سوی مسئولان رسیده است.</p>
      <p>امام جمعه موقت یزد در بخش دیگری از سخنان خود با بیان این‌که مردم از گرانی‌ها، عدم شفافیت‌‎ها و برخی ناعدالتی‌ها بیزارند، گفت: ملت فهیم ایران می‌دانند که برخی از فشارهای اقتصادی موجود ناشی از اعمال تحریم های ضالمانه استکبار است و در مقابل آن صبوری می‌کنند، ولی بخش عمده‌ای از نابسامانی‌های اقتصادی را متوجه برخی سود مدیریت‌های مدیران دانسته و به هیچ عنوان در این خصوص کوتاه نخواهند آمد.</p>
      <p>وی تأکید کرد: مسئولان و مدیران اجرایی نظام باید به گونه‌ای برنامه‌ریزی کنند تا مردم بتوانند گله‌مندی خود را از برخی سیاست های اجرایی به گوش مسئولان برسانند.</p>
      <p>امام جمعه موقت یزد در پایان سخنان خود با بیان این‌که تریبون نماز جمعه باید دو طرفه باشد، خاطرنشان کرد: همانطور که مسئولان از این تریبون استفاده کرده و مردم را پای صحنه می‌آورند، مردم هم باید از آن استفاده کرده و اعتراض خود از برخی مدیریت‌ها را به گوش مسئولان برسانند.</p>
      <p>انتهای پیام</p>
    </article>
  </body>
</html>